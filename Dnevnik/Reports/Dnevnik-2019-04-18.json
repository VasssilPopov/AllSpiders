{"url": "https://www.dnevnik.bg/sport/2019/04/18/3422057_angliisko_prisustvie_i_malko_drama_koi_sreshtu_kogo_v/", "text": "Арсенал\" и \"Челси\" продължиха започнатото и се класираха за полуфиналите в Лига Европа. Двата отбора от Висшата лига отстраниха съответно \"Наполи\" и \"Славия\" (Прага). Воденият от Унай Емери състав спечели с 1:0 в Неапол и с общ резултат 3:0 премина напред. Ден след  паметния мач между \"Манчестър сити\" и \"Тотнъм\" в Шампионската лига , на английска земя отново имаше зрелище, макар и без интрига. \"Челси\" поведе с 4:1 до 27-ата минута, но чехите върнаха две попадения след почивката, за да направят загубата си по-почетна. Най-вълнуващ беше двубоят във Франкфурт, където \"Айнтрахт\" триумфира след 2:0 срещу \"Бенфика\". Германците бяха загубили с 2:4 в Лисабон и с повече голове на чужд терен са сред четирите най-добри в Лига Европа. В испанския дуел \"Валенсия\" спечели с 2:0 срещу \"Виляреал\" и след 1:1 в първата среща премина в полуфиналите.", "date": "2019.04.18", "title": "Английско присъствие и малко драма: кой срещу кого в полуфиналите в Лига Европа"}
{"url": "https://www.dnevnik.bg/evropa/novini_ot_es/2019/04/18/3421847_bulgariia_shte_kandidatstva_da_prieme_centralata_na/", "text": "България ще кандидатства да приеме централата на Европейския орган на труда - нова структура, която ще следи за нарушения при функционирането на пазара на труда. Днес правителството одобри това намерение като решението е взето неприсъствено, съобщи правителствената пресслужба. Обсъждането на предложението за регламент на Европейския парламент и на Съвета за създаване на новата структура започна през март 2018 г. в рамките на Българското председателство на Съвета на Европейския съюз, се напомня в прессъобщението. Предвижда се органът да подкрепя държавите-членки в сътрудничеството, обмена на информация, съгласуваните и съвместните инспекции, медиацията, сътрудничеството в случай на трансгранични нарушения на функционирането на пазара на труда. Създаването на новата структура ще спомогне за гарантиране на правата на работниците и гражданите на равно третиране и равен достъп до възможности за заетост и социална закрила в трансгранични ситуации. С дейността си институцията ще осигури прозрачност за предприятията по отношение на местните трудови стандарти в целия вътрешен пазар. Със създаването на Европейски орган по труда се интегрират съществуващите структури и инструменти на Европейския съюз в областта на трансграничната трудова мобилност и координацията по въпросите на социалната сигурност, продължава съобщението. Очаква се новата структура да заработи до края на 2019 г. Преди време България опита да привлече централата на Европейската агенция по лекарствата, която след решението за Брекзит трябваше да напусне Лондон, но в тази процедура  беше предпочетен Амстердам. ", "date": "2019.04.18", "title": "България ще кандидатства да приеме централата на Европейския орган на труда"}
{"url": "https://www.dnevnik.bg/bulgaria/2019/04/18/3421790_specializiraniiat_sud_kum_grajdanite_s_unikalno/", "text": "Безпрецедентно обръщение към гражданите се появи на страницата на Апелативния специализиран наказателен съд /АСпНС/ , а малко по-късно и на Специализирания наказателен съд. Текстът, издържан в есеистичен стил, не посочва какво е предизвикало необичайното обръщение. Но на въпрос на сайта newslex.bg от АСпНС са отговорили, че поводът е \"изключително агресивната кампания срещу специализираните съдилища\". В последните дни в медиите е интензивно отразявано приключването на делото срещу бившата кметица на район \"Младост\" Десислава Иванчева и заместничката й Биляна Петрова в Специализирания наказателен съд. От призива към гражданите \"Не искайте от съда доброта, искайте справедливост\" може да се предположи, че коментарите в медиите за тежките присъди за двете подсъдими, интерпретирани от спецсъдиите като агресивна кампания срещу тях, са поводът за уникалното обръщение. Обръщението заслужава внимание, защото е направено точно от Апелативния специализиран съд, който предстои да разглежда присъдите като по-горна инстанция и от него се очаква първо безпристрастност и независимост, за да бъде постигната справедливостта, която посочва като най-висша ценност. Съзирането на \"агресивна кампания\" на медиите, а пропускането на публичните изяви на зам.-главния прокурор Иван Гешев и шефа на Антикорупционната комисия Пламен Георгиев, които цяла година многократно заявяваха - именно \"по телевизията\" - своята твърда увереност, че обвиняемите ще бъдат осъдени, поставя въпроси към безпрецедентния призив на Апелативния специализиран съд. \"Дневник\" публикува обръщението в автентичния вид. Дo бългapcĸитe гpaждaни, в имeтo нa ĸoитo пpaвopaздaвaмe Πpaвocъдиeтo e виcшa цeннocт, aĸo ce cтpeми ĸъм нaй-виcшaтa – cпpaвeдливocттa! Πpaвocъдиeтo ce пocтигa oт Bac и нac ЗAEДHO! Πpaвocъдиeтo нe e пoшлo. Имa xopa, ĸoитo гo oпoшлявaт. Πpaвocъдиeтo нe ce пpoизвeждa в тeлeвизиятa. To ce paждa CAMO в cъдeбнaтa зaлa! И милиoн пъти дa чyвaтe eднa глeднa тoчĸa, тя cи ocтaвa eднa. Cъдът чyвa вcичĸи! He иcĸaйтe oт cъдa дoбpoтa. Иcĸaйтe cпpaвeдливocт! Cпpaвeдливocттa e нaшият тpyдeн път, ĸoйтo мнoзинa нe ca гoтoви дa пocлeдвaт. He питaйтe: \"Зaщo ceгa?\" Hиĸoгa нe e ĸъcнo дa изpacтнeм!", "date": "2019.04.18", "title": "Специализираният съд към гражданите: Правосъдието не се произвежда по телевизията"}
{"url": "https://www.dnevnik.bg/sviat/2019/04/18/3421596_smeli_obeshtaniia_i_vruzki_s_oligarh_-/", "text": "Комикът Володимир Зеленски е победител на изборите в Украйна в поне две проучвания - на компанията за изследвания KIIS. Според него на балотажа в неделя той ще получи 75 на сто от гласовете - три пъти повече от сегашния президент Петро Порошенко. Друго, на агенция \"Рейтинг\", му дава по-малка преднина и резултат от 57.9% Лишеният от политически опит Зеленски,  повел убедително на първия тур , би донесъл промяна в досегашния модел на Украйна, чиито жители години наред избират за президенти хора с богато политическо минало. Политическите му възгледи, макар да не са пълна загадка, са далеч по-неясни от тези на Порошенко или бившия премиер Юлия Тимошенко. Те все повече се очертават като прозападни и свързани с нуждата от реформи за промяна на украинската икономика, каквито иска и Международният валутен фонд (МВФ). В същото време връзките му с Игор Коломойски - олигарх, противник на Порошенко и собственик на телевизия, където Зеленски имат шоу - провокират въпроси у част от избирателите въпреки постоянните опровержения от щаба на кандидата. Какво иска Зеленски Публични изявления на Зеленски и икономическия му съветник Айварас Абрамовичюс - роден в Литва инвестиционен банкер и бивш министър на икономиката - както и интервю, дадено от него за \"Ройтерс\" - създават представа за обещанията му. Комикът иска да продължи  , включваща серия непопулярни мерки. Той подкрепя част от тях - например премахване на мораториума за забрана на продажба на земеделска земя. Не е обявявана обаче недвусмислена политика за вдигането на субсидираните цени на природния газ, което препоръчва МВФ. Има и  . Реформа в полицията и други правоохранителни органи, промяна в компетенциите за разследване на икономически престъпления и държавни институции и лишаване на президента, депутатите и съдиите от имунитет са сред тях. Друга идея е създаване на специален съд за корупционни дела и на законова възможност за отстраняване на президента. В   също би имало промени - данъчна амнистия (при минимално облагане на 5% за недекларирани доходи) и промяна в корпоративното облагане. Ще се запази независимостта на централната банка, сегашният гуверньор също ще остане на поста си. В образованието сред открояващите се идеи са \"ваучерите за таланти\", раздавани на успешни ученици или такива с дарби в определени области. Има акцент и върху   - нужни са референдуми по важни въпроки, включително за това дали Украйна трябва да се присъедини към НАТО.   същевременно не е еднозначна тема за Зеленски - докато Порошенко смята, че Украйна трябва да се присъедини и към евросъюза, и към алианса, комикът не споменава ЕС. Темата за   също е на дневен ред - групата от Минск, включваща Украйна, Русия, Германия и Франция, трябва да се разшири и в нея да бъдат включени и Великобритания и Съединените щати, смята Зеленски. Двамата кандидати са единни за нуждата Крим и Донбас отново да са част от Украйна и Русия да плати компенсация за анексията на полуострова. Порошенко срещу Коломойски За скептиците обаче в кандидатурата на Зеленски има въпросителна, смятана от някои за по-голям проблем от липсата на опит. В края на миналата седмица телевизионен канал \"1+1\" съобщи, че в деня за размисъл ще се излъчат поне две програми с участието на Зеленски - \"Вечерен квартал\" и \"Аз, ти, той, тя\". Първото е комедийното шоу на кандидата, второто - сериалът, в който той печели изборите и става президент на Украйна. Има и още две предавания, в които Зеленски не участва, но които са на неговото студио. Името на собственика на канала - Игор Коломойски - е добре известно в Украйна. Бившият губернатор на Днепропетровска област враждува с Порошенко - също като него милиардер. Шестият най-богат човек в Украйна с активи във финансовия, петролния и металургичния сектор, както и в земеделието, спорта и медиите, не живее в Украйна. Гражданин и на Израел (където вероятно живее според руски и украински медии) и Кипър, той оспорва решението на правителството да национализира \"Приватбанк\" през 2016 г. - негова собственост, който бе и най-голямата банка в страната. Година по-рано, когато започна конфликтът между двамата, Порошенко го острани като губернатор на Днепропетровск. Днес съд в Киев обяви, че  изпълнителната власт е нарушила закона  с национализацията. Коломойски, който е печелившият от решението, открито поддържа Зеленски. Днес той заяви, че би се върнал в Украйна, ако комикът спечели. Централната банка в Киев ще обжалва. Преди съдът да се произнесе, Зеленски бе обещал, че не би помогнал на Коломойски да си върне контрола или да получи обезщетение за национализацията на \"Приватбанк\". Комикът отрича да е \"проект на Коломойски\", както го наричат някои анализатори. Бащата на кандидата също настоява, че синът му не получава никаква (финансова или друга) помощ. Александър Зеленски обаче нарича Коломойски \"най-порядъчния олигарф\", спасил Днепропетровска област, имайки предвид ролята му в овладяване на опити за сепаратистки бунтове в областта през 2014 г. Междувременно медийната група на олигарха съди Порошенко - твърдението е, че президентът при гостуване в студиото на \"1+1\" умишлено създал \"конфликтна ситуация\" в телефонен разговор със Зеленски. Тогава в условията на словесни пререкания събеседникът му каза \"довиждане\" и прекрати разговора.", "date": "2019.04.18", "title": "Смели обещания и връзки с олигарх - кандидат-президентът Зеленски разделя украинците"}
{"url": "https://www.dnevnik.bg/sviat/2019/04/18/3421868_i_prezidentut_na_indoneziia_i_supernikut_mu_se/", "text": "Индонезийският президент Джоко Видодо се обяви днес за победител на изборите за държавен глава, като каза, че според неофициални резултати е спечелил 54 процента от гласовете, предаде \"Ройтерс\". На изборите вчера Видодо, чийто кандидат за вицепрезидент е ислямският духовник Амин Маруф, се изправи срещу бившия генерал Прабово Субианто, който според неофициално \"бързо преброяване\" от частни социологически агенции въз основа на извадки от избирателните секции е събрал 45 процента от гласовете. \"Трябва да изчакаме официалните резултати. Но 12 социологически агенции дадоха ясни резултати... съобщаваме, че двойката Джоко - Маруф е получила 54.5 процента от гласовете, а Прабово е получил 45.5 процента\", каза Видодо на пресконференция в Джакарта. Прабово също се обяви за победител, като се позова на вътрешно проучване, което му отрежда 62 процента от гласовете. Общата избирателна комисия представи на своя уебсайт данни въз основа на резултати от 808 от над 800 хил. избирателни секции, според които бившият генерал е спечелил около 45 процента. Прабово каза, че на изборите е имало измами и неговият екип има доказателства за това.", "date": "2019.04.18", "title": "И президентът на Индонезия, и съперникът му се обявиха за победители на изборите"}
{"url": "https://www.dnevnik.bg/gradska_sreda/2019/04/18/3421721_bsp_predupredi_che_promiana_v_zakona_vnesena_ot_gerb/", "text": "Промяна в Закона за енергетиката, внесена от ГЕРБ, може да доведе до оскъпяване на топлофикационната услуга в София. За това предупреди днес председателят на БСП-София Калоян Паргов. По думите му \"Топлофикация\"-София може да фалира, ако Народното събрание приеме предложението на депутатите от ГЕРБ Делян Добрев и Валентин Николов. Двамата депутати от ГЕРБ (бел. ред. - Делян Добрев междувременно подаде оставка като депутат) предлагат от 1 юли да бъде премахната преференциалната цена за произведената от \"Топлофикация София\" електроенергия от комбинирано производство, а да се премине към пазарна цена и договор за компенсиране с премия. Премията ще представлява очакваната разлика между преференциалната цена и определена от регулатора прогнозна пазарна цена. \"Ако цената бъде намалена и стане колкото е на свободния пазар, това означава, че \"Топлофикация\"-София ще загуби много сериозни приходи. В момента ми е трудно да кажа какъв процент, но сумата е значителна\", добави Милка Христова, общински съветник от БСП. По думите й промяната се прави в полза на бизнеса - произведеният от дружеството ток ще се продава чрез борсата и така там цената ще падне. Същевременно ще паднат и приходите на компанията, а така, по думите й, ще последва поскъпване на парното.  Председателят на БСП-София Калоян Паргов призова кмета Йорданка Фандъкова като зам.-председател на ГЕРБ да въздейства върху депутатите, за да оттеглят предложението си в Народното събрание, което междувременно е одобрено на първо четене в пленарната зала. Ако преференциалната цена отпадне, \"Топлофикация\" - София ще фалира, предупреди Паргов на днешната сесия на общинския съвет. По данни на \"Капитал\" \"Топлофикация\"- София получава 100 млн. лв. годишно допълнително от изкупуването на електроенергията й на завишени цени от държавата. Свързаните с Христо Ковачки \"Брикел\" и \"Топлофикация\"-Русе генерират съответно 75 и 35 милиона годишно от \"кафява енергия\", написа изданието на 1 февруари. По повод призива на Калоян Паргов председателят на общинската комисия за енергийно планиране Валя Чилова обясни, че работна група вече подготвя среща между столичния кмет, депутати и експерти от Министерството на енергетиката, \"за да търсим най-доброто решение за всички страни\".  \"Нашата работна група търси варианти за технологично обновяване на \"Топлофикация\"-София, което включва търсене и изграждане на нови мощности, за да се стабилизира дружеството по плана, по който сме се обединили всички\", заяви Чилова.  Справка в деловодната система на Народното събрание показва, че срокът за предложения по законопроекта между първото и второто четене е удължен до 22 април. Ако текстовете бъдат приети така, както са предложени, новите правила ще засегнат 12 централи с високо ефективно комбинарано производство с обща инсталирана електрическа мощност 27.6 Мw и 360 централи с възобновяеми енергийни източници с обща инсталирана мощност 723 Мw. ", "date": "2019.04.18", "title": "БСП предупреди, че промяна в закона, внесена от ГЕРБ, може да оскъпи парното"}
{"url": "https://www.dnevnik.bg/biznes/2019/04/18/3421816_jusk_shte_otvori_oshte_8_magazina_prez_tazi_godina/", "text": "Датската компания за мебели \"Юск\" (JYSK) планира да отвори общо осем нови магазина в България през тази година. Това съобщи ръководството й на събитие, на което представи нова колекция градински мебели. Четири от новите обекти ще са в София - в The Mall, Bulgaria mall и Sky city и в квартал \"Хаджи Димитър\". Засега е сигурно, че петият магазин ще е в Благоевград, а останалите три локации все още се договарят. Общо осем магазина са били открити и през миналата година, каза Любен Мишев, ритейл мениджър в компанията. В момента тя има 26 работещи магазина в общо 18 града. По думите на Мишев целите на компанията за България са да има общо 50 магазина до 2023, което се смята за оптимално. Компанията се стреми към населени места с над 50 хил. жители. Разрастването на компанията в България започва от 2013 г., след като компанията майка е придобила магазините, които дотогава са работили като франчайз. До края на 2019 г. се очаква с пълен капацитет да заработи складовата база на компанията в Божурище, която обслужва освен България и Румъния, Гърция, Сърбия, Словения, Босна и Херцеговина и Хърватия. За 2020 г. е планирано активното развитие и на онлайн магазина, макар че и в момента компанията продава през него. През него минават 7% от продажбите, като те бележат ръст от 32% от септември до март, сравнено със същия период на предходната година. По този канал пазаруват основно хора, живеещи в малките населени места, сред които има и доста чужденци с имоти там, коментират от компанията. Най-купувани онлайн са мебели, завивки, възглавници. За изтеклата финансова година (август 2017 - септември 2018) \"Юск България\" отчита оборот от продажбите на дребно от 46.4 млн. лв. при 42.8 млн. лв. година по-рано. За същото време клиентите се увеличат с почти 100 хил. до 957 229.", "date": "2019.04.18", "title": "\"Юск\" ще отвори още 8 магазина през тази година"}
{"url": "https://www.dnevnik.bg/citat_na_deniia/2019/04/18/3421916_citat_na_denia_predi_izbori_niama_da_se_stigne_do_shok/", "text": "Преди избори няма да се стигне до шок и ужас с цената на тока, каза днес по Би Ти Ви бившият енергиен министър Румен Овчаров. Изказването му беше по повод  исканото поскъпване на електроенергията  от производителите и електроразпределителните дружества. Овчаров обобщи, че всеки може да иска поскъпване на тока, като в повечето случаи това е оправдано, но в крайна сметка от Комисията за енергийно и водно регулиране зависи дали ще има промяна в цената. Вече в качеството си на член на Националния съвет на БСП той изрази мнение, че на последния пленум, на който  беше гласувана евролистата  на партията, всички са очаквали нещата да се случат както обикновено (тоест да се приеме предложението на Корнелия Нинова), но изненадващо нещата са се случили по-добре. \"Аз винаги съм смятал, че Сергей Станишев не трябва да води листата и сегашният вариант е по-добър\", каза Овчаров. Той изрази и мнение, че включването на началника на кабинета на президента Иво Христов в листата може да доведе до преливане на гласове и да има позитивен ефект. Коментирайки продължаващия бойкот на парламента от БСП, Овчаров посочи, че през първите седмици ефектът е бил позитивен, но вече този ход \"се е износил\".", "date": "2019.04.18", "title": "Цитат на деня: Преди избори няма да се стигне до шок и ужас с цената на тока"}
{"url": "https://www.dnevnik.bg/gradska_sreda/2019/04/18/3421761_durveta_pred_narodniia_teatur_biaha_otsecheni_zashtoto/", "text": "Две дървета в Градската градина пред Народния театър \"Иван Вазов\" бяха отсечени днес, защото представляват опасност за гражданите. Това се е установило, след като експерти са изследвали сърцевината на стъблото им със специален уред – резистограф, който показал, че е нарушена плътността на дървесината. Проф. д-р Анелия Пенчева от Лесотехническия университет обясни, че в момента голяма част от дърветата в градската среда изглеждат в добро състояние, защото кората им е здрава, но всъщност гният отвътре. Това се дължи на особен вид гъба. Тя добави, че въпросните дървета в Градската градина са опасни за минувачите при вятър със скорост над 70 км/ч. На въпрос дали не е имало начин да бъдат спасени проф. Пенчева заяви, че това е можело да стане, ако са били лекувани преди 20-30 години. \"В момента се изследват всички дървета от градската среда. Тези, които са заплаха за гражданите и не подлежат на лечение, ще бъдат отрязани\", заяви зам.-кметът по околната среда Йоана Христова.", "date": "2019.04.18", "title": "Дървета пред Народния театър бяха отсечени, защото се оказаха опасни"}
{"url": "https://www.dnevnik.bg/sviat/2019/04/18/3421922_dokladut_na_mjulur_rusiia_se_e_namesila_v_izborite_no/", "text": "Специалният прокурор Робърт Мюлър е установил 10 случая на потенциално възпрепятстване на правосъдието от президента Доналд Тръмп, каза главният прокурор Уилям (Бил) Бар на пресконференция, преди да разкрие публично редактирана версия на доклада на Мюлър. Според Бар обаче разследването не е установило мотив, което е необходимо условие, за да се смята престъплението за извършено. Мюлър е открил също, че Русия действително се е намесила в изборите, но не е имала \"осъзната помощ\" от нито един американец през 2016 г. \"Руското правителство се опита да се намеси в изборния ни процес, но благодарение на подробното разследване на специалния прокурор, сега знаем, че руските агенти, извършили тези схеми, не са се ползвали със сътрудничеството на президента Тръмп или кампанията му\", каза Бар. \"Разследването не е установило  членове на щаба на Тръмп да са заговорничили  или да са се координирали с руското правителство при неговите дейности за намеса в изборите\" в Съединените щати през 2016 г., каза Бар.  \"Президентът Тръмп беше изправен пред безпрецедентна ситуация. Докато встъпваше в длъжност и се опитваше да изпълни отговорностите си като президент, федерални агенти и прокурори са разследвали поведението му преди и след встъпването му в длъжност и поведението на негови сътрудници\", каза той. \"В същото време в медиите имаше безкрайни спекулации за личната му отговорност. Въпреки това, както той твърдеше от самото начало, сговор няма.\" В доклада на Мюлър са описани 10 ситуации с  участието на президента Тръмп , за които се прави оценка дали съставляват възпрепятстване на разследването на руската намеса в изборите от 2016 г., заяви Бар. Министърът на правосъдието каза, че той и заместникът му Род Розенстайн са изразили несъгласие с някои от \"правните теории\" на Мюлър за възпрепятстване на правосъдието. Бар заяви, че  редакциите в доклада на Мюлър  са били направени, за да се избегне вредно въздействие върху текущи правни въпроси. Той увери, че никоя от редакциите не се дължи на т.нар. привилегия на изпълнителната власт - юридическа доктрина, която позволява на президента да не предоставя информация на другите власти.  Бар подчерта, че  Конгресът ще получи по-малко редактирана версия  на доклада на Мюлър от тази, която се оповестява публично. Белият дом е оказал пълно съдействие на специалния прокурор Робърт Мюлър в разследването му въпреки недоволството на президента Доналд Тръмп. На екипа на Мюлър е бил даден достъп до документи от предизборния щаб на Тръмп, а няколко сътрудници от висок ранг са били изпратени да дават показания, заяви Бар. Представители на Демократическата партия се оплакаха, че пресконференцията на Бар е опит да се повлияе на реакциите на доклада преди неговото представяне. Председателят на комисията по юридически въпроси на Камарата на представителите Джеролд Надлър заяви, че иска специалният прокурор Робърт Мюлър да даде показания в комисията му не по-късно от 23 май, предаде \"Асошиейтед прес\". Надлър заяви това малко след края на пресконференцията на Бар, на която министърът на правосъдието посочи, че няма възражения Мюлър да даде показания в Конгреса. Минути след като пресконференцията приключи, Тръмп публикува в \"Туитър\" колаж на себе си, обграден от мъгли, с думите \"Нито сговор, нито възпрепятстване. За хейтърите и радикално левите демократи – ИГРАТА ПРИКЛЮЧИ!\"", "date": "2019.04.18", "title": "Мюлър е открил 10 случая на възможно възпрепятстване на правосъдието; Бар ги е отхвърлил"}
{"url": "https://www.dnevnik.bg/razvlechenie/2019/04/18/3421920_video_djeisun_momoa_se_razdeli_s_bradata_si_po/", "text": "Хавайският актьор Джейсън Момоа, известен с ролите си на Кал Дрого в \"Игра на тронове\" и Аквамен, обръсна брадата, която по думите му поддържа от 2012 г. насам. Редица онлайн издания отразяват постъпката му и причините зад нея - желанието му с този жест да привлече вниманието на хората към проблемите със замърсяването на околната среда с пластмаса. Към видеото, което 39-годишната филмова звезда е публикувал онлайн, той пише: \"Довиждане Дрого, Аквамен, Деклан, Баба\", изброявайки част от героите, които е изиграл с брада на лицето си. След това допълва: \"Обръсвам тази брада, време е за промяна. Промяна към по-добро... за децата ми, за децата ви, света. Нека направим позитивна промяна за здравето на нашата планета.\" Видеото е част от рекламна кампания за нов вид вода в кенове, които могат да се рециклират. Към края на клипа Момоа споделя още, че мрази да се качва на самолета с малко пластмасово шише вода и че \"има само едно нещо, което наистина може да помогне на планетата ни и да спаси планетата ни, докато рециклираме... това е алуминият\". От видеото е трудно да се разбере по какъв точно начин Момоа е обвързан с продукта, за който се смята, че се произвежда от Ball Corporation, пише \"Хъфингтън пост\". Един от големите бъдещи филмови проекти, в който името му бе замесено, е ролята на Дънкан Айдахо във филмовата адаптация на режисьора Дени Вилньов по бестселъра на Франк Хърбърт от 1965 г. \"Дюн\", чието действие се развива в далечното бъдеще, писа през февруари изданието \"Дедлайн\". ", "date": "2019.04.18", "title": "Видео: Джейсън Момоа се раздели с брадата си по природосъобразни причини"}
{"url": "https://www.dnevnik.bg/politika/2019/04/18/3421956_gerb_ne_iskali_da_sa_licemerni_s_cenata_na_toka_zaradi/", "text": "Няма как да се сме лицемерни, че токът няма да поскъпне заради изборите, и после той да скочи двойно. С тези думи заместник-председателят на енергийната комисия в парламента Валентин Николов коментира  готвеното поскъпване на тока от лятото . Според него цените няма да скочат с исканите от дружествата стойности, а вероятно поскъпването ще се движи около нивото на инфлацията. \"Текат инфлационни процеси, няма как токът да стои на тази цена\", аргументира се експертът. Николов се застрахова, че все пак решението се взима на Комисията за енергийно и водно регулиране. Валентин Николов не скри, че държавата продължава да провежда социална политика през тока, затова е създала и Фонда за енергийна сигурност, от който се покриват част от загубите на централите. Той обяви, че вече му е предложен постът председател на енергийната комисия, за да замести на него напусналия парламента Делян Добрев. Предстои парламентът да гласува предложението.", "date": "2019.04.18", "title": "ГЕРБ не искали да са лицемерни с цената на тока заради изборите"}
{"url": "https://www.dnevnik.bg/sviat/2019/04/18/3421814_shte_suzdadat_li_stotici_hiliadi_chujdenci_v_libiia/", "text": "Либия отдавна е център за трафик на хора, опитващи се да достигнат Европа. Лидерът на признатото от ООН правителство на страната предупреждава, че избухналите неотдавна боеве около Триполи могат да породят нова бежанска вълна. Други казват, че тези страхове са преувеличени. Битката за контрол върху Триполи между подкрепяното от ООН правителство на Либия и силите на генерал Халифа Хафтар отново разпали страхове за хуманитарната ситуация на живеещите там мигранти и притеснения от прииждане на хора в Европа. \"Ако настъплението продължи, положението със сигурността в крайна сметка още повече ще излезе от контрол, вече има признаци за това\", каза във вторник ръководителят на правителството в Триполи Файез Сарадж в интервю за италианския вестник \"Република\". \"На либийска земя има повече от 800 хил. нелегални (нередовни мигранти). Те ще стигнат до Европа, а заедно с тях там ще проникнат терористи и престъпници\", добави министър-председателят Сарадж. Неговият заместник Ахмед Мейтиг, който направи изявление пред репортери в Рим след разговори с италианското правителство, предупреди, че има опасност от бягство и евентуално пристигане в Европа на \"над 400 затворници\" от \"Ислямска държава\", ако конфликтът се изостри. Но правителството в Триполи може би преувеличава опасността. \"Ние смятаме, че е невъзможно да се прави каквато и да е прогноза за евентуално заминаване на хора от Либия. В миналото вече са били споменавани различни числа, които впоследствие са се оказвали погрешни\", заяви за ДПА говорителят на Международната организация за миграцията (МОМ) Флавио ди Джакомо. Той каза, че броят на чужденците в Либия е всъщност около 650 хил. и \"съвсем не всички (от тях) искат да си тръгнат\", тъй като а не за транзитна страна. По оценка на МОМ в Триполи, където сега са съсредоточени сблъсъците, има около 3600 мигранти в центрове за задържане, включително 890 в Каср Бен Гашир южно от Триполи, \"в непосредствена близост\" до конфликта. Върховният комисариат за бежанците на ООН (ВКБООН) казва, че в цяла Либия има 57 810 регистрирани бежанци, от които около 1500 са блокирани в центрове близо до бойните действия. \"Несигурната обстановка в Либия може да създаде положение, при което бизнесът на контрабандистите може да се развиват благодарение на хаоса и липсата на върховенство на закона. Трудно е обаче да се предскаже бройката\", каза говорителят на ВКБООН. През последните години Либия е център на трафик на хора, опитващи се да стигнат до Европа, а Италия - някогашната ѝ колониален владетел, беше най-силно засегнатата от това явление. От 2013 г. над 600 000 търсещи убежище хора са достигнали нейните брегове, главно от Либия. Притокът намалява от 2017 г. за пресичане на миграцията между Италия и Либия. През март 2017 г. са пристигнали 10 853 души през Централното Средиземноморие, а през март 2019 г. - 457. Ново рязко увеличаване на пристигащите мигранти е последното, което иска твърдолинейният вътрешен министър на Италия Матео Салвини в момент, когато се стреми да постигне големи успехи за своята крайнодясна партия \"Лига\" на изборите за Европейски парламент следващия месец. Той казва, че италианските пристанища ще останат затворени за мигранти, а на мигрантските плавателни съдове в бъдеще ще е забранено да влизат в италиански води, макар че не е ясно как. Другата управляваща популистка партия в Италия - Движение \"Пет звезди\" (ДПЗ), не е съгласна. В случай на изостряне на войната в Либия \"няма да имаме мигранти, а бежанци. А бежанците трябва да бъдат приемани, не може да затворите пристанищата\", заяви в понеделник по радио \"Капитал\" министърът на отбраната Елизабета Трента от ДПЗ. Служителите на ЕС в Брюксел внимателно следят събитията, а правозащитни организации и агенции на ООН призовават за освобождаването на бежанците и мигрантите от центровете за задържане заради влошаващото се положение със сигурността. \"Възобновеният конфликт в Триполи за пореден път показва колко важно е държавите - членки на ЕС, да осигурят безопасни маршрути от Либия за мигрантите и бежанците\", каза заместник-директорът на \"Амнести интернешънъл\" за Близкия изток и Северна Африка в изявление в понеделник вечерта.", "date": "2019.04.18", "title": "Ще създадат ли стотици хиляди чужденци в Либия нова мигрантска криза в Европа"}
{"url": "https://www.dnevnik.bg/sport/2019/04/18/3421742_fotogaleriia_zagubata_na_grigor_dimitrov_v_13-iia_duel/", "text": "Григор Димитров допусна   и отпадна в осминафиналите на първия голям турнир на червени кортове за 2019 г. - мастърса в Монте Карло.", "date": "2019.04.18", "title": "Фотогалерия: Загубата на Григор Димитров в 13-ия дуел с Краля на клея"}
{"url": "https://www.dnevnik.bg/sport/2019/04/18/3421914_snoubordistkata_aleksandra_jekova_prekratiava/", "text": "Най-силно представилият се български спортист в последните две зимни олимпийски игри - Александра Жекова, прекратява състезателната си кариерата. За решението ѝ се разбра по време на церемонията, с която Българската федерация по ски закри зимния сезон. Освен нея кариерите си прекратяват още трима състезатели от зимните спортове - Мария Киркова, Никола Чонгаров и Веселин Цинзов. Най-доброто класиране на България в Пьонгчанг 2018 беше шестото място на Жекова в бордъркроса. Сноубордистката беше най-добре представилият се български спортист и в Сочи 2014, когато завърши пета. Дебютът ѝ в зимни олимпийски игри беше през 2010 г. във Ванкувър, където отпадна в квалификациите. През 2015 г.  тя спечели златото от зимната универсиада . Жекова  заговори за прекратяване на кариерата си преди година . \"Изправена съм пред различни възможности и трябва да взема важни решения в живота си. Трябва да избера дали да продължа да бъда състезател, дали да се насоча към треньорство, към семейство или към някое от десетките неща, които са ми интересни. Предстоят ми важни решения, но все още не знам дали съм готова за тях\", каза Жекова през февруари 2018 г.", "date": "2019.04.18", "title": "Сноубордистката Александра Жекова прекратява кариерата си"}
{"url": "https://www.dnevnik.bg/sport/2019/04/18/3421340_koi_sreshtu_kogo_i_koga_v_polufinalite_na/", "text": "Зрелищни мачове от четвъртфиналите донесоха доста свеж полъх и разнообразие в Шампионската лига. За полуфиналите се класираха два отбора от Висшата лига, както и по един от Испания и Холандия. В последната стъпка преди мечтания от всички финал в Мадрид  \"Тотнъм\"  ще спори с  \"Аякс\" , а \"Барселона\" ще играе с \"Ливърпул\". Първите мачове ще се играят на 30 април и 1 май, като домакини ще са \"шпорите\" и каталунците. Вторите мачове ще са седмица по-късно, съответно в Амстердам и Ливърпул. Воденият от Юрген Клоп отбор е единственият, който беше полуфиналист преди година.", "date": "2019.04.18", "title": "Кой срещу кого и кога в полуфиналите на Шампионската лига"}
{"url": "https://www.dnevnik.bg/zdrave/2019/04/18/3421228_raboteshtite_v_pediatriiata_izlizat_na_protest/", "text": "Лекарите от специализираната болница по детски болести \"Проф. д-р Иван Митев\" в София излизат днес на протест срещу условията, при които са принудени да лекуват деца. Работещите в единствената съществуваща в момента детска специализирана болница искат достойно заплащане за труда си, отпадане на лимитите, за да могат да приемат и лекуват болните деца спокойно и изработената от тях работа да се плаща от здравната каса. Настояват и за специален статут за болницата, който да я отличава от останалите търговски дружества и да позволи по-сериозна подкрепа от държавата за педиатричните грижи. Вчера работещи в педиатрията се . Макар да срещнаха разбиране и обещания, че част от исканията им ще бъдат изпълнени, те не отмениха протестите си. И обясниха, че за момента не са склонни да разчитат само на обещания, а , че положението ще бъде променено. Малко по-късно сред срещата от здравното министерство изпратиха и съобщение за резултатите от срещата. А протестиращите отговориха с недоверие на тезите на здравното министерство. Основните уверения на Ананиев са, че бъдещата детска болница, която предстои да бъде изградена до две години, ще отговаря на изискванията на протестиращите в момента лекари от сегашната болница. Ще има специален статут, ще се финансира приоритетно. \"Напълно и безрезервно подкрепят идеята за това БЪДЕЩАТА детска болница да не бъде търговско дружество. За съжаление това по никакъв начин не променя статута на сега съществуващата, макар и несъвършена, но единствена специализирана педиатрична болница\", отбелязват в становището си лекарите, готвещи протеста. Те отбелязват, че уверенията на министъра и на председателя на надзорния съвет на НЗОК са  . Здравният министър вчера уверил лекарите от детската болница, че ще получат отстъпки по отношение на лимитите на здравната каса за прием на пациенти. Освен това се е ангажирал част от отпуснатите от кабинета допълнителни пари за болниците и повишаването на сестринските заплати, да достигнат и до болницата по детски болести \"Проф. д-р Иван Митев\".  , което е прието в болницата за лечение и за него не е платено. \"Тъй като независимо от преговорите няма как на този етап да бъде променена цената на клиничните пътеки в педиатрията, единствен източник на финансиране за нас остава монополистът НЗОК, което  . Не променя и риска за пациентите\", отбелязват медиците в позиция след срещата. \"Нямаме гаранцията, че ще ни отпаднат лимитие, а само устни уверения. Ние не връщаме нито един пациент заради лимит, а само когато нямаме физическа възмжност да го приемем. Мислим всякакви варианти, за да не връщаме деца, например майката да спи на едно легло с детето си\", разказа д-р Адил Кадъм от отделението по клинична генетика на болницата. Проблемът настъпва особено сериозно тази година, след като се въведе  от определения брой легла за пациенти със съответната диагноза. Така ако в отделението по ревматология има 10 легла, на тях могат да бъдат приемани само деца с ревматологични диагнози. Ако в Клиниката по пулмология има 6 легла, те са само за деца с пулмологични заболявания. И ако всичките 6 легла са пълни, а се появи седми пациент с пулмологична диагноза, той трябва да бъде върнат. До момента деца не са връщани, те са настанявани в клиники, където в момента има свободни легла, и така децата са били лекувани. С влизането в сила на новите правила, това не може да се случи. Ако въпреки това болницата приеме за лечение дете извън тези изисквания, то ще бъде за сметка на болница, а касата няма да плати за дейността. Медиците отбелязаха още, че за да не натрупва болницата дългове, парите за изработената, но неплатена от касата дейност се взимат от средствата за заплати и затова заплатите на работещите в педиатрията са безкрайно ниски -   в здравеопазването. На сестра основната заплата била със 100 лева повече от минималната. На лекар, началник клиника, е 300 лева повече от минималната работна заплата. На  . Лекарите отбелязват, че болницата има и сериозен недостиг на качествена апаратура. Включително на такава, която да гарантира базисни и основни услуги и нужди. В детската болница например не само, че   (скенер) или магнитно-резонансна диагностика, а даже рентгенологичното отделение работи на повикване през нощта и през почивните дни. \"Интензивното ни отделение, което е  , без да има осигурени условия за интензивна медицина на работещите в него, в най-добрия случай работи с една сестра на смяна (както и повечето клиники на болницата, между другото), а се стига и до случаи да няма сестра по график\", отбелязват още медици от болницата. \"Вече стигнахме ръба, в който   – това е и причината за нашия протест\", обяви д-р Адил Кадъм. \"В заключение бихме казали, че нямаме никакви възражения относно това каква е визията за БЪДЕЩАТА педиатрична болница, но имаме сериозните  без да има и сега съществуващата. Тази сериозна дупка в детското здравеопазване, за съжаление не може да се закърпи от други звена\", написаха след срещата готвещите се за протест медици вчера.", "date": "2019.04.18", "title": "Работещите в педиатрията в София излизат на протест"}
{"url": "https://www.dnevnik.bg/sviat/2019/04/18/3421085_v_bulgariia_reporterite_sa_na_mushkata_i_na_mafiiata_i/", "text": "България е непрестанно критикувана за ендемичната си корупция и неефективността на съдебната си система, а журналистите ѝ са цели както на организираната престъпност, така и на властите, които способстват насилието срещу тях, вместо да ги защитават. Това показва новият годишен доклад на \"Репортери без граници\", в който страната отново е на 111-о място (от 180 държави) по свобода на словото – най-ниско в ЕС и в целия регион. В  световната класация  точно преди България са Ангола и Етиопия, а веднага след нея - Мали, Никалагуа, Боливия и Габон. Той сочи, че причината за нападенията са разследвания на корупция и международен трафик, връзките между политици и мафията и злоупотребата с европейско финансиране. За пример се дава арестът на Атила Биро и Димитър Стоянов през септември. (Повече за него  четете тук. ) Убийствата на трима журналисти в Малта, Словакия и  България  в рамките на няколко месеца накараха света да осъзнае, че Европа вече не е безопасно убежище, особено за тези, които се интересуват от корупция, избягване на данъци и злоупотреба с фондове на ЕС, сочи още докладът. Има се предвид убийството на Виктория Маринова, макар  прокуратурата да заяви , че мотивът за него не е бил свързан с работата ѝ.  \"Може някой да е очаквал подобряване на свободата на медии в страната, тъй като България бе председател на Съвета на ЕС в първата половина на годината. Но се случи точно обратното\", пише още в  доклада  на \"Репортери без граници\". Според организацията властите са направили брутална демонстрация за това, като са опитали да прикрият обстоятелствата около убийството на Маринова. \"Корупцията и съюзяването между медии, политици и олигарси в България са масово разпространени и най-яркото въплъщение е Делян Пеевски (...). Правителството продължава да раздава на медиите средства от еврофондовете при пълна непрозрачност и ефектът е, че са подкупвани получателите да не критикуват властите или изцяло да се въздържат от отразяване на определени проблемни сюжети. В същото време се увеличи натискът на правораздавателните органи върху независими медии като групата \"Икономедиа\". Заплахите срещу репортери нараснаха през последните месеци до степен, че да си журналист в България вече е опасно\", заключават в \"Репортери без граници\". Все по-необходима полицейска защита Упадъкът в свободата на словото в Европа върви успоредно с процеса на ерозиране на институциите, извършван от все по-авторитарни правителства, пише организацията.  Европейските журналисти  са обект на множество форми на натиск – убийства, опити за убийства, физически и вербални атаки, както и съдебен тормоз. Европа продължава да бъде континентът, който гарантира най-добре свободата на пресата, но работата на разследващите репортери става все по-трудна. За пример е даден сицилианският журналист  Паоло Боромети , когато италианската полиция спаси при опит за покушение от мафията. Запитан за причината да се планира убийството на Боромети, задържан мафиот отвърна: \"Една малка смърт е добър урок за всички останали.\" Италия въпреки това се е покачила в индекса с три позиции до 43-о място. Необходимостта от полицейска защита се усеща дори в държавите на върха на индекса, сочи изследването – в Холандия (3-то място) двама журналисти са охранявани 24/7, а в Швеция се е увеличил кибертормозът над репортери, които отразяват организирана престъпност или религиозни въпроси. Тормоз, свързан с корупцията Натискът над журналистите започва в момента, в който заговорят по деликатни теми, пише организацията, давайки за пример Румъния, където разследващият  RISE Project  бе притискан от властите с аргумента, че незаконно разпространява лични данни. Понякога се стига и до физическо насилие – например в Сърбия, където домът на репортера Милан Йованович бе запален през декември по поръчка на кмет от партията на президента  Александър Вучич . В Полша  Томаш Пиятек  бе изправен пред военен съд, след като разкри връзките на тогавашния министър на отбраната с руската мафия, а сега журналисти от \"Газета виборча\" са заплашени със затвор, задето са свързали лидера на управляващата партия Ярослав Качински със спорен строителен проект. От думи към дела Това е още един притеснителен феномен – дори в демокрациите журналистите са очерняни, обиждани и заплашвани от високопоставени политици. Крайнолевият  Жак-Люк Меланшон  във Франция заяви, че е \"честно и здравословно\" журналистите да бъдат мразени, управляващите в Унгария отказват да отговарят на въпросите на журналисти, които не са от \"приятелски\" медии. Вербалните атаки окуржават насилието срещу репортери в цяла Европа – като най-тревожният пример е отношението на \"Жълтите жилетки\" във Франция, където от началото на протестите са регистрирани няколко десетки сериозни инцидента, включително случая на репортерка от La Dépêche du Midi, която бе обиждана и заплашвана с изнасилване от група демонстранти в Тулуза.", "date": "2019.04.18", "title": "В България репортерите са на мушката и на мафията, и на политиците, сочи доклад"}
{"url": "https://www.dnevnik.bg/sport/2019/04/18/3421382_grigor_dimitrov_sreshta_nadal_za_miasto_v/", "text": "За втора поредна година мастърсът в Монте Карло противопоставя Григор Димитров срещу най-успешния тенисист на червените кортове в историята - Рафаел Надал. След като преди 12 месеца се срещнаха в полуфиналите на първия голям турнир на клей, днес двамата влизат в спор за място в четвъртфиналите. Двубоят между Димитров и Надал е трети на централния корт \"Рение III\" и ще започне около 16.00 часа българско време. Срещата може да проследите на живо с \"Дневник\", а в България ще бъде предавана пряко по \"Макс спорт 1\". Програмата стартира в 12.00 часа с битка между две от изгряващите звезди на тениса - Даниил Медведев и Стефанос Циципас. След тях на корта излиза световният №1 Новак Джокович, който ще играе с единствения американец в турнира - Тайлър Фриц. Димитров и Надал ще се изправят един срещу друг за 13-и път. Носителят на 17 титли от Големия шлем има огромно предимство, като е спечелил 11 от мачовете помежду им, включително последните четири. Преди година испанският тенисист  спечели категоричен успех с 6:4, 6:1  по пътя към 11-ата си титла в Монте Карло. Двамата имат общо четири мача помежду си на червени кортове. В тях световният №2 е записал четири победи и е загубил само един сет - в четвъртфиналите в Монте Карло през 2013 г. Единственият успех на българина  дойде на твърдите кортове в Пекин през 2016 г. \"В четвъртък предстои още един добър тест срещу Григор. Ще видим какво ще стане. Със сигурност трябва да играя добре, за да спечеля\", каза Надал в навечерието на 13-ия си двубой срещу най-добрия български тенисист. В понеделник испанецът изигра първия си мач на клей за 2019 г. Той се завърна на любимата си настилка по впечатляващ начин, като разби намиращия се в отлична форма от началото на сезона Роберто Баутиста Агут с 6:1, 6:1 за 77 минути. Надал е в серия от 16 поредни победи в Монте Карло и е спечелил 68 от 72-а мача, които е изиграл в княжеството. Последната му загуба в този турнир беше в полуфиналите през 2015 г. срещу Новак Джокович. Димитров, за когото мастърсът в Монте Карло е най-успешната надпревара на червена настилка, също започна успешно сезона на клей. Той срещна доста трудности в мачовете си срещу  Матео Беретини  и  Ян-Ленард Щруф , но ги спечели без загубен сет.", "date": "2019.04.18", "title": "Григор Димитров среща Надал за място в четвъртфиналите в Монте Карло"}
{"url": "https://www.dnevnik.bg/analizi/2019/04/18/3420423_kulturata_na_grajdanskiia_patriotizum/", "text": "Поданикът възприема Държавата като \"Те\", като постоянна заплаха, която може да го ощети, но не смята че има отношение към начина по който се управляват общите ни дела. Вниманието на поданика е насочено към резултатите от процеса на управление, към регулацията, която може да се превърне в основание за неговото санкциониране, но не познава и не се интересува от процеса на самото решение. Поданикът е убеден, че изборът кой да управлява не зависи от него. В тази политическа култура, властта се упражнява от едни и същи елитни групи, които се споразумяват помежду си за това кой ще управлява и кой ще остане, временно в опозиция. Практикуването на властта се определя от сговарянето между елитните групи. Нищо в процеса на упражняването на властта няма отношение към поданиците. Цялостният процес на управление се възприема като насочен единствено и само към удовлетворяването на интересите на управляващите, за сметка на поданиците. В тази политическа култура, властта се възприема като нещо, което подлежи на консумация, на поглъщане и използване. Това е причината поданикът да негодува за това, че управляващите се ползват от публичните блага в лична изгода, но не защото това е нарушаване на публичните норми, а защото подобен тип употреба на властта не е достъпен за него самия. Държавата бива възприемана като заплаха, но и като източник на възможности за облагодетелстване. Поданикът се стреми да излъже държавата, да се възползва от всяка възможност за придобиване на предимство. Дълбоко установеното разбиране, че държавата ощетява непрекъснато поданика, се превръща в универсално извинение и оправдание за всяка злоупотреба, когато тя е извършена от онези, които нямат привилегията да управляват. Тази политическа култура легитимира ролята на \"жертва\", в която поданикът се чувства най-добре. Ритуално дължимото преклонение пред институциите на властта няма отношение към разбирането за тяхното значение или към някакъв тип уважение. Политическата култура на поданика доминира съвременното българско общество. Много от основните черти на поданическия тип политическа култура са задълбочени и хронифицирани от тоталитарния режим от съветски тип. Установеният модел на властване, консолидира трайно политическата култура на поданика, който е ощетен от властта, но който се опитва да се възползва от държавата при всеки удобен случай. Както още Аристотел е разбирал, когато всичко е обявено за общо, то много бързо става ничие, а тогава всеки смята, че може да си вземе от него. Тази нагласа трайно корумпира не само отношението към властта, но и към публичното благо. Процесите на дълбока трансформация в българското общество, които повърхностно и превратно определяме като \"преход\", всъщност би трябвало да изградят основата на гражданска политическа култура, която постепенно да се превърне в доминиращ начин за възприемането и упражняването на властта. Резултатите от Европейското изследване на ценностите през последните десет години, показват че този процес е в ход, но остава колеблив и неустойчив. Една от най-чувствителните сфери, в които тази културна трансформация придобива своите отчетливи измерения е темата за патриотизма. След десетилетия на силово налагане на официалната реторика на \"пролетарския интернационализъм\" и практическо провеждане на доктрината на Живков за \"етнически хомогенна българска нация\", поданическият и гражданският тип политическа култура формират различна перспектива към качеството \"гражданин на Република България\". Дванадесет години след присъединяването на България към Европейския съюз европейското гражданство продължава да бъде възприемано и оценявано само от онези, които са избрали да живеят извън страната или се намират извън европейското пространство. Нещо повече, за по-възрастните поколения, чиито деца учат, работят и живеят в страни от Европейския съюз, европейското гражданство се възприема като средството, от което те са се възползвали, за да избягат от родителите си. Гражданската политическа култура, върху която се основават европейските ценности, предполага, че властта е резултат от договор помежду ни, че тя е израз на постигнато помежду ни съгласие за това да разпределим общите ни задължения така, че те да бъдат изпълнявани по възможно най-добрия начин. Гражданинът е убеден, че властта, както и това кой и как ще я упражнява от негово име, зависи от самия него. Това е политическа култура на участието, в която процесът на вземане на решения не може да бъде легитимен без гражданското участие във всички негови етапи. Това е основанието гражданите не само да контролират, но и да участват в приемането на решения, носейки отговорност за своя собствен избор. Във все по-сложните и динамично развиващи се общества, в които живеем, отказът от участие и трайното заемане на ролята на \"жертва\" насърчава поданическите рефлекси. Политическата култура на поданика много пълноценно кореспондира с призивите на националпопулизма, от традиционното сплетничество и мрънкане в социалните мрежи до \"жълтите жилетки\" във Франция. Принадлежността към една национална група се възприема като основание \"държавата да дава\", да се грижи за своите поданици, дори и тогава, когато те не желаят да поемат отговорност за собствения си живот. Принадлежността подменя идентичността. Принадлежността се превръща в основание за очаквания към \"държавата\", която в същото време бива обвинявана за трудностите, пред които се изправят нейните поданици. Гражданският патриотизъм се основава на разбирането за съпричастност и достояние. Държавата не са \"Те\", нито система за разпределение, която трябва да компенсира нежеланието ни да носим отговорност за собствения си живот. Държавата е такава, каквато я правим самите ние, всекидневно, чрез своето участие и отговорност. Ако политиците ни не са компетентни и отговорни в своите действия, то това означава че не сме направили добре своя избор. Ако това е така, единственият възможен път е към разширяване на гражданското участие в процеса на вземане на решение, което е и истинската същност на демокрацията. Националпопулизмът паразитира върху рефлексите на поданика, който не е удовлетворен от това как държавата се \"грижи за него\", възприемайки тази грижа като задължение поради самия факт, че е част от една нация. Това не е неговата общност, в чието изграждане и развитие той самият е участвал и продължава да участва. Точно затова, националпопулизмът винаги се основава на \"славното минало\", на \"отминалото величие\", към което поданикът има само косвено отношение. Патриотизмът, както и демокрацията са всекидневно усилие. Гражданинът възприема Родината си като свое достояние, като нещо което цени и отстоява, защото се чувства причастен към нейното развитие. Патриотизмът не търси основания в \"героичното и славно минало\". Ако няма отговор на въпроса с какво тук и сега България е ценна, важна и значима, всеки \"родолюбив\" жест остава в перспективата на принадлежността на поданика, а не на идентичността, основана на гражданската политическа култура.", "date": "2019.04.18", "title": "Културата на гражданския патриотизъм"}
{"url": "https://www.dnevnik.bg/sport/2019/04/18/3421369_levski_se_gotvi_za_kardinalni_promeni_prez_liatoto/", "text": "\"Левски\" се подготвя за значителни промени, обяви изпълнителният директор на клуба Павел Колев. Той уточни, че те ще са свързани с преструктурирането на администрацията и с персонални промени. \"Няма да стават поетапно кардиналните промени. В момента паралелно с цялата всекидневна дейност, аз се занимавам да подготвям тези промени. Това ще се случи след края на сезона, което е най-нормалното нещо. Все пак аз дойдох в момент, в който предстоеше началото на пролетния полусезон\", каза Колев пред \"Диема спорт\". \"Трябваше да опозная обстановката и да опозная и хората тук, за да направя верните изводи, за да преценя с кого можем да продължим напред и с кого ще се разделим. Тепърва предстоят промените, които всички очакват. А дали те ще са за добро ще видим следващия сезон\", заяви той. И добави: \"В крайна сметка, ако няма резултати, никой не е женен за \"Левски\". Така че аз съм длъжен да свърша това, което смятам за правилно, и това, което ми се позволи. Оттам насетне, да заповяда следващият\". Успоредно с това \"Левски\" ще прави и инфраструктурни подобрения. Началото ще е с изграждане на нов изкуствен терен и с ремонт на общежитието. Целта е да се позволи на футболистите в школата да се развиват. В дългосрочен план ще се работи и за изграждането на стадион, каза Колев. Идеята е за следващия сезон да бъдат привлечени най-много петима футболисти. Изпълнителният директор посочи, че целта е те да са опитни играчи и по възможност да са българи.", "date": "2019.04.18", "title": "\"Левски\" се готви за кардинални промени през лятото"}
{"url": "https://www.dnevnik.bg/sviat/2019/04/18/3421163_v_siriiski_grad_niakoga_obsaden_ot_isliamska_durjava/", "text": "Общността на сирийците, преминали от исляма към християнството, нараства в Кобане - град, който беше обсаден от \"Ислямска държава\" (ИД) в продължение на месеци и където разположението на силите се обърна срещу екстремистите преди четири години. Приелите християнството казват, че преживяното през войната и яростната атака на групировката, претендираща да воюва за исляма, са ги тласнали към новата им вяра. След като няколко семейства приеха християнството, първата евангелистка църква в града на сирийско-турската граница бе открита миналата година. Екстремистите от ИД бяха отблъснати от американските въздушни удари и кюрдските бойци в Кобане в началото на 2015 г. при обрат във военните действия, след като ИД завладя части от Ирак и Сирия. След години на боеве подкрепяните от САЩ сили миналия месец отнеха от групировката последната населена територия, която бе под неин контрол. Въпреки че ултрарадикалната интерпретация на сунитския ислям от ИД е отхвърлена от водещите течения в исляма, наследството на нейното насилие повлия върху това как е възприемана тази вяра. Мнозина в населените преобладаващо с кюрди райони в Северна Сирия, чиито градски центрове често са светски, казват, че се е разпространил агностицизмът, а в случая с Кобане - и християнството. Християнството е една от малцинствените религии в региона и бе преследвана от ИД. Критиците гледат на приелите християнството с подозрение, като ги обвиняват в преследване на лични ползи като финансова помощ от християнски организации, присъстващи в региона, работни места и по-добра перспектива за емиграция към европейски страни. Новопокръстените християни в Кобане отричат тези обвинения. Те казват, че смяната на религията е въпрос на вяра. \"След войната с ИД заяви Омар Фирас, основател на евангелистката църква в Кобане, и добави: \"Хората са уплашени и се чувстват изгубени\". Фирас работи за християнска хуманитарна организация в близкия лагер за разселени хора, която му е помогнала да изгради църквата. Според него близо 20 семейства, или около 80-100 души, от Кобане сега се молят там. Те не са променили имената си. \"Срещаме се във вторник и имаме литургия в петък. Всеки, който иска да се присъедини, е добре дошъл\", каза той. Сегашният пастор на църквата, 34-годишният Зани Бакр, пристигна миналата година от Африн, град в Северна Сирия. Той приел християнството през 2007 г. \"Това беше представено от ИД като религиозен конфликт чрез използването на религиозни лозунги. Затова мнозина кюрди загубиха доверие в религията като цяло, не само в исляма\", каза Бакр. Мнозина станаха атеисти или агностици. \"Мнозина други обаче станаха християни. Мнозина тук и повече в Африн\", допълни той. Мисионери и критици Мъж, загубил ръката си при взрив в Кобане и заминал за лечение в Турция, каза, че е срещнал там кюрди и турци, приели християнството, и накрая е решил да се присъедини към тях. \"Те изглеждаха щастливи и всички говореха за любов. Тогава реших да се присъединя към Христовото учение\" заяви 22-годишният Максим Ахмед, като добави, че няколко негови приятели и роднини сега са проявили интерес да дойдат в новата църква. Някои в Кобане отхвърлят нарасналото присъствие на християнството. Според тях западните християнски хуманитарни групи и мисионери използват хаоса и травмата от войната, за да покръстват хора, а тези местни жители, приели християнството, съзират възможност за лична изгода. \"Някои хора мислят, че по някакъв начин печелят от това, може би заради материалните ползи или поради възприятието, че християните, които търсят убежище в чужбина, получават привилегировано отношение\", каза Салих Наасан, брокер на недвижими имоти и бивш учител по арабски. Хиляди християни са напуснали региона през десетилетията на религиозни борби. От Сирия те често отиват в Ливан и европейски страни. Американският президент Доналд Тръмп през 2017 г. забрани влизането в САЩ на всички сирийски бежанци без изключение и наложи 90-дневна забрана за пътуване до Съединените щати от няколко преобладаващо мюсюлмански държави. \"Това може би е реакция срещу \"Даеш\" (ИД), но аз не виждам позитиви от нея. Тя само добавя още едно религиозно измерение, каквото в общност като тази ще доведе до напрежение\", каза Наасан, който е практикуващ мюсюлманин. Подобно на голямо мнозинство от мюсюлманите той отхвърля тесногръдото и брутално тълкуване на исляма на ИД. Групировката пороби и уби хиляди хора от всички религии, като прояви особена жестокост към малцинства като язидите в Северен Ирак. Повечето християни не искаха имената им да бъдат споменати или изобщо да бъдат интервюирани, като казаха, че се страхуват от реакцията на консервативните слоеве от обществото. Населението на Кобане и района почти достигна 200-те хиляди човека отпреди конфликта, след като хора се завърнаха, макар че в самия град, голяма част от който е в руини, живеят само 40 хил. души. /БТА", "date": "2019.04.18", "title": "В сирийски град, някога обсаден от \"Ислямска държава\", християните стават все повече"}
{"url": "https://www.dnevnik.bg/sviat/2019/04/18/3421393_nai-malko_28_sa_jertvite_v_avtobusna_katastrofa_na/", "text": "Най-малко двадесет и осем души са загинали и още толкова са ранени при катастрофа на туристически автобус на португалския остров Мадейра в Атлантическия океан, съобщава БТА като цитира световните агенции В автобуса, превозващ германски туристи, имало 55 души. Според първите съобщения девет от загиналите са германски граждани. По-късно португалският президент Марселу Ребелу де Соуза, цитиран от \"Ройтерс\", каза, че повечето от жертвите са германци, но вероятно сред пострадалите има и местни жители, ударени от автобуса при катастрофата. Според очевидци водачът на автобуса не се справил с управлението при спускане по стръмен тесен път, преминаващ през населено място в планинска местност източно от главния град на острова - Фуншал, и се врязал в сграда покрай пътя. На мястото на катастрофата, която станала около 18:30 ч. местно време снощи, пристигнали няколко екипа пожарникари и над 10 линейки. Властите са започнали разследване на причините за катастрофата. От Лисабон спешно са изпратени съдебно-медицински екипи, които да участват в аутопсиите на жертвите. Според местни жители времето, когато се е разиграла трагедията, е било хубаво.  Португалският премиер Антониу Коща написа в Туитър, че е изпратил съболезнования на германската канцлерка Ангела Меркел. Говорителят на Меркел - Щефен Зайберт, писа също в Туитър, че \"ние потънахме в дълбока скръб за тези, които загубиха живота си в ужасната катастрофа с автобуса в Мадейра\". Той обяви, че е създадена гореща телефонна линия за хората, които са разтревожени за членове на техните семейства. Германското външно министерство съобщи, че неговото посолство в Лисабон е в контакт с местните власти на Мадейра. ", "date": "2019.04.18", "title": "Най-малко 28 са жертвите в автобусна катастрофа на остров Мадейра"}
{"url": "https://www.dnevnik.bg/sviat/2019/04/18/3421280_erdogan_otnovo_podgoni_teroristite_spekulanti_zaradi/", "text": "Дълго време турците смятаха кризата за някаква абстрактна опасност. Междувременно тя все повече определя техния делник. Още през януари валутната криза се отрази тежко на турските домакинства. Или по-точно казано - на турската кухня, тъй като цените на плодовете и зеленчуците си вдигнаха сериозно. Още по-лошо стана след местните избори на 31 март - някои турски търговци вече предлагат един килограм лук за десет турски лири (около 1,50 евро) - тройно поскъпване в сравнение с миналата година. Това ядосва турците още повече, тъй като лукът е основен хранителен продукт и без него турската кухня не може. На пазара Кадъкьой клиенти се оплакват, че традиционни продукти като картофите, лука и доматите вече се превръщат в луксозни стоки. Още по-скептични са търговците. Един от продавачите на пазара казва: \"Свършено е с родното земеделие - производителите вече нямат нищо, затова всичко поскъпва\". От края на 2017 година турската лира загуби до 30 процента от стойността си. Въпреки това много турци продължават да подкрепят Ердоган и неговото правителство. Изглежда обаче, че доверието на много турци се топи. На местните избори неговата Партия на справедливостта и развитието (ПСР) претърпя тежко поражение и загуби двата големи мегаполиса Истанбул и Анкара. Експертите смятат, че отслабващата икономика е решаващият фактор за лошите изборни резултати. Държавата срещу \"терористите-спекуланти\" Турският президент Ердоган обвинява някакви тъмни сили за \"терора с храните\". Той твърди, че спекуланти укривали лука, за да вдигнат съзнателно цените. Критиците пък твърдят, че държавата сама си е виновна за инфлацията на пазара на хранителните продукти. За да даде тласък на икономиката, правителството на ПСР години наред инвестира в строителния бранш и пренебрегваше другите сектори. \"Икономическата политика не е последователна и не ориентирана към бъдещето\", казва в тази връзка професорът по международни икономически отношения в Университета в Констанц Ердал Ялчън. Според него държавата е хвърлила твърде много пари в инфраструктурни проекти и не е направила нищо за повишаване на производителността. Най-добре последиците от тази недалновидна политика се виждат в аграрния сектор: \"Перфектните климатични условия в Турция позволяват да правим добро земеделие. Но Турция внася плодове и зеленчуци от чужбина, защото не инвестира достатъчно в аграрния сектор\", гласи диагнозата на проф. Ялчън. Не са само проблемите с лирата Инфлацията в Турция върви ръка за ръка с обменния валутен курс. Днес еврото и доларът са два пъти по-скъпи спрямо турската лира, отколкото преди три години. А това тревожи много турски предприемачи. Погасяването на чуждестранните кредити им излиза твърде скъпо. Разходите по кредитите също се повишиха, защото чуждестранните инвеститори не желаят да рискуват. \"Това се дължи на факта, че те виждат проблеми с върховенството на закона в Турция, а във външната политика Турция се превърна в несигурен партньор\", казва Ердал Ялчън. През последното тримесечие на 2018 година турската икономика се е свила с цели 2,5 процента. За първи път от десет години насам Турция се намира в рецесия. Безработицата е достигнала през февруари най-високата си стойност от 10 години насам - 14,7 процента. А младежката безработица е двойно по-висока по данни на Националната статистическа служба на страната. Нужда от структурни промени  На 10 април министърът на финансите и икономиката Берат Албайрак представи план за действие за повишаване на стопанския ръст. Той обяви, че времето до следващите избори през 2023 година ще бъде време на \"икономически структурни реформи\" и на строга бюджетна дисциплина. \"Досега многократно са обявявани такива програми. Нито една от тях обаче не беше осъществена на практика\", казва по този повод Ялчън. Според него изходът от турската икономическа криза е в повишаването на производителността чрез структурни реформи. Но те са свързани с лишения. Много от неефективните производства трябва да бъдат закрити, а потреблението да бъде намалено, което временно ще увеличи безработицата. Турция трябва да поиска помощ от международните кредитори - в идеалния случай от МВФ, смята професорът-икономист. Президентът Ердоган обаче многократно се е изказвал негативно за МВФ. Освен това помощните механизми на МВФ са обвързани със структурни реформи. Турският президент отхвърля всяка външна намеса включително защото мерките за икономии могат да навредят на неговата популярност.", "date": "2019.04.18", "title": "Ердоган отново подгони \"терористите спекуланти\" заради скъпия лук"}
{"url": "https://www.dnevnik.bg/bulgaria/2019/04/18/3421394_kratki_novini_zadurjan_e_zapodozrian_za_ubiistvoto_v/", "text": ". Кметът на Чупрене окончателно остава в ареста Апелативният специализиран наказателен съд потвърди определението на първоинстанционния съд, с което на 12 април бе наложена мярка за неотклонение \"задържане под стража\" на кмета на Чупрене Ваньо Костин. Той е обвинен от Специализираната прокуратура за длъжностни престъпления. Съдът прие също, че при по-лека мярка за неотклонение обвиняемият може да извърши друго престъпление или да повлияе на свидетели по делото. Определението на Апелативния специализиран наказателен съд е окончателно и не може да бъде обжалвано. Над 30 хил. антични предмета ще бъдат върнати в България от Испания Те са иззети след съвместната операция \"Сердика\" на Специализираната прокуратура, ГДБОП и испанските полицейски и съдебни власти, съобщава пресцентърът на прокуратурата. Тя се е провела октомври 2018 с подкрепата на Европол и Евроджъст на територията на Испания и България. Неутрализирана е група, осъществявала трансграничен трафик на антики от страната към Иберийския полуостров и продажбата им на местния черен пазар. Разследването се води срещу 16 българи, 8 от които и до момента са задържани под стража в град Торенте. Събраните доказателства сочат, че групата е действала от януари 2016 г., като първоначално е изкупувала артефакти от иманяри и от дилъри на антики в България. Впоследствие организирала изнасянето им от страната и транспортирането им в Испания.  Задържаните 58 души за боевете с кучета са освободени от ареста без обвинения Всички 58 души, които бяха задържани от полицията по време на бой с кучета край Самоков, бяха освободени от ареста без повдигнати обвинения, съобщава \"Нова телевизия\". Те бяха заловени в неделя сутринта в гориста местност над язовир \"Искър\", в землището на Панчарево. В изоставена панелна постройка, част от бивш пионерски лагер, полицаите открили две дървени арени за провеждане на незаконните боеве, а около тях много паркирани автомобили с регистрационни табели от различни области на страната. Вандали се опитаха да запалят вековни секвои до Кюстендил Проверка е установила, че непосредствено до гората от млади секвои има организирано нерегламентирано огнище, съобщава Би Ти Ви. На две от вековните секвои има повреди - дупки, от които има изтичане на смола, която в последствие е палена и по корите има следи от обгаряне. Властите са предприели мерки за ограничаване на тази вандалска проява. На място са поставени две табели - едната противопожарна, другата забранителна, със съответните съдържания да не се пали огън в гората и, че се забраняват всякакви дейности като кастрене на клони и чупене, които могат да навредят на вековните дървета. Към този момент няма постоянна охрана или камери, която да наблюдава природната забележителност. Жители на Сопот протестират заради нерегламентирано сметище То се намира в частен имот в центъра на града, съобщи БНТ. Според протестиращите градът е пред екологична катастрофа и може да пламне епидемия. Жителите на Сопот посочиха, че многократно са виждали собствениците - майка и син, да носят всякакъв вид отпадъци и ги да трупат в двора на къщата. Вече 20 години проблемът не е решен. От районната екоинспекция в Пловдив отговориха, че сигналът е препратен по компетентност на кмета на община Сопот, тъй като случаят не бил от тяхната компетенция. Заместник-кметът на Сопот посочи, че проблемът не е само в правомощията на общината. В три столични квартала ще има временни пунктове за опасни отпадъци Те ще бъдат на разположение от днес до 20 април в столичните райони \"Оборище\", \"Изгрев\" и \"Младост\", съобщава БНТ. От 8.30 до 14.30 днес на входа на парка \"Заимов\", срещу ул. \"Васил Априлов\" гражданите могат да предадат безвъзмездно лекарства с изтекъл срок на годност, домакински препарати и химикали, лакове и бои. В петък ще работи пункта в район \"Изгерв\", а в събота - в \"Младост\". От Столичната община апелират старите автомобилни гуми да бъдат оставяни само в центровете за смяна, както и на специално разкритите площадки в 13 столични района. Задържан е заподозрян за убийството в \"Младост\" Мъжът, който е на 21 години, е задържан тази сутрин във влака София - Варна на гара Горна Оряховица, съобщава пресцентърът на МВР. Продължават процесуално-следствените действия по образуваното досъдебно производство. Снощи към 18.30 часа в полицията бе получен сигнал за открито тяло на жена в ж. \"Младост\" в София. На място незабавно бяха изпратени екипи на полицията и Бърза помощ, които установиха следи от насилие по тялото. Работа по случая продължава под ръководството на прокуратурата. Спецакция срещу телефонни измамници се провежда в Горна Оряховица  Специализираната прокуратура със съдействието на дирекция \"Жандармерия\" в МВР разследва участници в организирана престъпна група за телефонни измами в София и Горна Оряховица, съобщава прокуратурата. Извършват се претърсвания и изземвания на адреси и в автомобили. Провеждат се разпити на свидетели.", "date": "2019.04.18", "title": "Кратки новини: Всички задържани за боевете с кучета са освободени от ареста без обвинения"}
{"url": "https://www.dnevnik.bg/sviat/2019/04/18/3421413_sasht_sankcioniraha_venecuela_kuba_i_nikaragua_i/", "text": "САЩ обявиха снощи серия от нови санкции срещу Венецуела, Куба и Никарагуа, засилвайки натиска върху така наречената \"тройка на тиранията\" в Латинска Америка, предаде ДПА, цитирана от БТА. Новите ограничителни мерки бяха подробно изложени от съветника на американския президент по националната сигурност Джон Болтън в програмна реч в Маями, Флорида, в която той отправи остро предупреждение и към  \"външни играчи\", включително Русия , да не се месят в американската сфера на интереси в региона. \"Администрацията на Тръмп с гордост обявява новите мерки, които имат за цел да отстранят тежките последствия от политиката, провеждана от администрацията на (бившия президент) Обама, - каза Болтън, цитиран от ТАСС. - Ние възнамеряваме да действаме рамо до рамо с патриотите от региона и да поправяме допуснатите по-рано грешки.\" Куба - възможност за санкции срещу чужди компании  Той посочи, че САЩ въвеждат ограничения върху пътуванията за Куба за онези американци, които нямат роднини там. Според него това ще спомогне \"да не попадат американски долари в ръцете на кубинския режим, на неговите военни и спецслужбите, които контролират туристическата индустрия\" на острова. Същевременно отново се въвеждат ограничения върху размера на паричните преводи за Куба, които бяха отменени от администрацията на Обама. Сега близките и роднините на островитяните, живеещи в САЩ, ще могат да изпращат по 1000 долара на човек на тримесечие. Болтън отбеляза, че САЩ разширяват своя санкционен списък, в който влизат организации, свързани с властите в Куба. Забраняват се преки финансови транзакции с участието на компании, свързани с кубинските въоръжени сили, с разузнаването, със службите за сигурност и техните сътрудници. Сред новите организации в списъка е кубинската държавна авиокомпания \"Аерогавиота\". Той добави също, че администрацията на Тръмп прекратява използването на тайните канали за комуникация с кубинските власти, които бяха установени при Обама. \"Администрацията на Обама използваше неофициални секретни канали за комуникация с Куба и даже им предостави американско комуникационно оборудване със защитен достъп. Това бяха авангардни средства, които в обичайни случаи са предназначени само за най-надеждни съюзници. Мога да кажа, че при президента Тръмп секретни канали за комуникация с диктатурата в Хавана вече няма. Ние си върнахме обратно това ценно оборудване\", подчерта Болтън. Съветникът отбеляза, че САЩ ще отказват визи на лица, причастни към национализацията на собствеността на американски граждани в Куба или уличени в нейното предаване и транспортиране. Американците, загубили по този начин собствеността си в Куба след революцията там през 1959 г., сега ще могат да си я искат обратно чрез съд с искове срещу физически и юридически лица, които в момента контролират национализираната собственост в Куба. Това ще позволи на американски граждани да съдят чуждестранни компании, развиващи бизнес в САЩ и инвестирали в тази собственост на острова. Така фактически се възстановява действието на т.нар. закон на Хелмс-Бъртън от 1996 г., което редовно бе замразявано от Вашингтон поради опасения, че такива съдебни процеси ще влошат отношенията със съюзниците и ще наводнят съдилищата с искове. Европейският съюз и Канада вчера веднага протестираха срещу този ход на Вашингтон, като казаха, че екстериториалното прилагане на едностранни ограничителни мерки противоречи на международното право. Говорител на Европейската комисия изрази силна тревога от намерението на американското правителство да разреши завеждането на искове в съдилища в Съединените щати срещу чуждестранни компании, занимаващи се с бизнес в Куба и контролиращи имущество, което в миналото е било конфискувано от частни собственици. Той призова САЩ да се придържат към споразумението от 1998 г., предвиждащо европейските компании да бъдат защитени от подобни искове, и предупреди, че съюзът е готов да защити европейските компании от едностранните мерки на САЩ срещу Куба и да предприеме ответни мерки. Хавана също реагира и осъди американските мерки, като ги нарече \"атака срещу международното право и кубинския суверенитет\", съобщи ДПА. Никарагуа - удар срещу \"черната каса на Ортега\" Болтън обяви и нови ограничения срещу Никарагуа. Въвеждат се санкции срещу шефа на нейната агенция за привличане на инвестиции Лауреано Ортега, който е син на президента на страната Даниел Ортега, както и срещу никарагуанската банка \"Банкорп\", която Болтън нарече \"черната каса на Ортега\". Венецуела - санкции срещу централната банка Съветникът на Тръмп обяви и въвеждането на едностранни американски санкции срещу Централната банка на Венецуела с цел \"да се ограничат американските транзакции с тази банка и да ѝ се забрани достъп до щатски долари\". Според него Централната банка на Венецуела играе ключова роля за запазването на властта на (президента Николас) Мадуро, защото тя \"контролира златото и валутата\". Според него новите мерки на САЩ спрямо банката трябва да станат \"сериозно предупреждение към всички външни играчи, включително Русия, срещу разполагането на военни сили и средства във Венецуела за подкрепа на режима на Мадуро\". \"САЩ ще смятат такива провокационни действия като заплаха за международния мир и сигурност, а също и за региона\", подчерта Болтън. В речта си в Маями Болтън подчерта, че администрацията на Тръмп възнамерява да се опира в своята политика в Латинска Америка на т.нар. \"доктрина Монро\", лансирана от САЩ още в началото на ХIХ век. Нейната същност е в идеята да не се допуска въвличането на страните от Западното полукълбо в конфликтите на европейските държави. Тя фактически отреди на Латинска Америка ролята на \"заден двор\" на САЩ, налагайки там американското лидерство. \"Този невероятен регион трябва да остава свободен от вътрешен деспотизъм и външна хегемония. Съдбите на нашите страни не трябва да се диктуват от чужди държави. Те ще се определят от онези хора, които наричат нашето полукълбо (свой) дом. Днес ние с гордост провъзгласяваме, и нека всички да чуят, че \"доктрината Монро е жива и здрава\", подчерта съветникът на Белия дом. Той подложи на критика политиката на Русия, която неотдавна извърши военни полети до Венецуела, доставяйки там 35 тона неназовано оборудване и стотици руски военнослужещи. \"Народът на Венецуела, страните в региона и мнозина други осъдиха тези действия\", посочи Болтън. Той добави, че САЩ се опират на подкрепата на коалиция от позитивно настроени държави от Западното полукълбо, включваща Бразилия, Колумбия, Аржентина, Перу, Бахамите, Гвиана - всички те членове на Организацията на американските държави. \"Ние с тях сме единни в защитата на демокрацията, суверенитета, сигурността и върховенството на закона в този регион\", изтъкна Болтън. Речта му в Маями бе пряко предавана от телевизионния канал \"Фокс нюз\".", "date": "2019.04.18", "title": "САЩ санкционираха Венецуела, Куба и Никарагуа и обявиха доктрината \"Монро\" за \"жива и здрава\""}
{"url": "https://www.dnevnik.bg/bulgaria/2019/04/18/3421417_rukovodstvoto_na_agenciiata_za_tehnicheski_nadzor_da/", "text": "Асансьорната асоциация настоява за оставка на ръководството на Държавната агенция за метрологичен и технически надзор (ДАМТН). Причината са нерешени проблеми с години в бранша, съобщава БНТ. Бъдещите изменения в наредбата за безопасна експлоатация и технически надзор над асансьорите бяха обсъдени на среща в Държавната агенция за метрологичен и технически надзор заедно с браншови организации, където не беше постигнато споразумение. \"От 2 години се губи време за промяната на нормативен документ, който трябва да гарантира безопасността на хората. Когато трябва да се модернизират асансьорите, пише в предложен документ от ДАМТН, че ако това не е възможно, да се слагат табелки и да се информират хората как да се пазят, което е недопустимо\", заяви председателят на Българската асансьорна асоциация Валентин Маринков, цитиран от медията. По думите му 90 хил. асансьорa у нас са над 30-годишни. Той отбеляза и друг проблем - хората не желаят да отделят необходимите средства за модернизация на асансьорите. Според обновения европейски стандарт, свързан с безопасността и поддръжката на съоръженията, всички асансьори трябва да бъдат с автоматични врати до 5 години. \"Вчера беше представен един пасквил, изготвен от хора, които нищо не разбират от функционирането на бранша. В този документ би трябвало да бъдат заложени правила и принципи, които са европейски стандарти. Такива неща не бяха предложение за сметка на неща, които бяха неизпълними – например над милион проверки всяка година да бъдат вписвани в регистър\", каза Маринков и уточни, че е предложено да се направи нова наредба и нова група от специалисти, а контролът да не бъде фиктивен, както е в момента на някои места. В началото на годината стана известно, че за 9 месеца през миналата година - от януари до началото на ноември,  са спрени 161 опасни асансьора  от общо проверени 8310. Статистиката показва, че на всеки два дни от агенцията са спирали по един асансьор.", "date": "2019.04.18", "title": "Ръководството на Агенцията за технически надзор да подаде оставка, иска асоциация"}
{"url": "https://www.dnevnik.bg/evropa/2019/04/18/3421416_cheshkata_policiia_preporuchva_babish_da_bude_obvinen/", "text": "Чешката полиция препоръчва да бъдат повдигнати обвинения на министър-председателя Андрей Бабиш във връзка с предполагаема измама, включваща субсидии от Европейския съюз, предаде \"Асошиейтед прес\", цитирана от БТА. Пражката прокуратура каза, че е получила резултатите от полицейското разследване за евентуално участие на Бабиш в измамата за 2 млн. долара. Прокуратурата ще реши дали да повдигне обвинения срещу Бабиш или не. Случаят е свързан с ферма, получила евросубсидии, след като собствеността ѝ била прехвърлена от притежавания от Бабиш конгломерат \"Агроферт\", включващ около 250 компании, на роднини на премиера. Субсидиите били предназначени за малки и средни предприятия, а \"Агроферт\" не би имал право на тях. По-късно \"Агроферт\" си върнал собствеността върху фермата. Ако бъде признат за виновен, присъдата може да е до 10 години затвор. Милиардерът Бабиш отрича да е направил нещо нередно. Вчера той каза за чешката новинарска агенция CTK, че случаят е \"политически заговор\" срещу него и че стъпките на полицията се \"политизират\", предаде \"Ройтерс\".", "date": "2019.04.18", "title": "Чешката полиция препоръчва Бабиш да бъде обвинен в измама с евросубсидии"}
{"url": "https://www.dnevnik.bg/sviat/2019/04/18/3421418_severna_koreia_izprobva_novo_taktichesko_orujie/", "text": "Севернокорейският лидер Ким Чен-ун е присъствал вчера на изпробването на тактическо управляемо оръжие от нов тип, съобщи държавната севернокорейска новинарска агенция КЦТА, цитирана от \"Ройтерс\" и БТА. Това е първият оповестен оръжеен тест след втората  американско-севернокорейска среща на върха през февруари  в Ханой, която приключи без споразумение. КЦТА не описва за какво точно оръжие става въпрос, дали то е ракета или нещо от друг тип. По принцип \"тактическо\" означава оръжие с малък обсег за разлика от дългобойните балистични ракети, които се смятат за заплаха за САЩ, посочва \"Ройтерс\". КЦТА казва само, че въпросното оръжие има \"особен метод на управление на полета\" и \"мощен боен заряд\". Ким, който ръководил изпитанието, казал, че \"приключването на разработката на новата оръжейна система е събитие с особено голямо значение за повишаването на бойната мощ\" на армията на Северна Корея. \"Ройтерс\" припомня, че Ким и миналата година през ноември присъства на изпитание на неидентифицирано \"тактическо оръжие\", което може да защити Северна Корея като \"стоманена стена\".", "date": "2019.04.18", "title": "Северна Корея изпробва ново тактическо оръжие"}
{"url": "https://www.dnevnik.bg/sviat/2019/04/18/3421420_redaktiraniiat_doklad_za_vruzkite_s_rusiia_najejava/", "text": "Адвокати на Белия дом са разговаряли през последните дни със служители на министерството на правосъдието на САЩ относно заключенията на доклада на специалния прокурор Робърт Мълър след разследването му на предполагаемите връзки на кампанията на президента Доналд Тръмп с Русия. Разговорите имали за цел да се подготви дългоочакваното публикуване на доклада, насрочено за по-късно днес, предаде \"Ройтерс\". По-рано тази година министърът на правосъдието Уилям Бар оповести само подготвено от него резюме на доклада, според което Мълър  не е открил преки доказателства за сговор  между екипа на Тръмп и Русия. Белият дом веднага изтълкува това като пълно оневиняване на президента и като своя политическа победа над опозицията в лицето на Демократическата партия. Всъщност, Бар ще публикува днес редактирана версия на пълния доклад, в която някои пасажи са изтрити, но въпреки това текстът се очаква с огромен интерес в Америка и вече е ясно, че ще стане предмет на дълги и бурни дебати, които ще имат отражение върху и без това сложната политическа атмосфера в страната и най-вече върху Белия дом и отношенията му с Конгреса, в който демократите имат силни позиции. Демократите веднага реагираха сърдито на новината, че Белият дом и правосъдното министерство са се съвещавали преди публикуването на доклада. Но още повече ги разгневи фактът, че Бар насрочи своя пресконференция утре сутринта преди самото оповестяване на доклада. Те виждат в това опит да се настрои предварително общественото мнение в Америка в желаната от Белия дом насока, преди всеки да може да си състави собствени заключения от съдържанието на доклада на Мълър. На конгресмените бе съобщено, че ще получат текста на доклада някъде между 11 и 12 ч местно време днес, а Бар ще се яви пред репортерите в 9:30. \"Министърът, изглежда, води медийна кампания от името на президента Тръмп, - каза при Камарата на представителите Джерълд Надлър пред репортери в Ню Йорк снощи. - Вместо да остави фактите в доклада да говорят сами за себе си, министърът прави безпрецедентната стъпка да тълкува близо 2-годишното разследване на Мълър.\" Вестник \"Ню Йорк таймс\", цитирайки запознати с предварителните дискусии между Белия дом и министерството, писа, че те са помогнали на юридическия екип на президента да се подготви за публикуването на доклада и да начертае стратегията си за пиар кампанията и за политическите битки, които със сигурност ще последват. Правосъдното министерство отказа да коментира написаното във вестника. Адвокатите на Тръмп - Джей Секулоу и Руди Джулиани, не отвърнаха на исканията за коментар. Когато докладът излезе наяве, вниманието ще се съсредоточи не само върху потенциално нови подробности за връзките на кампанията на Тръмп с Русия и да спъва разследването на Мълър, но също и върху това какви елементи от доклада Бар е решил да останат тайна. На мястото на скритите пасажи ще има обяснения с червен текст по какви причини те не могат да бъдат оповестени. Допълнително раздразнение сред конгресмените предизвика и вчерашното съобщение, че ограничен брой от тях ще получат достъп до по-малко редактирана версия на доклада, и то без да се уточнява кога. Надлър каза още, че демократите още в понеделник ще подадат пред съда иск да им се предостави докладът на Мълър без всякакви съкращения. Бар обясни вчера, че демократите ще получат доклада утре на електронен диск, който ще бъде занесен в Капитолия. Малко след това същата версия на доклада ще бъде налична чрез специален линк на сайта на екипа на Мълър. В радиоинтервю пред водещия Лари О'Конър вчера самият Тръмп каза, че може също да даде пресконференция след публикуването на доклада. \"Ще видите доста твърде силни неща, които ще излязат на бял свят утре\", каза Тръмп. \"Може би и аз ще дам една (пресконференция) след (Бар)\", отбеляза неопределено президентът. /БТА", "date": "2019.04.18", "title": "Редактираният доклад за връзките с Русия нажежава страстите в САЩ днес"}
{"url": "https://www.dnevnik.bg/analizi/2019/04/18/3421435_velislav_minekov_bih_jelal_broiat_na_grajdanite_da/", "text": "Скъпи приятели и гости, Още веднъж благодаря за достойната награда ( ), връчена ми миналата година. Това е чест. За мен остава и днес неясно защо трябва да бъде награждавано гражданското поведение. В същия дух би трябвало да бъдат наградени четящите книги или ползващите редовно душ и баня. В присъстващите тук поканени лица, част от които познавам, отсъства доброто настроение. Познавам тяхната тъга и желание за бягство от безмълвието на нашето безсмислие. Вероятно съвършенството на разума предизвиква жаждата за смисъл, определящ гражданското съзнание и вечната нега за съвършено общество. Банално е да ви припомня, че в съпътствие на желанието за просперитет и дълг към страданието в човешката история. Всъщност защо сме тук. Изглежда да е празник, а не е. Не е тържествено събитие, по-видимо е като свещен ритуал, посветен от шамани в молитва към небето вследствие на сполетялото ни племенно нещастие. Вероятно тук сме поканени на панихида. С вино, сълзи и булгур ще си припомним за покойника, умъртвен ритуално от националното съзнание. Да ви припомня, преди немного години погребахме правото и справедливостта. С безразличие закопахме обратно случайно подарената ни демокрация. Приехме да бъдем управлявани и направлявани от хора с примитивна култура и морал, наследен от трилобити. Морал, обратнопропорционален на придобитите с абордаж във властта квадратни метри. Неолитно общество от обикновени и неграмотни измамници постигнаха кариери, които не биха били дори в съня им. Съдебната система се превърна в политически партизанлък, създаването на закон достигна елемент от народното творчество според поръчващия музиката и лепящия по челата на парламентарните музиканти купюри. Нобелистът Варгас Льоса твърди, че народното творчество не е изкуство. Позволявам си да ви споделя банални факти със забравено значение. С оглед на днешното ни състояние това е напълно незаслужен дар. Оставаме разпознаваеми като държавата с пълно отличие в нивото на корупция, опитомена и преклонена медийна среда, правосъдие на управляваща хунта и напълно унищожено гражданско общество, превърнало се кръчмарската недоволна общност от недалечното ни минало. С право бихте ме попитали защо протестирам, защо съм бесен, защо се дразня от днешното статукво. Ще ви отговоря. Дразни ме тишината. Дразня се от спотаеността на нахранения  Ненавиждам битовото мълчание на интелигентния, посветил себе си единствено в професията. Мразя агнетата, пиещи спокойно вода от вълчия поток. И мразя себе си в самотата на потъналото самочувствие и видимо презрение дарено от мизерния духом. Казват, че сме достигнали дъното. Клише. Дъното е метричен стандарт в цивилизованите нации. Ние отдавна прескочихме същото дъно, плуваме или по-скоро се давим в необятната шир на собственото ни безсмислие и егоизма на блажено оцелелия. Егоистът не е гражданин. от прясното решение на политически подбрания \"извънреден трибунал\", назначен за борба с корупцията? Съдебните решения не се тълкуват, нали? Ще прегазя без колебание тази комична от днешна гледна точка теза. Ще ви споделя моето мнение, а вие имате пълното право да ме опровергаете. Това е позор за съдебната ни система, гавра с правосъдието, съпроводено с публична инквизиция и унизителна реабилитация на превзелата ни политическа престъпност. Този акт ме изпълва с отвращение и погнуса, напомня за средновековие, Вишински и \"Народен съд\". Вероятно всички вие имате вашите собствени мечти. Аз също. Със самочувствието на каменоделец се замечтах да бъда прокурор, главен дори, дарен от вас с безмерни правомощия и статут на божество. Какъв дар, какъв късмет би била професионалната реализация в жетвата на плодородната, управляваща корупция, урожай в ръцете на независимия, смелия и достойния. Чудесен повод, дори и загинал, да оставиш име в националната история. Жалко. Завръщам се в реалността. Бих желал да не съм сам в своя уличен протест. Бих желал броят на гражданите да превишава числеността на овцете. Впрочем правото. Основна колона в държавността. Възможно ли е изобщо да има право в превзетата от олигархична диктатура държава? Нима не съзнавате, че законът днес е превърнат в цинизъм, мракобесие и отмъщение. Законът се превърна в пожеланата и практикувана перверзия на управляващата каста. Закон за закрила и утеха на управляващата сган. Държава няма. Необходимо е нейното завръщане. Една единствена молба имам.", "date": "2019.04.18", "title": "Велислав Минеков: Бих желал броят на гражданите да превишава числеността на овцете"}
{"url": "https://www.dnevnik.bg/biznes/2019/04/18/3421430_prez_fevruari_chujdite_investicii_sa_polojitelna/", "text": "През февруари чуждестранните инвестиции в България са 21.9 млн. евро, показват предварителните данни на БНБ. Общата сметка от началото на годината обаче остава на минус от 437.6 млн. евро в резултат на \"отлив\" на дялов капитал през януари, съобщава  \"Капитал\" . През първите два месеца на годината Ирландия измества Холандия в челното място по източник на чужди инвестиции в българската икономика. От Ирландия са постъпили чужди капиталовложения под формата на дългови инвестиции в размер на общо 70 млн. евро към края на февруари. Част от сумата вероятно се дължи на увеличение на капитала на американската софтуерна компания VMware с 42 млн. лв., чието българско поделение е ирландска собственост.  Холандия остава на второ място с чужди инвестиции в България с 43.2 млн. евро през първите два месеца на годината под формата на дългови инструменти.  Преките инвестиции в страната са на минус от 437.6 млн. евро към февруари, но зад числата не стои точно отлив. Минусът в чуждите инвестиции идва от операцията по покупката на Сосиете женерал Експресбанк от ДСК - българското поделение на унгарската OTP, посочва изданието. Заради сделката унгарската OTP увеличи капитала на българското си поделение с 600 млн. евро в края на 2018 г., но приключването на този процес бе през януари, когато тази сума е изплатена на френската Societe Generale. Оттам идва и спадът на чуждите инвестиции под формата на дялов капитал. Стойността на износа на стоки през първите два месеца на годината достига 4.6 млрд. евро, докато вносът го надвишава с близо 200 млн. евро, като така търговското салдо остава отрицателно, но по-малко спрямо същия период на 2018 г.", "date": "2019.04.18", "title": "През февруари чуждите инвестиции са положителна величина"}
{"url": "https://www.dnevnik.bg/sport/2019/04/18/3421458_fotogaleriia_futbolnata_ludost_izpulnena_s_emocii_ot/", "text": "Тотнъм\"   след вечер на обрати и емоционално вълнение, която футболът няма да забрави. \"Шпорите\" загубиха с 3:4 от \"Манчестър сити\", но продължават в турнира благодарение на победата си с 1:0 в първия мач и повечето голове на чужд терен.", "date": "2019.04.18", "title": "Фотогалерия: Футболната лудост, изпълнена с емоции от двете крайности"}
{"url": "https://www.dnevnik.bg/tehnologii/2019/04/18/3421476_nasa_otkri_nai-drevnata_molekula_v_ostankite_na_zvezda/", "text": "Учени от НАСА обявиха, че са открили в космоса най-древния тип молекула във вселената. Благодарение на летящата обсерватория \"София\" американската космическа агенция е установила наличието на хелиев хидрид в останките на звезда в Млечния път. Предполага се, че молекулата се е образувала около 100 хил. години след големия взрив. Първоначално, когато вселената е била още много млада, са съществували само няколко вида атоми. Когато обаче хелиев атом споделил електроните си с водородно ядро, се образувал хелиев хидрид. Смята се, че това е първото химическо съединение, което е станало след охлаждането след големия взрив. Досега се знаеше, че молекулата присъства в някои части на съвременната вселена, но никога не е била засичана в открития космос. От НАСА твърдят, че най-накрая са отчели хелиев хидрид в малка, но ярка планетарна мъглявина, отдалечена на около 3000 светлинни години. Тя се намира в съзвездието Лебед. Предполага се, че молекулата е от останките от звездата NGC 7027. Хелиевият хидрид присъства в газовите облаци, в които се раждат звезди, както и в газ, изхвърлен от звездите, докато умират. Молекулата вече има ограничено значение за Земята, но е в основата на химичните процеси, довели до образуването на съвременната вселена. Астрономите търсят молекулата от десетилетия. През 2016 г. НАСА включи в търсенето ѝ 2.5-метровия инфрачервен телескоп \"София\", който е монтиран на борда на самолет \"Боинг 747\". Машината лети на около 14 хил. метра височина, което позволява на телескопа да избегне повечето странични влияния на атмосферата и околните радиосигнали.", "date": "2019.04.18", "title": "НАСА откри най-древната молекула в останките на звезда в Млечния път (видео)"}
{"url": "https://www.dnevnik.bg/sviat/2019/04/18/3421428_makron_smiata_da_zakrie_edno_ot_nai-prestijnite_visshi/", "text": "Френският президент Еманюел Макрон планира да закрие или да направи радикална реформа в Националната школа за администрация (ENA) - елитно висше училище за следдипломна квалификация, в което и той е учил и което е завършил през 2004 г., съобщиха \"Файненшъл таймс\" и \"Блумбърг\". Създадената от Шарл дьо Гол ENA е дала дипломи на още няколко френски президенти (Валери Жискар д'Естен, Жак Ширак и Франсоа Оланд) и трима чуждестранни (Адли Мансур и Нисефор Согло, заемали длъжността съответно в Египет и Бенин, както и на Пол Бия, който е на поста в Камерун от 37 години). Още повече са премиерите от Франция, няколко бивши колонии, Малта и Монако, както и известни фигури във френския бизнес. Макрон е сред стотина избраници, които завършват всяка година. Изтекла реч на Макрон, цитирана и от френски издания, сочи, че президентът е направил предложението като част от план за реформа в политиката на страната. Това е речта, която  трябваше  да произнесе в понеделник, но бе отложена час преди началото заради  пожара  в катедралата \"Нотр Дам\". Посланието, получено от в.  \"Фигаро\" , гласи, че ако французите искат да създадат \"общество за равни възможности и върховни постижения на нацията, трябва да рестартираме правилата за набиране на кадри, кариерата и достъпа до висшите ешелони на гражданската служба. Затова ще променим системата на обучение, подбор и кариерно развитие, като премахнем ENA и няколко други институции.\" \"Крепост за властта\" Според проф. Жан Гариг, професор по история в университета в Орлеан, в идеята има \"известна демагогия\". Иронията е, че трудно достъпното висше училище е установено след Втората световна война, за да имат повече французи достъп до високи постове, преди това запазени за хора с пари и влияние. \"Но е истина, че сега се възприема като един вид крепост за хората на власт\", казва Гариг, цитиран от \"Файненшъл таймс\". Във френския елит предложението се приема със смесени чувства и разделя мнозина - представител на бизнеса, завършил училището, казва, че е \"много лесно да се затвори ЕNA, за да останат доволни няколко идиоти, които искат да ти одраскат колата\". Политологът Люк Рубан обаче отбелязва, че \"големият удар\" на Макрон цели \"да се подобри социалната мобилност във Франция\", където \"елитът изглежда все повече като олигархия\". Според Рубан 40% от директорите на 100 най-големи френски компании са завършили някои от елитните училища като ENA. Към момента 70% от близо 6500 завършили последната институция са от висшите класи. За тях има и специална дума - \"енарси\" (enarques). Същевременно Макрон не е първият, говорил за закриване на ENA - и Ширак, и Саркози са повдигали темата. И финансовият министър Брюно льо Мер, също неин възпитаник, предлагаше мярката по време на неуспешната си кампания за номинация за президент през 2016 г. Източници на \"Блумбърг\", запознати с въпроса, казват, че резултатът едва ли ще е закриване, а по-скоро реогранизация, но решението още не е взето.", "date": "2019.04.18", "title": "Макрон смята да закрие едно от най-престижните висши училища, завършено и от него"}
{"url": "https://www.dnevnik.bg/analizi/2019/04/18/3421483_negoduvanieto_i_na_bulgarite_i_na_romite_v_gabrovo_e/", "text": "Следях събитията в Габрово и изпитвах смес от гняв и отчаяние. Накрая обаче важният извод сам ме намери. И той не е извод нито за ромите, нито за българите. Изводът е, че нашето негодувание, и ромско, и българско - нашето общо негодувание - има един общ адресат. Правителството. Българското правителство, което не пожела да деескалира етническо напрежение и не пожела да овладее криза на обществената безопасност три дни и оттатък. Тук ви моля за въздържание. Направо за йогийско спокойствие. Знаете, самата аз лесно се паля и хладнокръвният анализ не ми е присъщ като жанр. Смятам обаче, че или ще намерим начин да се успокоим и да заговорим за ромите като за човеци и съграждани, с които имаме общи интереси, или съвсем наистина ще се хванем за факлите и лопатите и тогава Господ да ни е на помощ. Това е истината за омразата. Заради нея горят къщи и умират невинни, не само по филмите. Ще започна с напомняне, че всеки от участниците в тази верига от нападения, погроми и нарушения на обществения ред е български гражданин със законово неотличими права и задължения. Това е важно, защото държавата трябва да ги защитава и санкционира по един и същи начин. Знаем предисторията. Арестантите са трима млади роми с предишни присъди, задържани за побой над магазинер. Новината мотивира група габровци да тръгнат на погром към ромски обитания и полицията едва им пресича пътя, но не и преди да са потрошили и подпалили празни домове, в които според \"24 часа\" лампите още светели (явно живеещите са бягали бързо). На по-късен етап тълпата щурмува и полицейското управление в Габрово - събитие, което е много сериозна заплаха за обществения ред и не би трябвало да се подминава с вдигане на рамене, особено когато става дума за опит за саморазправа. Пристига жандармерия. Пристига заместник министър-председател и бивш габровски кмет. И започва да \"успокоява\" ситуацията, като напоително обяснява колко са нетърпими ромите като цяло. Не забравя да спомене без всякаква връзка със случилото се и \"злоупотреби със социални плащания\", за да нажежи положението допълнително. Преди неговата намеса хората имат повод да са гневни за едно престъпление с трима конкретни извършители. Но идва Томислав Дончев и тутакси на общо основание. С няколко думи потапя цял етнос в морето на обща вина, която не може да се изкупи никога. Защото вината на ромите по правило се свежда до това, че съществуват. (\"Хората мислят, че всички цигани са бенефициенти на социални помощи – не е вярно. 14% от циганите са бенефициенти. Семействата с над 4 деца са 8000 и далече не всички са цигани.\" Такива са данните от Агенцията за социално подпомагане и НСИ, цитирани от БНР.) Същественото в случая е, че това правителство няма способността и желанието да овладява кризи, особено такива, свързани с етническия мир и обществения ред. То се храни с телегенични полицейски драми и племенни дрязги за отвличане на вниманието. Безредиците са чудесно нещо, защото правят евтини екшън клипове от мястото на събитието, където министър гледа лошо и обяснява как едни граждани заслужават защита повече от други, нормализира нечий \"справедлив гняв\" от измислени злоупотреби ни в клин, ни в ръкав... Вместо да напомня с всички средства, че България е за всички, законът е за всички и насилието няма да се толерира, а ще се осъжда ясно и пропорционално, независимо кой го извършва. От държавници бихме могли да очакваме да деескалират ситуацията и да търсят път към мирно съжителство. От Дончев и останалите наши герои Защото по-голяма благословия за разсипаната им от корупционни скандали партия просто не можеше да им се падне. Да преговорим: Случва се сбиване. За нещастие това е силно разпространено битово престъпление, в което има конкретни жертви и извършители. Обикновено такива случки минават и заминават. Сега обаче някои хора се вбесяват по очевидни причини. И обичайните заподозрени скачат да оползотворят случката. Ромските семейства, бягащи в тъмното с плачещите си деца, българските семейства, несмеещи да излязат на улицата в собствения си град... Колко пък да са важни. Бойко Борисов от разстояние обезглавява габровската полиция, пада оставка, гърми бушон. Премиерът бъбри нещо за това как горкият началник позволявал на \"разни групи да пият бира по парковете\". Все едно това е престъпление, все едно някой в България може да накара едни \"групи\" просто да изчезнат от белия свят, генерално да не ни се мяркат. Борисов триумфално завършва, обявявайки как 11 000 роми от общо 12 000 лишени от свобода има по затворите (реалното число е значително по-малко - по самоопределение около 59% от осъдените са роми). Сякаш затворените роми са някаква \"реколта\", с която трябва да се гордеем в държавата, известна с това, че има корупция, ама няма осъдени за нея. Иска ми се да попитам всеки от вас - на мястото на български ром или ромка, гледащи телевизия тия дни, как щяхте да се чувствате? Щяхте ли да изпитвате изгаряща лоялност към държава, чиито представители клеймят на едро целия ви етнос, без вие лично някого да сте били или ощетили? Щяхте ли да се доверявате на полицията и правораздаването, оглавявани от такива хора? От кого щяхте да чакате помощ и справедливост, като не смеете да се покажете на улицата? Като теглим чертата, се вижда едно: насърчиха гнева на едната страна и обрисуваха другата като паразитна и заслужаваща колективно наказание. Даже превантивно сринаха сгради, да не би случайно там да се нанесат... Какво? Вредители? Или хора с нужда от покрив на главата? Захласнахме се по тридневно луксозно риалити шоу на възмездието по всички телевизии, макар да знаем, че звездите в това шоу са именно хората, на които отдавна не вярваме. Че именно те имат пряка полза от възпаляването на гнева срещу най-безвластните сред нас. И сега? Сега ромите в района живеят в ужасен страх, защото са третирани не просто като колективно виновни, но и като физически длъжни да изчезнат, да се стопят в небитието, защото нищо по-малко от това няма да утоли яростта, която управляващите нарочно култивират в мнозинството. Изглежда обречено да споменаваме интеграция - тя означава да свикнем да виждаме различните край себе си, на едно и също място. Чрез Габрово за пореден път стана ясно, че мнозинството явно не е готово да търпи такова нещо. И няма власти, които да смятат за ценно и полезно да се опитват да го убедят колко е важна тази стъпка. Онези от българите, които желаят да вземат нещата (и коловете) в свои ръце, явно няма защо да се притесняват от санкции. А този тип мислене е заплаха за всички нас - когато достатъчно хора вярват, че улиците са техни, когато повярват не просто, че законът не важи за тях, а че те СА законът за другите, И все пак. Нали всички сме съгласни, че трябва да сме равни пред закона? Тоест едно сбиване не може да води след себе си многократни опити за погром над домовете на невинни хора и до щурм над полицейско управление. Не може масовото буйство да се приема като естествен ход на събитията. В противен случай рискуваме скоро да се озовем в реалност, в която се делим просто на позволени мишени и хайки за саморазправа. Влудени от мисълта за нечия безнаказаност, ще се наказваме произволно едни други в омагьосан кръг - и няма да вкусим справедливост, колкото и да крещим за нея. Ще забравим окончателно, че всички граждани на България сме от една и съща страна. От другата страна е държавата. Тя контролира нас, но само ако и ние контролираме нея. Функцията на правовата държава е да осигурява безопасния, свободен живот на всички свои граждани, а не да ги насъсква едни срещу други с поредица от неадекватни мерки. Защото по средата остават гражданите, които не искат нито роми да бият българи, нито българи - роми, а искат да живеят в цивилизовано общество. Ще рече общество, което е наясно, че едно битово престъпление прераства в племенна война само там, където няма държава - където няма сила, която да отдели ясно и категорично невинните от виновните и да опази достойнството на всички тях независимо от външния им вид, произход и поведение. И ако в България няма държава, виновни никак не са ромите. Да, дори тези от тях с множество предишни присъди.", "date": "2019.04.18", "title": "Негодуванието и на българите, и на ромите в Габрово е срещу правителството"}
{"url": "https://www.dnevnik.bg/biznes/2019/04/18/3421512_obshtini_si_prisvoiavat_prava_pri_upravlenieto_na/", "text": "При управлението на горите на своя територия общини си присвояват властнически функции, налагат необосновано такси, \"подбират\" как да действат инвеститорите, въвеждат незаконно забрана за достъп. Това установи проверка на Върховната административна прокуратура по реда на надзора за законност спрямо норми от подзаконовите нормативни актове, приети от общинските съвети. Друга проверка наскоро показа, че местната власт  нарушава и правилата за управление на зелените площи  в урбанизираните територии.  В хода на проверката са установени 80 наредби с нарушения на закона в десетки общини, между които  Перник, Пазарджик, Ловеч, Плевен, Кюстендил, Габрово, Поморие, Севлиево, Банско, Разлог, Асеновград, Карлово, Самоков, Своге, Етрополе, Чепеларе, Трявна, Дряново, Угърчин, Чипровци, Априлци, Гърмен, Тетевен, Мездра, Елена, Девин, Борино, Панагюрище. Разкрити са случаи, в които се овластяват кметове на общини да ограничават или да забраняват достъпа до определена горска територия. По закон извършването на такива действия с цел опазването и защитата на горските територии и дивеча или в интерес на здравето и безопасността на гражданите е правомощие на директора на регионалната дирекция по горите за всички видове горски територии и затова стореното от общинския съвет недопустимо иззема нормативната компетентност, разяснява прокуратурата. Местен орган на власт се случва да налага за промяна на предназначението на поземлени имоти в горски територии кметът или инвеститорът да съгласува това единствено пред комисия в Изпълнителната агенция по горите. В закона обаче има разграничение - промени на предназначението на терени до 50 декара се съгласува с регионалната дирекция по горите, а не пред централата. Ето как общинският съвет \"подбира\" с кой орган кметът или инвеститорът съгласува намерението си.  Прокурорите са намерили норми, които задължават гражданите да плащат такса, ако берат гъби, билки, горски плодове. По закон обаче тези ползвания на горски ресурси са безвъзмездни, ако не представляват стопанска дейност.  Намерени са и разпоредби, според които кметът разрешава движението в горските територии и по горските пътища на товарни превозни средства и каруци. По силата на Закона за горите за подобно действие се изисква разрешение, но от друг орган - директора на регионална дирекция по горите или от оправомощено от него длъжностно лице, напомнят прокурорите. По този начин от местния орган на власт е \"присвоена\" чужда властническа компетентност в нарушение на повелителна законова норма. Някои общини пък изискват да се внася депозит за разрешение за движение по горски пътища, което също според прокуратурата е незаконно. С подзаконови актове общините си присвояват правото да дават разрешение за строителство без промяна на предназначението на на стълбове за електропроводи; нефтопроводи, топлопроводи, газопроводи, нефтопродуктопроводи, надземни и подземни проводи за хидротехнически съоръжения - нещо, което Законът за горите забранява.  Проверката на ВАП продължава.", "date": "2019.04.18", "title": "Общини си присвояват права при управлението на горите, установи прокуратурата"}
{"url": "https://www.dnevnik.bg/razvlechenie/2019/04/18/3421491_gildiiata_na_scenaristite_v_sasht_sudi_chetiri_golemi/", "text": "Авторът на сериала \"Наркомрежа\" (The Wire) Дейвид Саймън заедно със седем други сценаристи, както и Гилдията на американските сценаристи заведоха дело за това, че при заплащането им финансовият интерес на агенциите за таланти надделява над този на техните клиенти, писа \"Ройтерс\". Ищците се опитват да докажат, че \"пакетните такси\" на агенциите, при които агентът получава заплащането си директно от наемателя на сценариста, вместо да получи 10% комисиионна от самия сценарист, са незаконни както в Калифорния, така и спрямо федералните закони. През последните десетилетия пакетните такси станаха стандартна форма за компенсация за четири от големите агенции за таланти, които се разраснаха, увеличиха силата и обхвата си след вълна от консолидация. Жалбата, заведена във Върховния съд на Лос Анджелис, защитава твърдението, че пакетните такси са основно обвързани с приходите и печалбите от дадено шоу, заради което агенциите са стимулирани да намалят сумата, която компаниите плащат на сценаристите и другите творчески ангажирани хора в екипа на съответното предаване, сериал или филм. По този начин пакетните такси нарушават закона на Калифорния за доверените лица, защото те противопоставят интереса на агенцията срещу този на неговия клиент сценарист, се казва в жалбата. Таксите нарушават и държавния закон за нелоялна конкуренция, тъй като позволяват незаконен \"откат\" от страна на продуцентските компании спрямо агенциите. Четирите агенции в жалбата са William Morris Endeavor, Creative Artists Agency, United Talent Agency и ICM Partners. Те получават 80% от пакетните такси, плащани от холивудските студия и мрежи, според данни на Гилдията на американските сценаристи. Асоциацията на агенциите за таланти, сред чиито членове са и четирите обвиняеми агенции в делото, заявиха, че гилдията на сценаристите е тръгнала по \"предварително решен път към хаоса, в който никога не са включвали планове за преговори\". \"Знаейки, че решаването на този спор може да отнеме месеци и дори години, лидерите на Гилдията на американските сценаристи ненужно вкарват членовете си и индустрията ни в дългосрочна несигурност\", пише изпълнителният директор на асоциацията Карън Стюарт в свое становище. Отношенията между гилдията и асоциацията се управляват от 43-годишно споразумение, което регулира начина, по който агентите представляват сценаристите. След преговори за ново, обновено споразумение гилдията помоли агентите да подпишат нов правилник, който да премахне пакетните такси. Мнозинството от агенти отказаха и в петък гилдията каза на членовете си да уволнят агентите, които не са подписали новия правилник. През 2007 г. Гилдията на американските сценаристи обяви голяма стачка след провала на преговорите с продуцентите за подновяване на колективния им договор. Стачката нанесе голям удар върху калифорнийската икономика и бе един от основните фактори, които доведоха до нейната рецесия през 2008 г. Преди това последната голяма стачка в сектора бе през 1988 г. и продължи 122 седмици. Заради нея се стигна до отлагане на телевизионния сезона, а щетите за индустрията възлизаха на половин милиард долара. Само в окръг Лос Анжелис телевизионната и киноиндустрията генерира 30 млрд. долара от дейността си.", "date": "2019.04.18", "title": "Гилдията на сценаристите в САЩ съди четири големи холивудски агенции"}
{"url": "https://www.dnevnik.bg/politika/2019/04/18/3421527_zasega_maia_manolova_ne_obmislia_da_se_kandidatira_za/", "text": "Засега омбудсманът Мая Манолова не обмисля да си сменя позицията и да се кандидатира за кмет на София. Това се разбра от изказвания на Манолова в парламента, където днес бе приет отчет за работата й за 2018 г. От парламентарната трибуна омбудсманът каза, че е щастлива, но и уморена от работата си. \"За съжаление напоследък съм заподозряна в кариерни цели. Истината е, че обичам работата си\", обяви Манолова. В отговор на въпрос на журналисти дали ще се кандидатира за кмет на София тя каза: \"В момента не обмислям вариант за смяна на позицията си.\" После допълни, че се създават страхове и подозрения у много хора, но тя няма как да им каже нещо, което още не е решила. Ако вземела друго решение, щяла да го обяви публично. \"Работя за хората от сърце. Това не значи, че не бих могла да го правя и от друга позиция\", каза още Манолова. Омбудсманът обяви \"една несправедливост\" - 60 души работели в оглавяваната от нея институция, а накрая измервали, че нейният рейтинг е висок. В коментар пред \"Дневник\" на слуховете, че може да се кандидатира за кмет на София, в края на март т.г. Мая Манолова каза, че  не е честно да я въвличат в политически сценарии . Според неофициална информация в софийската организация на БСП има мнения, че омбудсманът е най-добрият вариант за кандидат за кмет на София срещу Йорданка Фандъкова от ГЕРБ. Лидерът на БСП Корнелия Нинова обаче била против. Според социалисти самата Манолова, която към момента не потвърждава дали би се кандидатирала, по-скоро би склонила да бъде кандидат на инициативен комитет с подкрепата на БСП, отколкото партиен кандидат. Днес парламентът прие отчета на омбудсмана, който е от 400 страници. Разискванията продължиха повече от три часа, като в най-голяма част от времето от трибуната говореше Мая Манолова, която представи подробно работата си. Тя чу критики от страна на ГЕРБ, че понякога надхвърля функциите си по закон. \"Отричам и отказвам да приема, че има намек на партийност в работата на институцията\", отвърна тя. Днес Манолова отчете, че през м.г. 36 892 граждани са получили съдействие от омбудсмана, а едно от най-големите й постижения е приемането на пакет от законови промени за хората с увреждания. Целите й за тази година са да защитава гражданите от банките, бързите кредити и колекторските фирми.", "date": "2019.04.18", "title": "Засега Мая Манолова не обмисля да се кандидатира за кмет на София"}
{"url": "https://www.dnevnik.bg/sport/2019/04/18/3421569_kuoturbek_na_siatul_podpisa_nai-golemiia_dogovor_v/", "text": "Куотърбекът на \"Сиатъл сийхоукс\" Ръсел Уилсън подписа най-големия договор в историята на Националната футболна лига (НФЛ). Той се обвърза с отбора за следващите четири години с контракт на стойност 140 млн. долара с допълнителен бонус от 65 млн. долара. Договорът на 30-годишния състезател се удължава до края на сезон 2023. Шампионът от \"Супербоул\" през 2014 г. заяви, че се надява да играе до 2031 г. \"Искам да играя за \"Сийхоук\" до края на кариерата си. Семейството ми и аз харесваме Сиатъл и това е мястото, където искаме да сме\", каза куотърбекът. Със средна стойност от 35 млн. долара годишно, Уилсън изпревари куотърбека на \"Грийн бей пакърс\" Арън Роджърс (33.5 млн. долара). Уилсън има 196 тъчдауна в 112 мача за \"Сийхоукс\".", "date": "2019.04.18", "title": "Куотърбек на \"Сиатъл\" подписа най-големия договор в американския футбол"}
{"url": "https://www.dnevnik.bg/biznes/2019/04/18/3421562_amazon_zakriva_platformata_si_za_prodajbi_v_kitai/", "text": "Гигантът в онлайн търговията \"Амазон\" (Amazon) съобщи, че затваря платформата си в Китай от 18 юли, тъй като американската компания се съсредоточава върху по-печелившия бизнес да продава чуждестранни стоки и да предоставя облачни услуги в страната с най-голямо население в света, предаде \"Ройтерс\". Това решение разкрива до каква степен местните конкуренти на \"Амазон\" в онлайн търговията са попречили на компанията да набере инерция в Китай. Според проучване на фирмата \"Айрисърч глобъл\" (iResearch Global) компаниите \"Алибаба\" (Alibaba) и \"ДжейДи.ком\" (JD.com) са контролирали 82 процента от китайската онлайн търговия миналата година. Говорител на \"Амазон\" каза днес пред \"Ройтерс\", че онлайн търговецът предупреждава продавачите, че няма повече да поддържа платформа за продажби, нито ще предоставя услуги на китайския сайт на \"Амазон\" - Amazon.cn. Работим в тясно сътрудничество с нашите продавачи, за да гарантираме плавен преход и да продължим да предоставяме най-добрата възможна услуга за потребителите, посочи говорителката в изявление. Продавачите, които искат да продължат да продават чрез \"Амазон\" извън Китай, могат да го правят чрез \"Амазон глобъл селинг\" (Amazon Global Selling), се посочва още в съобщението. Източници уточниха, че пазаруващите от \"Амазон\" в Китай няма да могат да купуват стоки от трети търговци в страната, но ще могат да поръчват от САЩ, Великобритания, Германия и Япония чрез глобалната платформа на компанията. Говорителят на \"Амазон\" отбеляза, че компанията ще продължи да инвестира и расте в Китай чрез \"Амазон глобъл стор\" (Amazon Global Store), \"Глобъл селинг\" (Global Selling), електронните книги \"Киндъл\" (Kindle). \"Амазон уеб сървисис\" (Amazon Web Services), подразделението на компанията за облачни услуги, също ще бъде запазено. Оттеглянето на най-голямата компания за онлайн търговия в света се случва на фона на общото забавяне на растежа на електронната търговия в Китай. \"Алибаба\" отчете през януари най-бавния растеж на печалбата си от 2016 година, а ДжейДи отговаря на променящата се бизнес среда със закриване на работни места.", "date": "2019.04.18", "title": "\"Амазон\" закрива платформата си за продажби в Китай"}
{"url": "https://www.dnevnik.bg/bulgaria/2019/04/18/3421575_izvurshiteliat_na_ubiistvoto_v_mladost_e_sin_na/", "text": "Извършителят на  убийството на 42-годишна жена  в столичния квартал \"Младост\" 1, което стана вчера, е син на жертвата, а мотивът е финансов. Това стана известно от съвместен брифинг на прокуратурата и полицията, съобщава \"Фокус\". Мъжът, който е 21-годишен, беше  задържан тази сутрин  във влака София - Варна на гара Горна Оряховица \"Двамата с майка му са пристигнали в София на 16 април за настаняване на сина в клиника за лечение на наркомании. \"Отседнали са в жилище на позната на жертвата. Били са посрещнати от зетя на познатата\", добави тя. \"Жертвата е намерена в хола на жилището, по очи, в локва кръв. По делото са назначени всички възможни експертизи, иззети са множество веществени доказателства\", заяви Русинова. Според свидетелски показания вчера е имало скандал между него и майка му. Пред полицаите той дал \"нелогични обяснения\". Задържаният е криминално проявен за хулиганство, грабежи и други провинения. Получавал е лечение в различни клиники. На 17 април към 18.30 часа в полицията е получен сигнал за открито тяло на 42-годишна жена в столичния кв. \"Младост\". След като нейни познати не са успели да се свържат с нея, решили да посетят жилището й. Пристигналите полицейски екипи и на \"Бърза помощ\" са установили следи от насилие по тялото на жената.", "date": "2019.04.18", "title": "Извършителят на убийството в \"Младост\" е син на жертвата, мотивът е финансов"}
{"url": "https://www.dnevnik.bg/politika/2019/04/18/3421576_prezidentut_osvobodi_nachalnika_na_kabineta_si_ivo/", "text": "С указ от днес президентът Румен Радев освободи Иво Христов от длъжността началник на кабинета на президента по негова молба, съобщи прессекретариатът на държавния глава. В неделя Христов беше включен в листата на БСП за предстоящите в края на май избори за Европейски парламент. Той е поставен на избираемото четвърто място в листата преди лидера на Партията на европейските социалисти Сергей Станишев. Христов обяви, че е приел да участва, защото БСП е единствената опозиция, а държавният глава - основният контрапункт срещу пълзящата автокрация в държавата. Социологът Юрий Асланов, който е и член на Националния съвет на БСП, коментира пред \"Дневник\", че присъствието на Христов в листата на БСП ще внесе успокоение, че  президентът няма да прави своя партия.  Иво Христов остава председател на Стратегическия съвет към президента, се казва в днешното съобщение на президентския прессекретариат. Освен Христов в листата на левицата е и друг бивш сътрудник на държавния глава - водачът Елена Йончева за кратко беше прессекретар на Румен Радев в началото на мандата му, но напусна и стана депутат.", "date": "2019.04.18", "title": "Президентът освободи началника на кабинета си Иво Христов, който е в листата на БСП"}
{"url": "https://www.dnevnik.bg/bulgaria/2019/04/18/3421584_pravitelstvoto_predlaga_da_se_uednakviat_vsichki/", "text": "Да се приемат актуални правила за институционална идентичност, на които трябва да отговарят интернет страниците на администрациите. Това предвижда проект за изменение на Наредбата за общите изисквания към информационните системи, регистрите и електронните административни услуги, който е публикуван за обществено обсъждане на правителствения портал strategy.bg. В момента министърът на транспорта, информационните технологии и съобщенията отговаря за уеднаквяването на дизайна на интернет страниците на администрациите. Правомощията му за това са дадени в средата на 2009 г. С новата наредба се предлага председателят на Държавна агенция \"Електронно управление\" (ДАЕУ) да се заеме с тази дейност. \"Предложеното допълнение цели да се приемат актуални правила за институционална идентичност, на които трябва да отговарят интернет страниците на администрациите. По този начин ще бъде гарантирано, че административните органи ще съобразят своите интернет страници с единни правила, отговарящи на актуалното законодателство. Целта е да се създаде единна рамка за институционална идентичност, която да гарантира, че интернет страниците на администрациите в Република България са ориентирани към потребителя, с достъпни и ясни навигация и съдържание\", пише в мотивите на правителството. С новата наредба се въвеждат определени указания за дизайна, структурата и съдържанието на сайтовете на публичните администрации. Интернет страниците трябвало да бъдат ориентирани към потребителя, като са с достъпни и ясни навигация и съдържание.", "date": "2019.04.18", "title": "Правителството предлага да се уеднаквят всички сайтове на администрацията"}
{"url": "https://www.dnevnik.bg/sport/2019/04/18/3421581_ludogorec_kum_praznuvashtiia_jubilei_domuschiev/", "text": "Най-хубавите съвместни моменти между \"Лудогорец\" и единия от собствениците Кирил Домусчиев предстоят. Това заявиха шампионите в пожелание по случай 50-годишнината на бизнесмена. \"Ръководството, треньорският щаб, футболистите и администрацията на клуба ви честитят 50-годишния юбилей и ви желаят много здраве, лични и професионални успехи. Благодарим ви за всичките усилия, време и средства, които инвестирахте, за да направите ПФК \"Лудогорец\" най-успешния български клуб през последните години. Убедени сме, че най-хубавите ни моменти заедно тепърва предстоят\", пише в обръщението на клуба, чието заглавие е: \"Честит юбилей, Шампионе\". Домусчиев получи поздравления и от БФС, където е член на изпълнителния комитет. \"Във футболните среди Кирил Домусчиев е познат като основоположник на проекта \"Лудогорец\", извел разградския клуб до седем шампионски титли и две Купи на България, както и запомнящи се участия в европейските клубни турнири. Българският футболен съюз честити юбилея на г-н Домусчиев и му желае здраве и късмет\".", "date": "2019.04.18", "title": "\"Лудогорец\" към празнуващия юбилей Домусчиев: Най-хубавите ни моменти предстоят"}
{"url": "https://www.dnevnik.bg/sviat/2019/04/18/3421590_rusiia_zabrani_iznosa_na_petrol_za_ukraina_dni_predi/", "text": "Петрол и петролни продукти, включително бензин, няма да бъдат изнасяни в Украйна от 1 юни. Това съобщи премиерът Дмитрий Медведев, цитиран от в. \"Комерсант\" и деловото издание РБК. Ще има изключения за отделни случаи, за които се издават разрешения. Според Медведев решението е предизвикано от \"недружелюбни действия\" на Украйна. Освен нефт и нефтопродукти ще има ограничения и за стоки на \"машиностроителна продукция, лека промишленост, металообработка, чиято стойност за миналата година е почти 250 млн. долара\", продължи премиерът. По думите му постановлението по въпроса вече е подписано. Решението е взето, след като украинските власти въведоха на 10 април собствен списък, разширяващ забраната за внос от Русия с още стоки. \"В тези условия сме длъжни да защитаваме интересите си и да приемаме ответни мерки.\" В края на миналата година бе последният път, когато двете страни разшириха санкциите една спрямо друга. Киев добави млечни продукти, чай, кафе, продукти за лична хигиена, железопътно оборудване и други в забранителния списък за внос от Русия, а Москва въведе ембарго за бира, вино, шоколад и други. Медведев обявява мярката едва три дни преди балотажа на президентските избори в Украйна, където срещу действащия държавен глава Петро Порошенко  се изправя комикът  Володимир Зеленски. Тази седмица руски медии писаха и че Кремъл готви още една мярка - опростяване на  процедурите за гражданство  за жители на непризнатите \"народни републики\" в Донецк и Луганск.", "date": "2019.04.18", "title": "Русия забрани износа на петрол за Украйна дни преди изборите там"}
{"url": "https://www.dnevnik.bg/evropa/2019/04/18/3421589_vrushtaneto_na_britancite_v_evroizborite_nniama_da/", "text": "Решеното преди седмица включване на Великобритания в изборите за Европейски парламент най-вероятно няма да доведе до съществена промяна в очакваната структура на бъдещия му състав. Дяловете на големите сдружения като Европейската народна партия и \"Социалисти и демократи\" (в ядрото ѝ е Партията на европейските социалисти), изглежда, ще се запазят. Най-големият въпрос е колко ще спечелят либералите - не само вече участващите в ЕП от групата АЛДЕ, но и тези, зад които застана френският президент Еманюел Макрон. Това показва разпространеният днес четвърти и последен о бзор на настроенията на избирателите  в 28-те държави от ЕС, изработен от агенция Kantar Public по поръчка на Отдела за наблюдаване на общественото мнение на ЕП. Публикацията не е официална позиция или прогноза на европарламента, а изводите са на базата на известното към момента участие на националните партии в отделните паневропейски групи. За България например този път са посочени две проучвания от последните седмици - на \"Алфа рисърч\" и \"Медиана\". Осредненият резултат е по 6 депутати за ГЕРБ (32.8%) и БСП (32.7), 2 за ДПС (10.1%) и по един от ВМРО, \"Демократична България\" и \"Воля\" (и трите с по около и под 4%). Авторите обясняват, че имат собствена методология, благодарение на която използват националните проучвания, за да опишат една по-широка картина за евентуалното разпределение на местата на евродепутатите. Завръщането на британците в евроизборите не се отразява на България, тъй като страна по принцип нямаше да получи никое от техните места при Брекзит преди 22 май. Същото важи и когато - засега не по-късно от 30 ноември - Великобритания напусне и освободените места се запълнят от представителите на други държави. Настоящото е първото, направено при сценарий, че британците отново ще гласуват и общият брой на представителите в ЕП ще е, както досега, 751 души. Социологическите агенции във Великобритания почти нямат прогнози (защото до 11 април правителството настояваше, че няма да организира евроизбори), но според наличните данни от популярността на партиите изводите са, че най-силно на вота на 26 май ще се представят лейбъристите (19 места или 26.5%), следвани от консерваторите 12 евродепутати (16.5%). Новата партия \"Брекзит\" на Найджъл Фараж ще е трета с 10 представители (13.5%) - почти толкова, колкото ще получи (9 евродепутати) и бившата му Партия на независимостта (UKIP). Следват либералдемократите (6), Зелените (5), Шотландската национална партия (4) и др. В бъдещия Европейски парламент видимо присъствие (8.6%) ще имат представители на партии и коалиции, които не са съществували при предишния вот през 2014 г. Сега те са в категорията \"Други\" и вероятно ще имат 73 депутати (в двете части на политическия спектър), за които тепърва ще се разбере към коя група ще опитат да се присъединят при формирането на новия състав. Тук са \"хората на Макрон\", на които няма да е лесно да основат самостоятелна парламентарна група, защото изискванията са не само да определен брой депутати (поне 25), но и за това те да са от различни страни членки (поне от 7 държави).", "date": "2019.04.18", "title": "Връщането на британците в евроизборите няма да промени структурата на бъдещия парламент"}
{"url": "https://www.dnevnik.bg/analizi/2019/04/18/3421591_sveta_bogorodica_na_nadejdata/", "text": "Такъв е нашият свят: болката сплотява повече, отколкото радостта. И често ни разкрива неща, за които просто не подозираме. Вечерта на 15 април, в понеделник, когато световните медии започнаха да излъчват на живо как кулата-стрела на \"Нотр Дам\" в Париж полита към земята, а една от най-знаменитите катедрали в света е обвита в пламъци, болка прониза сърцата на неподозирано голям брой хора. Независимо какви са те и къде се намират в момента. Всички те – вярващи, полувярващи или невярващи – доловиха с душите си, че сме на път да се разделим с нещо свято, което е от изключителна важност. Лично за тях самите. Телевизионните камери неспирно показваха не само  парижката \"Света Богородица\" в пламъци , но и мълчаливото множество, тълпящо се около нея – хора, затаили дъх, някои със сълзи в очите. В късния вечерен час камбаните на катедралите във Франция, а и отвъд нейните граници, тревожно забиха. Както във време на война. В случая – от съпричастност. И това продължава вече дни наред – точно в 18.50 часа, когато лумна пожарът в \"Нотр Дам\". Изведнъж нещо се промени. Да, парижката \"Света Богородица\" безспорно е емблематична част от световното материално и културно наследство, от онова, което сме свикнали да възприемаме като \"материализъм на паметниците\". Ала едва ли на някого е убягнало, че този път хората я оплакваха със сълзи като живо същество. Сякаш се страхуваха, че пламъците ще погубят не само изключителната архитектура на тялото, но че заедно с него ще отлети и душата ѝ. Защото \"душата на катедралите съществува\", настоява писателят Жорис-Карл Юисманс в едно прочуто есе от 1904 г., посветено на \"Нотр Дам дьо Пари\". И го доказва с множество примери от християнския символизъм, залегнал в градежа ѝ. , то е един вид огледало, което тук долу, на земята, изобразява или въплъщава нещо друго, случващо се на небето. И това няма как да не усеща не само всеки вярващ, но дори всеки турист, изчакал достатъчно, за да мине през \"Портала на Страшния съд\" в \"Нотр Дам\" или през някои от другите два централни портала. Всеки елемент от катедралата е неотнимаема част от цялото, подчинено на идеята как да се пресъздаде чрез видими форми невидимото – включително чрез мълчанието и звука, образите и мрака. Парижката \"Света Богородица\" е тъкмо образ на такава Библия от камък, където всеки е в състояние да прочете толкова, колкото му стигат силите и колкото се открива в душата му. Свещената история е представена в свод от образи. Върви се от старозаветните пророци към новозаветните апостоли, Старият завет е предусещане за Новия, а над тях се извисява фигурата на Христос. И всичко това е пресътворено в символика, чиито видими очертания са само знаци, които трябва да бъдат разчетени. , курс по небесна и земна история, въведение в изкуството за начинаещи и напреднали, творение, заместило текста с образите, за да е достъпно за всички. Тя организира по друг начин пространството – не само отвътре, но и отвън. Затова и в момента, струва ми се, толкова много хора, без дори да знаят защо, обръщат поглед към старата Дама край Сена. Един от големите парижки богослови, живял оттатък Сена през XII в. – Хуго от Сен Виктор, настоява на следното: градежът на катедралата е основополагащ, тъй като камъните, от които са съградени стените, са образ на единението на душите; смесването на материалите е образ на обществото с неговите различия, а покривът е емблема на милосърдието, позволило ни да се приютим, да получим убежище. На 15 април тъкмо покривът на парижката \"Света Богородица\", състоящ се от 1300 уникални дъбови греди, подбирани близо век, пламна и изгоря пред очите ни. И внезапно толкова много хора се почувстваха безприютни, сякаш осиротяха. В момента, както става ясно от първите заключения на архитектите, все още под заплаха са северните стени на \"Нотр Дам\". Има опасност те да рухнат под напора на ветровете, тъй като покривът е бил този, който е осигурявал стабилността на цялостната конструкция. Ако продължим с разчитането на символиката, няма как да минем без интерпретацията на друг средновековен магистър – Ив от Шартр: покривът, уподобен на Божието милосърдие, пише той, крепи четирите основни стени на базиликата, които са четирите Евангелия. Прозорците пък са емблеми на сетивата ни, които трябва да бъдат затворени за суетите на този свят и същевременно широко разтворени към даровете на Небето. Така възникват витражите, това потресаващо откритие на средновековните катедрали. Наподобяващи отвън на затъмнени със слюда прозорци, вътре те засияват с цялата красота на мирозданието и Неговия Творец. Що се отнася до огромните две кули на централната фасада на \"Нотр Дам\", те, оцелели от пожара, продължават, като две вдигнати за молитва ръце, да подканват хората да издигат поглед нагоре. Повратният момент в пожара бе тъкмо спасяването на северната кула. Пламъците тръгнаха именно към нея. Появиха се съобщения, че няма гаранции дали \"Нотр Дам\" ще оцелее. Вчера стана ясно, че тъкмо тогава  стотина огнеборци, с риск за живота си , са влезли да гасят вътре в катедралата, за да отблъснат огнения ад. Според последните заключения рухването се е разминало с някакви си 15 минути. Ала усилията на тези хора, които не се поколебаха да рискуват живота си, в крайна сметка бяха възнаградени. Спасяването на \"Нотр Дам\", струва ми се, ще бъде запомнено с две неща: със себеотрицанието на едни хора, които не се поколебаха да влязат в пламъците, за да спасят светинята и реликвите в нея (като трънения Христов венец и един от гвоздеите на Неговия кръст), както и с молитвите и съпричастието на други хора, които през цялата нощ не напуснаха мястото на тази драма. И не на последно място: с пробудения усет за святост, който промени милиони и ги направи далеч по-солидарни. Имам предвид не само колосалните средства, които бяха събрани за по-малко от 48 часа – над 1 млрд. евро. Трагедията с \"Нотр Дам\" сякаш отрезви милиони хора. Показа им колко уязвим е нашият свят. Тя се превърна във важен символ на онова, което толкова много ни липсва – включително чувството за съпричастност. И неслучайно промени за миг политическата картина във Франция, където политическите караници внезапно отстъпиха на заден план. А много вероятно е – предстои да видим – тя да повлияе и върху европейските избори. Защото парижката \"Света Богородица\" е не само символ на християнските корени на Европа, които едни с непонятна ярост отричат, а други с охота използват за чисто политически цели. . Всеки катедрален храм, пак повтарям, е тъкмо убежище на душите – място, което хората свързват със своите радости и скърби, където те се озовават в трудни времена. Християнска Европа – на Запад и на Изток – е издигнала тези обители, където всеки – вярващ, полувярващ или невярващ – е в правото си да влезе в диалог със себе си, със собствената си съвест и с творението, да отправи питанията си към Твореца. Намирайки онези отговори, до които е способна да стигне душата му. Катедралите са именно такива места. Те не са исторически музеи, нито гробници на паметта. Те са Божи дом, приютяващ повярвалите и неповярвалите. А в случая с парижката \"Света Богородица\" най-добре го е изразил Виктор Юго, доколкото става дума и за \"необятна каменна симфония, единна и сложна като \"Илиадата\" или като народния епос, с който се родее, дивно произведение, за което са дали своя принос всички сили на една епоха, от всеки камък на което блика под стотици форми въображението на работника, овладяно от гения на художника строител. Човешко творение, могъщо и плодотворно като Божиите творения, защото е заимствало техните две най-характерни черти – разнообразие и нетленност\" (превод Лилия Сталева). Може би и затова, когато пламъците обвиха \"Нотр Дам\", френското общество сякаш възвърна солидарността си. Левият френски вестник \"Либерасион\" излезе със заглавието \"Notre Drame\", тоест нашата обща драма, а десният \"Фигаро\" със \"Света Богоридица на Тъгата\". Но сплотеността, с която по цял свят хората реагираха на общата драма и болка, събраните средства и инициативите за възстановяването на \"Нотр Дам\" извикват у мен по-скоро друг образ на случващото се – \"Света Богородица на Надеждата\".", "date": "2019.04.18", "title": "Света Богородица на Надеждата"}
{"url": "https://www.dnevnik.bg/citat_na_deniia/2019/04/18/3421579_citat_na_denia_na_vsichki_e_iasno_che_v_avtomobilna/", "text": "заяви пред Би Ти Ви министърът на транспорта Росен Желязков. Държавната агенция се намира под \"шапката\" на ръководеното от него министерство. Той обеща да вземе мерки и да попречи на \"тясното взаимодействие\" между бизнеса и администрацията. До два месеца Желязков щял да обяви структурни и функционални промени в агенцията. Въпреки това министърът не даде надежда: ", "date": "2019.04.18", "title": "Цитат на деня: На всички е ясно, че в \"Автомобилна администрация\" корупция има"}
{"url": "https://www.dnevnik.bg/zdrave/2019/04/18/3421583_niama_sestri_specializanti_zaplati_obiaviha_pediatrite/", "text": "От 10 години искам да съм педиатър, от 6 години съм специализант в педиатрията в София - първо ревматология, сега специализирам и друго. И за всичкото това време в болницата няма нито едно щатно място за платена специализация. Работя на друго място и специализирам тук. Напълно безплатно. А после се питаме защо няма педиатри.\" Това заяви млада детска лекарка, която заедно със своите колеги  излезе днес на протест пред специализираната болница  по детски болести \"Проф. д-р Иван Митев\" в София. Сестрите в болницата пък работят поне на още едно място, като това е в най-добрия случай. Има и такива, които са в три, дори и в четири болници. Основните щатове за сестри в болницата не са запълнени, а графиците се правят от хора, назначени на половин или дори на една трета щат. Повечето сестри са в пенсионна или предпенсионна възраст. В отделенията лекарите с конкретната специалност също не достигат. А всичко това идва от много ниското заплащане, разказаха протестиращите. Медиците от единствената съществуваща в момента детска специализирана болница искат достойно заплащане за труда си, отпадане на лимитите, за да могат да приемат и лекуват болните деца спокойно и изработената от тях работа да се плаща от здравната каса. Настояват и за специален статут за болницата, който да я отличава от останалите търговски дружества и да позволи по-сериозна подкрепа от държавата за педиатричните грижи. А днес изложиха още от проблемите. От над 50 специализанти в болницата, идващи от цяла България, само четирима са на щат. От години такива щатни бройки не са разкривани, тъй като болницата няма средства да плаща на специализантите, разказа млада лекарка, пожелала да остане анонимна. Тя лично работи на две места и всеки ден по близо 16 часа. Но тук е единственото място, където мога да видя подобни случаи, тук е единствената клиника по детска генетика например, много добри специалисти по всякакъв вид детски болести, тук мога единствено да се науча качествено, да имам нужните знания, да стана наистина специалист, допълни тя. Така мислят и останалите специализанти, които също работят на още едно или две места, за да могат да учат с години в педиатрията, без да им се плаща. Сестрите пък разказаха, че дори и да искат и да са навършили пенсионна възраст, не могат да си позволят да се пенсионират. Защото иначе нямало кой да запълва графиците и да работи. Внучката ми в момента също е сестра в болницата, внучките и бабите работим заедно и нищо не се е променило от времето, в които постъпвах, разказа една от протестиращите сестри. Лекарите пък отбелязаха, че работата на сестрите в болницата е много специализирана и има разлики, специфики в зависимост от отделението, в което работят. Учи се много след 4-те години в университета, полагат се сериозни усилия, а сякаш никой в държавата не ги цени, заплатата на сестрите тук е с 50-100 лева над минималната за страната, посочиха протестиращите. \"Според разпорежданията на здравното министерство 60 на сто от цената на клиничната пътека трябва да отива за възнаграждение на персонала, но при нас това няма как да стане, иначе не можем да покриваме консумативи, манипулации, изследвания. Така сумата пада сериозно и съответно и заплащането\", коментира още д-р Антон Владимиров. Сега всички обещания, които дава Министерството на здравеопазването за оправяне на положението, са основно за бъдещето, за периода 2020-2022 г., аз нямам това време, допълни той. Лично си е дал срок до юни и ако не види промяна, смята да напусне. Прогнозира, че подобно ще е поведението и на много други негови колеги, като така, макар да няма решение за колективни оставки, пак ще се стигне до сериозен отлив. \"В бъдеще няма да сме тук, няма да издържим. Правихме много компромиси, но тези компромиси вече поставят на риск пациентите, а това е компромис, който няма да направим\", заяви и негова колежка. Да подкрепят лекарите, бяха дошли и родители на деца, дългогодишни пациенти на болницата. \"Не разбирам от политика или от клинични пътеки, но разбирам от човешка доброта. В тази болница я видях\", заяви Йордан Георгиев, баща на болно дете, пациент на педиатрията. Вчера работещи в педиатрията се срещнаха със здравния министър Кирил Ананиев. Макар да срещнаха разбиране и обещания, че част от исканията им ще бъдат изпълнени, те не отмениха протестите си. И обясниха, че за момента не са склонни да разчитат само на обещания, а искат да видят гаранции, че положението ще бъде променено. И посочиха, че повечето му обещания са за бъдещето, евентуално след около две години, когато се очаква да е готова новата национална детска болница. \"Имаме сериозните опасения, че България ще дочака бъдещата педиатрия, без да има и сега съществуващата\", коментираха медиците. А обещанията за евентуални промени след май посрещнаха с недоверие. Затова продължават и протестите. Като за 10 май планират и да затворят движението по булеварда пред болницата, ако не получат ясни гаранции за промени.", "date": "2019.04.18", "title": "Няма сестри, специализанти, заплати, обявиха педиатрите на протест"}
{"url": "https://www.dnevnik.bg/sport/2019/04/18/3421028_ot_kubrat_pulev_do_ortis_kakvi_sa_rezervnite_varianti/", "text": "Притежаващ четири от петте световни титли в тежка категория и солидни сделки на телевизионния пазар, Антъни Джошуа без съмнение е най-желаният съперник на боксовия ринг. Въпреки това за втори път през 2017 г. се стигна до провален мач с негово участие. Във вторник беше обявено, че следващият му опонент - Джарел Милър,  е бил уличен в употреба на допинг . В пробата от урината на 30-годишния американец, взета на 20 март, са открити следи от кардарин (GW1516). Той е забранен, тъй като се използва за увеличаване на аеробната сила, изгаряне на мазнини и повишаване на издръжливостта. Милър, който няма загуба в 24-те си мача на професионални ринг, трябваше да се изправи срещу Джошуа на 1 юни в \"Медисън скуер гардън\" в Ню Йорк. Двубоят още не е отменен официално, тъй като се чака отварянето на Б-пробата на американеца. Със сигурност обаче тази среща няма да се състои. Това ще е втори провален двубой за Джошуа през 2019 г. Първоначално той имаше насрочен двубой на 13 април на стадион \"Уембли\" в Лондон.  Срещата обаче бе отменена , след като пропаднаха преговорите с друг от водещите британски боксьори в тежката категория - Дилиън Уайт. Същата дата, същото място Джошуа не се е боксирал от септември, когато  нокаутира руснака Александър Поветкин  на 'Уембли\". Световният шампион постигна 22-ата си победа от 22 мача и 21-ата след нокаут. Британският боксьор твърдо иска следващата му среща да е на американска територия, след като в средата на миналата година подписа договор с набиращата скорост онлайн платформа DAZN. \"Не сме говорили за нова дата. Продали сме 17 000 билета, а над 10 000 британци ще летят за САЩ, така че ще им го осигурим. Ей Джей продължава да се готви за мач в \"Медисън скуер гардън\" на 1 юни\", потвърди промотърът на Джошуа Еди Хърн. Джошуа никога не се е боксирал извън Великобритания като професионалист. Който и да е неговият съперник в дебюта му в САЩ, световният шампион ще заложи и четирите си пояса - на Международната боксова федерация (IBF), Световната боксова асоциация (WBA), Световната боксова организация (WBO) и Международната боксова организация (IBO). \"Както можете да си представите, получихме цял куп обаждания. Работим с всички заинтересовани страни и скоро ще дадем подробности\", каза още Хърн. Кой е следващият Хърн посочи, че има най-малко осем варианта за заместник на Милър. Най-желаният сред тях е кубинецът Луис Ортис. Той е един от малкото водещи боксьори, които нямат насрочен мач за лятото, а освен това подобен сблъсък би много по-интригуващ, отколкото срещу Милър. 40-годишният Ортис има само една загуба в 34-те си мача на професионалния ринг. Тя дойде срещу Дионтей Уайлдър в изключително зрелищна битка за най-престижния пояс в тежката категория - на Световния боксов съвет (WBC). \"Това е идеалният сценарий. Ако трябва да избера едно име, това ще е Ортис. Това е и първото име, което Антъни ми даде вчера. Би било голям мач. За мнозина ще е много по-добър и по-тежък мач за Антъни\", коментира Edi Хърн. Наскоро Ортис обяви, че е готов да се изправи срещу Джошуа, ако Милър се откаже. Хърн обаче се съмнява, че кубинецът ще удържи на думата си. \"Познавам екипа му. От това, което усетих, според тях той няма да бъде готов за мача. Не съм съгласен с това. Ако си боксьор в тежката категория, седем седмици са напълно достатъчни\", каза още промотърът на Джошуа. Кубрат Пулев също е сред основните варианти, тъй като е задължителен претендент за световната титла на IBF. В момента обаче българинът е без лиценз за мачове в Калифорния заради целувката с репортерката Дженифър Равало след дебютния му мач в САЩ. Пулев трябва да се яви на изслушване пред калифорнийската спорна комисия на 14 май. Въпреки че евентуално наказание ще важи само за територията на щата, българинът едва ли ще бъде включен в голяма гала в САЩ, ако такова бъде наложено. В същото време Равало подготвя съдебен иск срещу Пулев за сексуално посегателство. \"Харесваме Пулев. Готови сме, ако иска този мач, но сега той има странични проблеми\", заяви Хърн. Собственикът на \"Топ ранк\" Боб Аръм, който подписа договор с Пулев в края на 2018 г., е отхвърлил възможността за мач срещу Джошуа на 1 юни, пише boxingnews24. Според боксовите медии в САЩ освен наличието на фактора \"Равало\" Аръм не иска да \"хвърли\" толкова рано един от топ състезателите си срещу световния шампион, а предпочита да го запази за евентуален двубой с най-голямото име на \"Тор ранк\" в момента - Тайсън Фюри. Непобеденият в 19 мача на професионалния ринг и добре познат в САЩ Адам Ковнацки също е отпаднал като варианта. От лагера на поляка са заявили, че той няма да успее да се подготви навреме за 1 юни. Ветеранът Мануел Чар е друго от имената, които Хърн спомена. Подобен мач обаче ще бъде безсмислен от спортно-техническа гледна точка и няма да предизвика сериозен интерес. В тази ситуация промотърите на Джошуа от \"Мачрум\" може да прибегнат до някой от своите боксьори - Дилиън Уайт или Майкъл Хънтър. \"Има много надеждни момчета на хоризонта. Това е голяма възможност за тях. Не е като да има две-три седмици до мача. Има цели седем седмици. Ако си боксьор в тежка категория, имаш достатъчно време да се подготвиш и да се опиташ да спечелиш световна титла\", завърши Хърн.", "date": "2019.04.18", "title": "От Кубрат Пулев до Ортис: Какви са резервните варианти за Джошуа"}
{"url": "https://www.dnevnik.bg/razvlechenie/2019/04/18/3421536_bionse_pusna_koncerten_album_zaedno_s_dokumentalniia/", "text": "Излизането в \"Нетфликс\" на документалния филм на Бионсе бе съпроводено с изненада - нов албум от поп звездата. Певицата обяви новината за новия си запис само няколко часа преди премиерата на филма Homecoming (\"Завръщане у дома\"). И филмът, и албумът представят нейното изпълнение на фестивала \"Коачела\" (Coachella) през 2018 г., в което тя отдава почит на силата на чернокожите и тяхната свобода. Двете издания включват версии на живо на песните Crazy In Love и Drunk In Love, както и събирането й на сцената с групата, с която тя става известна в началото на музикалната си кариера, \"Дестънис чайлд\" (Destiny's Child). Почиталите й получават и един нов студиен запис - кавър на хита на Maze от 1981 г. Before I Let Go, който звучи по време на финалните надписи на филма. Изпълнението на Бионсе по време на \"Коачела\" се състоя в рамките на два уикенда през април 2018 г. и бе първият случай, в който чернокожа жена е хедлайнер на фестивала. За него звездата нае десетки танцьори и маршируващ бенд и отдаде почит към значимостта на исторически черните колежи и университети - институциите, създадени в САЩ, за да служат на черната общност още преди приемането на закона за гражданските права през 1964 г.. Списание \"Варайъти\" написа, че за онези, които са гледали изпълнението й на живо на фестивала, може и да е имало малък страх, че шоуто й някак се надценява, но допълва и че след като човек гледа филма, усещането е, че то сякаш е дори подценено. Би Би Си коментира, че има съвсем малко документален материал във филма, но в качеството си на концертен филм може да се равнява с подобни заглавия от жанра като Stop Making Sense на Тalking Heads и Sign 'O' The Times на Принс. Изданието \"Ню Йорк Таймс\" пък описва филма, дълъг почти 150 минути, като съдържащ \"кадри, които зрителите вече са виждали, но този път им се повтарят чрез по-голям набор от ъгли и филтри тип Инстаграм\".", "date": "2019.04.18", "title": "Бионсе пусна концертен албум заедно с документалния си филм в \"Нетфликс\""}
{"url": "https://www.dnevnik.bg/analizi/2019/04/18/3421653_koga_bulgariia_shte_trugne_da_se_izkachva/", "text": "Няма промяна: България остава на 111-о място в световната класация за медийна свобода на \"Репортери без граници\". Това обаче съвсем не е утешително, защото България е последна както в ЕС, така и на Балканите. Дори Унгария на Орбан, станала нарицателно с рестриктивното си медийно законодателство, е много по-напред - на 87 място. Във времената, когато България се движеше в приемливия диапазон между 30-о и 40-о място, \"Репортери без граници\" бе представяна като организация с безспорен авторитет. После, когато страната ни започна да пада стремглаво (по десетина пункта годишно) и тенденцията стана устойчива, веднага се намери причина: вината за мястото на България в класацията бе приписана на самата класация. Атаките, както можеше да се предвиди, идваха от атакуваните в докладите на \"Репортери без граници\" - политически кръгове, които си купуват медиен комфорт, и бизнес кръгове, които концентрират медийна собственост. Репертоарът на атаките също можеше да се предвиди - представителите на \"Репортери без граници\" бяха обявени за \"либерасти\", \"соросоиди\", \"грантаджии\", \"джендъри\". Те бяха обвинени, че чрез своята класация налагат цензура на говоренето срещу приемането на бежанци, срещу политиката на ЕС и Меркел, срещу разширяването на правата на хората с хомосексуална оринентация, срещу агресивността на исляма и още, и още. Всичко това, от една страна, е самозащитна, многократно претопляна пропаганда на среди, които се опитват да поставят медиите под контрол. Не, класацията на \"Репортери без граници\" не налага цензура. Но като всяка класация и тя стъпва върху определени ценности. В случая става дума за ценностите на либералната демокрация - характерната за нея защита на човешките права, културните различия и политическата коректност. Но и как иначе, след като самата свобода на словото е рожба на либералната демокрация. Медийната свобода означава, че медиите информират членовете на обществото за всичко по-важно в него, но не за да им наложат мнение, а за да предоставят възможност на читателите и зрителите да си съставят собствено мнение. И когато мненията им се сближат, те се превръщат в обществено мнение, което в либералните демокрации управлява управляващите. Там основен противник на властимащите се явяват не политическите им опоненти, а журналистите. Доколко една власт (политическа, икономическа или друга) е демократична - това зависи от резултата във вечното ѝ дерби с медиите, който е твърде различен дори в държавите от ЕС. За България той изглежда така: Да, 111-о място за България в класацията на \"Репортери без граници\" показва трайна победа на властта над медиите. Тук обаче идва един сякаш необорим контрааргумент. Каква победа на властта, след като тя е критикувана навсякъде? От сутрешните блокове в телевизиите и националното радио, през изданията на Иво Прокопиев до вечерното шоу на Слави Трифонов, да не говорим за социалните мрежи с оглушителните децибели на политическия им хейт. И това се отнася както до премиера Бойко Борисов, така и до сочения за основен източник на зависимости в медиите Делян Пеевски. Само че свободата на медиите не се измерва с това кой къде какво е успял да каже, а доколко то е произвело обществено мнение и най-вече доколко общественото мнение има някакво влияние върху политиката, икономиката и културата в страната. Обикновено тук връзката се прекъсва според поговорката \"И вълкът цял, и агнето сито\" - ние си правим, каквото си знаем, а вие си говорете, каквото си искате. Скандалът \"Апартаментгейт\", заради който се надигна вълна от оставки и който предизвика обрат в медийната битка с корупцията по високите етажи на властта, може и да осигури по-добро място на България в следващата класация на \"Репортери без граници\". Но всъщност тези разкрития са твърде камерно-битови. Истинският шанс да тръгнем нагоре в класацията на \"Репортери без граници\" е друг. Вместо да омаловажаваме критиките на неправителствената организация, трябва да ги чуем. А те се свеждат до две. Първата е отправена към осигуряването на медиен комфорт чрез еврофондовете по комуникативните стратегии в министерствата. Решението, според мен, е следното: тези фондове да се разпределят не от изпълнителната власт, а от независим орган, пред който медиите да кандидатстват с конкуриращи се проекти, като отпуснатите средства и постигнатият ефект се отчитат в публичен регистър. Втората критика е отправена към концентрацията на собствеността. Решението: налагането чрез закон на специализирани прагове на концентрация, но не само на собствеността, а на финансирането и на влиянието на медиите. Всичко това не е никак трудно. То е въпрос на политическа воля. А засега такава няма. Точно обратното. От парламента дори се чуват гласове, които настояват за контрол и над интернет - не за друго, а за да не се допускат разследвания от типа на \"Апартаментгейт\". Въпросът, който задава 111-то място на България в класацията на \"Репортери без граници\" с днешна дата, е следният: Дали ако разбием с чук терасите и сауните на властта, българските медии ще станат по-свободни?", "date": "2019.04.18", "title": "Кога България ще тръгне да се изкачва"}
{"url": "https://www.dnevnik.bg/politika/2019/04/18/3421652_andrei_slabakov_shte_e_kandidat_za_evrodeputat_ot_vmro/", "text": "Актьорът и режисьор Андрей Слабаков ще е кандидат за евродепутат от ВМРО, потвърдиха от партията пред \"Дневник\". ВМРО ще се яви самостоятелно на европейските избори на 26 май т.г., след като коалиционните партньори от \"Обединени патриоти\" не постигнаха съгласие за обща листа. Водач на листата на ВМРО ще бъде зам.-председателят на партията и настоящ евродепутат Ангел Джамбазки. Андрей Слабаков бе в гражданското обединение, което през януари издигна Джамбазки за кандидат за евродепутат, когато още течаха разговорите между ВМРО, НФСБ и \"Атака\". В листата на ВМРО ще бъде и бившият командир на 61-ва Стрямска механизирана бригада ген. Димитър Шивиков, който трябваше да бъде кандидат за депутат от БСП през 2017 г., но бе обвинен в злоупотреби и превишаване на правомощията. После Военният съд в Пловдив го оправда. След като не успяха да се обединят около обща листа, НФСБ ще се яви на изборите в коалиция със \"Средна европейска класа\", която се казва \"Патриоти за Валери Симеонов\". Лидерът на \"Атака\" Волен Сидеров прави телевизионен кастинг за млади лица за листата на партията си. Крайният срок за регистрацията на кандидатите е 23 април.", "date": "2019.04.18", "title": "Андрей Слабаков ще е кандидат за евродепутат от ВМРО"}
{"url": "https://www.dnevnik.bg/bulgaria/2019/04/18/3421660_antikorupcionnata_komisiia_proveriava_aleksandur/", "text": "Върховната касационна прокуратура продължава  проверката по медийни публикации  и твърдения, че като зам.-министър на икономиката Александър Манолев е извършил злоупотреби със средства, засягащи финансовите интереси на Европейския съюз. Същевременно, прокуратурата е сезирала Антикорупционната комисия да започне проверка за конфликт на интереси. Вчера  Манолев подаде оставка от поста , а решението му дойде само няколко часа след като се разбра, че Върховната касационна прокуратура е започнала проверка на Манолев заради медийни сигнали за злоупотреби със средства на Европейския съюз. От прокуратурата съобщават, че от Държавен фонд \"Земеделие\" са изпратили изисканите копия от проекта, финансиран по Програма за развитие на селските райони (ПРСР) и цитиран в публикациите – \"Изграждане на жилищна сграда за гости в местността \"Чинар куши\" в Сандански\". Установено е безспорно, че договорът за отпускане на безвъзмездна финансова помощ по проекта в размер на 391 160 лв. е сключен на 6 октомври 2014 г. с ЕТ \"Агротрейд – Ана Димитрова\" и Александър Манолев не е бенефициент. От прокуратурата съобщиха, че на 13 февруари 2013 г. и на 25 октомври 2013 г. Александър Манолев е учредил в полза на ЕТ \"Агротрейд – Ана Димитрова\" право на строеж на \"Жилищна сграда – къща за гости\", басейн и ограда в собствения си поземлен имот. На 1 октомври 2011 г. Манолев е предоставил на ЕТ \"Агротрейд – Ана Димитрова\" ползването на собствената си земеделска земя - лозе с площ от 9,7 дка. На 3 август 2015 г. в качеството си на управител и представител на \"Ес Ди Ес Про\" ЕООД Манолев е предоставил на заем сумата от 700 хил. лв. на ЕТ \"Агротрейд – Ана Димитрова\". Александър Манолев е представлявал ЕТ \"Агротрейд – Ана Димитрова\" като упълномощено лице при извършената проверка на място на осъществената инвестиция по проекта, като е предоставил и документи, свързани с нея, изискани от експерти при Регионален технически инспекторат – Благоевград, съгласно контролен лист от 27 ноември 2015 г. Същевременно за периода от 19 юли 2017 г. до 18 април 2019 г. Александър Манолев е бил член на Управителния съвет на Държавен фонд \"Земеделие\". Съгласно наредба за условията и реда за предоставяне на безвъзмездна финансова помощ по мярка \"Разнообразяване към неземеделски дейности\" от Програмата за развитие на селските райони за периода 2007 - 2013 г. за срок 5 г. след сключване на договора за отпускане на финансова помощ ползвателят е длъжен да използва придобитите въз основа на одобрения проект активи по предназначение. Освен това съгласно същата наредба, в случай че ползвателят на помощта не изпълнява свои нормативни или договорни задължения след изплащане на финансовата помощ, РА може да поиска връщане на вече изплатени суми заедно със законната лихва върху тях и/или да прекрати всички договори, сключени с ползвателя на помощта.", "date": "2019.04.18", "title": "Антикорупционната комисия проверява Александър Манолев за конфликт на интереси"}
{"url": "https://www.dnevnik.bg/sviat/2019/04/18/3421672_kim_chen-un_i_putin_shte_se_sreshtnat_v_rusiia_tozi/", "text": "Севернокорейският лидер Ким Чен-ун пристига в Русия по покана на президента Владимир Путин до края на този месец, обяви Кремъл. Визитата по покана на Путин ще се състои \"във втората половина на април\", предава  пресслужбата  на Кремъл, без да съобщава подробности. Това е първото официално съобщение, потвърждаващо посещението. Южнокорейската агенция \"Йонхап\"  съобщи по-рано тази седмица , че то най-вероятно ще е в края на април, а двамата лидери ще се срещнат във Владивосток. Срещата би била първата на Ким и Путин. Севернокорейският лидер вече се е срещал два пъти с американския колега на Путин, Доналд Тръмп, като последната бе в края на февруари. \"Йонхап\" писа, че Ким се надява чрез Путин да окаже натиск на Тръмп  за отстъпки от сегашните санкции  срещу Пхенян.", "date": "2019.04.18", "title": "Ким Чен-ун и Путин ще се срещнат в Русия този месец"}
{"url": "https://www.dnevnik.bg/evropa/2019/04/18/3421395_milioni_izbirateli_oshte_ne_sa_izbrali_favorita_si_za/", "text": "Нов доклад  на Европейския съвет за външна политика (ЕСВП), обхващащ 14 държави от ЕС, показва, че на изборите от 23-26 май за Европейски парламент две трети от решилите да гласуват още не са определили за кого ще пуснат пуснат бюлетина. Иначе казано, 97 млн. избиратели от страни, определящи 80% от състава на бъдещия парламент, са с \"плаващи\" настроения. Проучването от 23 януари – 25 февруари 2019 г. е на YouGov в рамките на проекта  Unlock Europe’s Majority  и е проведено в Австрия, Чехия, Дания, Франция, Германия, Гърция, Унгария, Италия, Холандия, Полша, Румъния, Словакия, Испания и Швеция. Данните показват още, че половината от избирателите не смятат да гласуват, а в края на февруари 15% все още не са решили дали ще участват. Авторите Иван Кръстев, Марк Леонард и Сузи Денисън смятат, че поляризацията на участващите не е толкова ярка, те все още търсят кой ще отговори на желаната от тях промяна и това не са екстремните леви или десни партии. Докладът \"разбива 5 мита за европейските избори\", се казва в официалното съобщение. , избирателите не са остро разделени \"за\" или \"против\" Европа. Огромна част от тях – 97 млн., са все още колебаещи се. , обратно на това, което много политици говорят, тези избори няма да са само сблъсък на тези, които искат отворена Европа, и тези, които искат затворена Европа на националните държави. На тези избори избирателите от 4 групи, очертани от авторите, ще откликнат много повече на ясни послания за промяна. Участниците в допитването масово отговарят, че усещането да си европеец е важно за националната им идентичност. Едва 25% казват, че не приемат твърдението за равнопоставеност по значение на националната и европейската им идентичност и хората смятат, че двете по-скоро се допълват, а не са в конфликт. Трябва по-задълбочено да се проучи колко силен е етно-религиозният елемент в разбирането на европейците за самоопределянето им. Но е факт, че през последните месеци популистки партии се отказаха от антиевропейската реторика и заложиха на това, че искат да останат в ЕС и еврозоната, но да извършат фундаментални промени в тях. Така е по-малко вероятно да отблъснат проевропейски настроените и да се представят като желаещи промяна, а не като защитници на носталгията и статуквото. , също обратно на това, което се говори най-често, това няма да са избори само за въпроса за миграцията. Изследването на ЕСВП установява, че вътрешните проблеми като ислямския радикализъм, корупцията, здравеопазването, икономиката и стандартът на живот също ще формират ключови бойни полета за спечелване на гласове. , Европа не е остро разделена на изток-запад. Проучването на YouGov в 14 държави членки разкрива, че са налице и сериозни регионални разногласия. Но няма ясна разлика в регионалните становища по въпроси, свързани с европейските ценности. , европейските избори няма да са просто друго издание на националните. Според изследването на ЕСВП това може да бъде първият наистина транснационален избор за Европейски парламент. Данните от проучванията, събрани в Европа, разкриват, че има неизбежна национална динамика, но ключовите общоевропейски въпроси като способността на Европа да се противопостави на САЩ или Китай, заплахата от национализъм, климатичните промени взимат връх в общественото съзнание. В него се заключава, че мнозинството европейски избиратели искат промяна, но не от крайно лявото или крайно дясното, и че традиционните партии трябва да се адаптират към променящия се политически пейзаж, излагайки смели, напредничави планове, които да резонират с исканията на избирателите и да им дават надежда.", "date": "2019.04.18", "title": "Милиони избиратели още не са определили фаворита си за евроизборите"}
{"url": "https://www.dnevnik.bg/video/2019/04/18/3421688_visokiiat_reiting_na_prezidenta_vkara_ivo_hristov_v/", "text": "Вкарването на Иво Христов в евролистата на БСП има сериозна избирателна логика. Рейтингът на президента е значително по-висок от този на партията и лидера ѝ Корнелия Нинова. Една връзка към тази общност, която подкрепя държавния глава, би помогнала за изборите. Това заяви членът на Националния съвет на БСП Румен Овчаров в предаването \"Денят с Веселин Дремджиев\" по TV+ и по TV1. В неделя Иво Христов беше включен в листата на левицата за предстоящите в края на май избори за Европейски парламент. Той е поставен на избираемото четвърто място в листата преди лидера на Партията на европейските социалисти Сергей Станишев. Христов е председател на Стратегическия съвет към президента Румен Радев, а до днес и началник на кабинета му. По негово желание обаче  държавният глава го освободи от тази му длъжност . ", "date": "2019.04.18", "title": "Високият рейтинг на президента вкара Иво Христов в евролистата на БСП, смята Овчаров"}
{"url": "https://www.dnevnik.bg/bulgaria/2019/04/18/3421698_nad_30_dushi_sa_zadurjani_pri_akciia_sreshtu/", "text": "Над 30 души са задържани при акция на Специализираната прокуратура срещу телефонните измами в България и Румъния. Това съобщи на брифинг в Горна Оряховица зам. главният прокурор Иван Гешев, цитиран от \"Фокус\". По думите на Иван Гешев това е най-голямата установена организирана престъпна група, занимаваща се с подобни измами. \"Операцията е проведена на територията на София, Велико Търново и Румъния. В хода на акцията в България са задържани петима души, а в Румъния 28, като петима от тях са от най-високото йерархично ниво, включително и ръководителят на групата, сред тях няма чужди граждани\", допълни той. Останалите 23-ма, задържани на територията на Румъния, са т.нар. въртачи - хората, които непрекъснато са набирали различни телефонни номера в България. По време на брифинга стана известно, че ръководното ниво, което организира и ръководи групата, е от района на Горна Оряховица. До момента има доказателства, че задържаните са нанесли щети в размер над 2 млн. лв. Гешев допълни, че са иззети шест луксозни автомобила. \"Това е поминък за част от българското население. Задържаните български граждани от цигански произход са добре интегрирани в българското общество, видно от жилищата, които обитават, както и от луксозните коли, които ползват. Ако този стандарт се дължи на откраднатите спестени пари на българските възрастни хора и пенсионери, държавата според мен беше в немалка степен в дълг на тези хора\", беше коментарът му. Той добави, че в страната има още подобни организирани престъпни групи, които са между пет и шест.  Гешев поясни, че тъй като те са от най-ниското йерархично ниво, ще е необходимо повече време за събиране на доказателства след получаване на съответните веществени доказателства, иззети от румънските власти. Зам. главният прокурор съобщи, че до специализираната операция се е стигнало след анализ, извършен от правителството, с участието на главния прокурор и МВР с цел повишаване ефективността на работата на \"ало\" измамите.", "date": "2019.04.18", "title": "Над 30 души са задържани при акция срещу телефонните измами"}
{"url": "https://www.dnevnik.bg/politika/2019/04/18/3421678_tri_firmi_predlagat_mashini_za_glasuvane_pod_naem_za/", "text": "Три фирми са подали оферти за участие в обявената от Централната избирателна комисия (ЦИК) обществена поръчка за наемане на 3 хил. машини за гласуване за европейските избори на 26 май т.г. Това са \"Български машини за гласуване\" ООД, \"Лекс.БГ\" АД и \"Сиела Норма\" АД, съобщи днес говорителят на комисията Александър Андреев. Максималната прогнозна стойност на поръчката е 7.5 млн. лева без ДДС. В момента седемчленна комисия разглежда техническата спецификация на офертите, като до 25 април трябва да препоръча на ЦИК коя от тях да избере. Водещият критерий е най-ниска цена на доставката. Другият - техническата спецификация. След това се очаква решение, а машините трябва да бъдат доставени ден преди вота. Компанията \"Сиела Норма\" АД е предоставяла машини за гласуване на предишни избори, когато по този начин се е гласувало в 300 или 500 секции. Тогава са доставяни произведените в Лондон от панамската компания Smartmatic машини от модел - SAES-3377. За машинно гласуване у нас се говори от години, а възможност за такова трябваше да има във всички близо 12 500 секции на парламентарните избори през 2017 г. Заради кратки срокове ЦИК обаче не успя да осигури машините, а по-късно бе решено да бъде направен пазарен анализ на световната практика. Той бе  изготвен от \"Сова 5\" , а сред констатациите са, че гласуването с такива устройства може да доведе до напрежение в секциите и манипулации на вота (още за рисковете при машинното гласуване четете  тук ). В началото на т.г. ГЕРБ и \"Обединените патриоти\" бяха на път да подкрепят законови поправки за поредно отлагане на машинното гласуване, което трябваше да бъде факт във всички секции на 26 май т.г. БСП обаче се обяви за негов защитник. На среднощно февруарско заседание на парламента бе прието  предложението на ДПС за поетапно въвеждане. Така според последните промени в Изборния кодекс на изборите за евродепутати трябва да има възможност за гласуване с машини в не по-малко от 3000 секции, на местния вот - в не по-малко от 6000, а по инициатива на ДПС на следващи избори в страната да се гласува само с машини, без да има възможност за гласуване с хартиена бюлетина. И в момента ГЕРБ се обявява против този вид гласуване, но ще го въведе заради желанието на голяма част от обществото. Днес Централната избирателна комисия и Съветът за електронни медии подписаха споразумение за работа по време на предизборната кампания, която започна на 26 април.", "date": "2019.04.18", "title": "Три фирми предлагат машини за гласуване под наем за европейските избори"}
{"url": "https://www.dnevnik.bg/bulgaria/2019/04/18/3421711_sertifikati_za_spazvane_na_gdpr_oshte_niama_v/", "text": "Сертификат, който да докаже, че институция или бизнес спазва Общия регламент за защита на личните данни (GDPR), все още не може да бъде получен в България. Това посочиха експерти по време на конференцията \"Защита на личните данни: прилагане на регламента, акредитация на органи за сертификация по  GDPR  - практика и предизвикателства\". Процесът за акредитацията на сертифициращите органи не е финализиран и съответно на този етап е невъзможно да се предлага услугата по сертификация, отбеляза Иван Савов, председател на Европейския институт за риск политика (ERPI). Преди дни Комисията за защита на личните данни (КЗЛД) съобщи изрично, че не е оторизирала нито една организация или център да провежда обучения, нито е одобрявала програми за това. Тя подчерта и, че администраторите нямат задължение да участват в такива обучения. За да бъде одобрена схема на сертифициране, тя трябва да получи одобрението и на  КЗЛД , но и на европейския орган, който обединява 28-те национални комисии, за да се гарантира, че правилата ще са еднакви в целия ЕС. На база на неговото становище местната институция ще решава дали да приеме определена сертификационна схема. \"Един от основните аспекти на въведената правна рамка и практика остава подпомагането на доброволните мерки, каквато е сертифицирането, предприемани от администраторите\", уточни  Венцислав Караджов , председателят на Комисията за защита на личните данни. \"Следващата стъпка на национално ниво е приемането на подзаконови нормативни актове като наредба по акредитация и отнемане на акредитация на сертифициращите органи и наредба относно критериите, механизмите и процедурите за сертифициране, печати и маркировки.\" \"Моето усещане е, че все още по нашите ширини няма нагласата за използване на този механизъм\", отбеляза Цанко Цолов от КЗЛД. \"За нас е важно да се спазват правилата, важно е да намерим механизми, които да гарантират спазването на правилата и те да се използват както между администраторите, така и ние да имаме увереност, че когато имаме сертификация, издадена от акредитиран орган, този сертификат е валиден, е истински.\" Акредитацията и сертификацията не са нов процес, посочи той, но имат ново измерение. \"Имаше един режим на регистрация. Този режим на регистрация легитимираше администратора на лични данни, че законосъобразно обработва личните данни. Тази регистрация изчезна. (...) Сега администраторът сам трябва да доказва, че спазва изискванията на регламента. Именно с това се даде нов шанс и нов живот за сертификацията като цяло.\" Цолов припомни, че сертификатът не е гаранция за спазване на регламента, но може да се използва за част от доказателствата за това при проверка от КЗЛД.", "date": "2019.04.18", "title": "Сертификати за спазване на GDPR още няма в България, предупредиха експерти"}
{"url": "https://www.dnevnik.bg/bulgaria/2019/04/18/3421738_sudut_v_kurdjali_otmeni_garanciiata_na_ljutvi_mesta/", "text": "Окръжният съд в Кърджали отмени гаранцията от 10 хил. лв. на лидера на ДОСТ Лютви Местан, която му беше наложена заради катастрофата с негово участие край село Загорско, при която загина бебе на 6 месеца, съобщава БНР. Мотивите на магистратите са, че няма данни за имущественото състояние на Местан. Жалбата срещу наложената гаранция е подадена в съда от Лютви Местан и неговия адвокат и е била разгледана в закрито заседание. Определението на Окръжния съд е окончателно. Така в сила остават другите две мерки, наложени на лидера на ДОСТ – забрана да напуска страната и  отнемане на шофьорската книжка . Инцидентът стана на 14 април около 13.30 часа в района на село Загорско по главния път към ГКПП Маказа. При включване в главния път колата \"Фолксваген\" на Места се е ударила в автомобил, в който пътувало семейство с две деца. Бебето на 6 месеца е починало, ранени са 9-годишно дете и 28-годишна жена, които все още са кърджалийската болница. На мястото на инцидента е извършено тестване за употреба на алкохол и наркотични вещества и на Лютви Местан, и на водача на другия автомобил. И четирите теста са били отрицателни. Позицията на Агенция \"Пътна инфраструктура\" е, че кръстовището, на което е станал инцидентът,  отговаря на всички изисквания  за пътна безопасност.", "date": "2019.04.18", "title": "Съдът отмени гаранцията на Лютви Местан"}
{"url": "https://www.dnevnik.bg/kultura/2019/04/18/3421692_za_grupa_gradut_30_godini_po-kusno/", "text": "Спомням си момента, когато изложбата \"Градът?\" се подготвяше през лятото на 1988. Когато ваната, пренасяна от авторите, мина край мен по \"Раковски\". Когато разглеждах самата изложба с необичайните обекти в нея – с радостта, че тези художествени форми най-сетне влизат в изложбена зала, и с някакво смътно разочарование, защото съм очаквала повече. А съм очаквала повече, защото познавах извънизложбеното битие на тези форми в предходните години. Без да си давам сметка, че то бе правено от други художници и на други места в страната. И без да знам все още, че тази изложба ще даде началото на група, че тя ще се включи активно в процесите по-нататък, че ще промени трайно посоката на развитие на поне един от участниците в нея Тогава тя беше настояще. Черно-бели фотоси от подготовката и подреждането на изложбата \"Градът?\" през 1988 опасват сега стените на галерия \"Академия\" непосредствено под тавана. Атмосферата в тях е енергична, творческа, забавна; художниците са млади, децата им – малки, произведенията – необичайни; има я и ваната, дето мина край мен по \"Раковски\" Историята на групата е описана в кратък текст, но аз си я знам: изкуствоведът Филип Зидаров кани няколко от най-добрите тогава млади живописци да направят  . Тоест съвсем в духа на времето от средата на 1980-те, когато голямата тема за младите художници е експериментът, включително във и със изразните средства. В изложбата участват Андрей Даниел, Божидар Бояджиев, Вихрони Попнеделев, Греди Асса, Недко Солаков, както и Свилен Блажев, който по-късно не продължава с групата. Представиха обекти, инсталации, пространствени решения – неочаквани, изненадващо \"изскачащи\", динамични, стремителни даже, с представата и усещането за градския живот. Някои от тях присъстват и в галерия \"Академия\" сега. Вече са успокоени и \"музейни\" поради изминалото време и натрупаните върху тях нови значения. Но и изненадващо цветни за мен. Давам си сметка, че през годините съм ги виждала все повече през черно-белите снимки, отколкото през избледняващия цветен спомен за тях Както и други групи по това време, художниците в \"Градът\" се изявяваха в т.нар. неконвенционални форми като екип, а поотделно следваха професионалния си път в класическите жанрове, за които бяха подготвени от образованието си. И за няколко години в началото на 1990-те общата им работа, обменът на идеи и знания в групите – а и в КМХ, преименуван иронично в Клуб на (вечно) младия художник – играеше ролята на второ образование за всеки от тях. В галерия \"Академия\" са представени с текст и експонати няколко емблематични за група \"Градът\" изяви. За някои знаех по-малко, за повечето повече. Но по-важното – от гледна точка на историята – кое знание и кога се появява, при това далеч не само за мен. Да кажем акцията \"Хамелеонът\" от февруари 1990. Наистина забележително произведение: гигантска дървена конструкция, разположена пред НДК, която се покриваше с \"кожа\" от комсомолски книжки. С червени корици и сини вътрешни страници. И докато вятърът символично променяше цвета на тази \"кожа\" – от комунизъм към демокрация и обратно – множеството хора наоколо разпалено обсъждаха ставащото в страната. А в самия НДК течеше заключителният конгрес на комсомола: ДКМС се преименуваше в \"Българска демократична младеж\". Впрочем и аз тогава потърсих комсомолската си книжка, исках и тя да бъде прикрепена към Хамелеона, но не я намерих Затова просто гледах акцията с приковаването на книжките и изграждането на \"кожата\", слушах разпалените дебати наоколо и си мислех за трескавото и объркано време на промените, което това произведение така точно уцелваше. Не знаех тогава, че то е направено по покана от ръководството на самия комсомол, въпреки че още тогава разбрах за непопълнените книжки, взети от централата им. Сега историята е доста подробно разказана в галерия \"Академия\". В текста се отбелязва и възмущението на участниците в конгреса вътре в НДК от ставащото навън, които не са знаели, че това е инициатива на ръководството им. А си мисля каква ли би била реакцията на хората около \"Хамелеона\" навън, ако знаеха това тогава Така или иначе, историята не познава \"ако\". И може би след 30 години тя може да бъде разказана, когато вече е освободена от страстите на онова настояще. За да попадне евентуално в страстите на друго настояще – с неговите съмнения и с неговите търсения в историята. А в нея винаги има какво още да се открие. Поради което и аз ще разкажа една история. Обещах го на Светослав Кокалов (сценограф, професор в НХА, а навремето член на К(в)МХ), когото срещнах, докато разглеждах изложбата \"30 години група Градът\". Самата история е разказана накратко и в експозицията – към представянето на първото чекмедже, направено от Недко Солаков за изложбата \"Градът?\" през 1988. Обаче ми се иска да я разширя и да поставя акцента другаде. И така, през лятото на 1988, докато тече изложбата \"Градът?\", един ден Недко Солаков заварва до въпросното чекмедже бележка \"Откупено от ХГ Димитровград\". Решава, че някой се шегува, обаче се оказва истина. И с уредничката Надежда Стойнева, оставила бележката, и със самото чекмедже отиват на Държавна комисия, която трябва да даде оценка на произведението – без нея тогава то просто не можеше да бъде откупено от галерията. Комисията пък не може да му даде оценка дори само защото произведението е необичайно и тя няма критерии, по които да го направи. В крайна сметка се споразумяват ХГ Димитровград да откупи две картини на художника, които имат оценка, а той подарява чекмеджето на галерията. А важният акцент за мен в случая е следният: през 1988, когато все още никой не възприема тези нови форми за изкуство, или поне не за \"сериозно\" изкуство, в България се намира галерист, който да го оцени и да поиска да го запази за историята. Забележително наистина! И се случва така, че в следващите 15-ина години единствената галерия в страната, която притежава обект от Недко Солаков, е ХГ Димитровград. А тя е най-малкият общински художествен музей в България – 150 кв.м изложбена площ. (За сравнение най-големият е ХГ Добрич, доколкото знам – с 9000 кв.м.) Питала съм Надежда Стойнева как така е решила да откупи това чекмедже. Отговорът изглежда прост: пристигнала в София, гледала изложбата, решила, че е много важна и че нещо трябва да се запази от нея; избрала чекмеджето, защото е малък обект, съотносим някак с малката общинска галерия в Димитровград. Питала съм я дали тогавашната комунистическа власт е упражнявала влияние върху решенията и политиката на галерията. Не, не е, напротив даже сякаш – не ѝ е минало през ум, че кметът или някой друг на власт там би възразил и оспорил преценката ѝ. По ред причини културата тогава е била оставена на експертите – и има за какво да се замислим в днешното ни настояще, струва ми се. А аз продължих да следя дейността на ХГ Димитровград през годините: и програмата \"Имена на 90-те\" (в най-трудния и беден период за страната, и в частност за изкуството), и симпозиума за съвременно изкуство \"В собствен контекст\" (провеждан, когато се намираха пари), и кандидатстванията по проекти (когато все още почти никой не го правеше) С нарастващ респект пред професионалния усет на галериста Надежда Стойнева. И с мисълта колко много други хора са били, както се казва, на точното място в точното време, за да се получи историята на съвременното българско изкуство. Групата \"Градът\" е несъмнено много важна част от нея. Обаче Слави Кокалов ми обърна внимание на нещо наглед незначително: на етикетите в галерия \"Академия\" никъде не е указано чия собственост са произведенията. И ако те са собственост на авторите, както предполагам, а не на музеи и галерии, в частност и на музей за съвременно изкуство, на практика нямаме история. Вместо нея имаме сякаш безкрайно разтеглено във времето колебливо и неосмислено настояще, пълно с легенди и митове, спомени и носталгии, премълчавания и открития, които се правят текущо – чрез изложби, каталози, книги напоследък. После пак така текущо се забравят, дори от специалистите. А както отбеляза наскоро в интервю Яра Бубнова, \"музеите са големи и бавни риби по дъното на океана на културата\". И си мисля, че до българските \"големи и бавни риби\" историята на съвременното ни изкуство едва започва да достига", "date": "2019.04.18", "title": "За група \"Градът\" 30 години по-късно"}
{"url": "https://www.dnevnik.bg/bulgaria/2019/04/18/3421744_pokuraturata_obvini_svetoslav_glosov_i_oshte_6_dushi/", "text": "Прокуратурата повдигна обвинения на 7 души – длъжностни лица, сред които членове на Управителния съвет на Агенция \"Пътна инфрастуктура\" (АПИ) и бившият директор Светослав Глосов, за  тежката катастрофа край Своге  на 25 август 2018 г.  Глосов подаде оставка  през януари. До сега обвинение имаше само шофьорът на автобуса. 7 души ще отговарят за престъпление по служба, вследствие на което независимо от шофьора на автобуса, са причинили смъртта на 20 пътници и средни телесни повреди на други 8, съобщиха от прокуратурата. Обвиненията на Светослав Глосов и Дончо Атанасов  Софийската градска прокуратура е събрала доказателства и е повдигнала обвинение на Дончо Атанасов и Светослав Глосов като членове на Управителния съвет на АПИ. Според обвинението, те не са изпълнили служебните си задължения, за да облагодетелстват ДДЗД \"Трейс Своге\". Вчера те са привлечени като обвиняеми. Облагата според държавното обвинение се състои в това, че ДДЗД \"Трейс Своге\" не е извършило за своя сметка ремонт за отстраняване на констатирани дефекти. От това са настъпили значителни вредни последици за шорфорите, които пътували по участък 3 от път ІІ-16 \"Своге – Нови Искър\". От прокуратурата посочват и че водачите са били поставени в опасност от пътен инцидент, изразяваща се в по-дълъг спирачен път и загуба на стабилност при маневра вследствие на намаленото съпротивление на хлъзгане на посочения участък. Дончо Атанасов и Светослав Глосов са с мерки за неотклонение парична гаранция в размер на 10 000 лева. Сред обвинените са изпълнителния директор на \"Трейс София\" ЕАД, началникът на Асфалтова база \"Костинброд\", технически ръководител, член на екипа за строителен надзор и директор на дирекция \"Управление на проекти, финансирани с кредитни инвестиции\" в АПИ. Обвиненията на шофьора на автобуса Григор Григоров Незабавно след кататрофата главният прокурор Сотир Цацаров обяви, че прокуратурата ще разследва тежката автобусна катастрофа край Своге в три направления - действията на водача на автобуса, задълженията на транспортната фирма превозвач и състоянието на пътя. Разследването бе възложено на екип от следователи от Националната следствена служба. На 26 август 2018 г. Окръжната прокуратура в София обвини шофьора на автобуса Григор Григоров, че е нарушил Закона за движение по пътищата. \"При избиране на скоростта на движение на водача на пътно превозно средство е забранено да превишава 40 км/ч, сигнализиран с пътен знак В 26\", се казва в нарушения закон. По този начин по непредпазливост е причинил телесни повреди и смъртта на повече от едно лице. Случаят е квалифициран като особено тежък. Наложена му е забрана за напускане на страната и е отнета шофьорската книжка на Григоров. Експертизите на настилката На 31 август 2018 г. следователи взеха 9 проби от настилката за изследване. Те са били предоставени на експерти, които да изготвят заключение за показателите на асфалтовата смес и отговарят ли те на утвърдената рецепта за асфалтова смес за износващ пласт на покритието на пътя и на нормативно установените стандарти. По време на разследването са били събрани доказателства за извършени престъпления по служба от длъжностни лица от АПИ. На 16 ноември 2018 г. материалите по това разследване са били отделени и изпратени на компетентната прокуратура – Софийска градска. Така образуваното ново производство е било възложено за разследване от главния прокурор на следователи от Националната следствена служба. По досъдебните производства, ръководени от Окръжната прокуратура в София (за престъпление по транспорта) и от Софийската градска прокуратура (за престъпление по служба), е събран голям обем от доказателства, По двете дела са извършени общо 10 огледа на местопроизшествието, разпитани са 155 свидетели, назначени са общо 46 експертизи. Изготвени са мащабна скица на местопроизшествието, много динамични скици с местата на ударите и крайните положения на установяване на участниците в катастрофата край Своге. Как е станала катастрофата Установен е механизмът, по който е настъпила катастрофата, причините и условията за инцидента, състоянието на пътя и на мантинелата и несъответствието им с установените стандарти. Събрани са доказателства за действията и бездействията на различни длъжностни лица. От събраните по делото доказателства е изяснено, че при движението си в зоната на десен завой по двупосочно платно за движение, състоящо се от две пътни ленти, при мокра асфалтова настилка автобусът МАН е навлязъл в лентата за насрещно движещи се автомобили и се е удaрил с товарни автомобили \"Нисан Примера\" (първи удар) и \"Ситроен Берлинго\" (втори удар). След втория удар автобусът излязъл от платното за движение от дясната му страна, ударил се в мантинелата, преминал през нея и навлязъл в страничния скат. При спускането си по него автобусът се преобърнал и паднал на дясната си страна. Скоростта на автобуса към момента на навлизане в завоя е около 53,5 км/час, а с тази скорост водачът на автобуса не е имал техническа възможност при наличното състояние на мократа асфалтова настилка да премине през пътния участък на завоя без да навлезе в насрещната пътна лента. Такава техническа възможност водачът на автобуса е имал, ако е спазил максимално допустимата скорост от 40 км/час. Заради това прокуратурата продължава да поддържа обвинението си срещу шофьора Григоров за това, че е нарушил правилата за движение по пътищата, в резултат на което е причинил по непредпазливост смъртта на 20 лица и телесни повреди на 8 пострадали. Това е и основната причина за катастрофата. Анализ на пробите установява некачествен асфалт От събраните доказателства е установена и техническа причина за инцидента и това е значително намален коефициент на сцепление между гумите и асфалта, дължащ се на лошото му качество. В резултат на нормативно несъответстващата структура на пътната настилка, коефициентът на сцепление е бил силно занижен, което не е без значение за катастрофата. Грапавостта на пътното покритие по показател дълбочина е оценена като незадоволителна. Съпротивлението на хлъзгане на пътната настилка е по-малко от минимално допустимото. В строителната документация за изпълнение на строително-монтажни работи на ЛОТ 17 от проект \"Транзитни пътища V\" са заложени изисквания относно вида и качеството на вложения материал. Изискването е било в асфалтовата смес да има едър трошен камък с коефициент на полируемост не по-малко от 50. От заключението на експертизата се установява, че в асфалтовата смес е вложен не трошен камък, а трошен варовик, а коефициентът на ускорено полиране е 28. Липсата на едър скален материал води до това да не се създаде добър скелет на асфалтовия пласт и податливост за образуване на коловози и недобро сцепление между гумите на автомобила и пътната настилка. Това състояние на участъка от пътя в района на местопроизшествието се явява в причинно-следствена връзка с настъпилия тежък резултат, посочват от държавното обвинение. Установено е, че пътят в района на произшествието е бил с интензивен трафик и е трябвало да бъде обезопасен със стоманени предпазни огради с висока способност на задържане. Установено е също, че в проектната документация дори не е било предвидено поставяне на мантинела. От събраните доказателства се установява, че монтираната в участъка на произшествието мантинела не би могла да задържи автобус върху пътната настилка. Обвинените длъжностни лица Съобразявайки събраните доказателства за действията, които са били извършени от 5 различни длъжностни лица, ангажирани с ремонта на този участък от пътя, както и създадените от тях документи, удостоверяващи точното и качествено изпълнение на дейностите по ремонта и вида и качеството на вложените материали, Окръжната прокуратура в София повдигна обвинения и на служителите по транспорта. - Б. Иванов - ръководител екип и изпълнителен директор на \"Трейс София\" ЕАД - изпълнител по проект \"България- Транзитни пътища V - ЛОТ 17\", път II – 16, \"Своге- Нови Искър\" Участък 3 от км 50+790.53 до км 81 + 778.84 - С. Трифонов - началник Асфалтова база \"Костинброд\", на когото по надлежния ред е възложена дейност по ремонта на пътищата съгласно Трудов договор № 337/13.05.2013 г., сключен с \"Трейс – София\" ЕАД, - И. Иванов - технически ръководител, на който по надлежния ред е възложена дейност по ремонта на пътищата съгласно трудов договор № 337/13.05.2013 г. сключен с \"Трейс – София\" ЕАД - М. Т. - строителен инженер, член на екипа за строителен надзор на ПЪТКОНСУЛТ 2000 ЕООД, на когото по надлежния ред е възложена дейност по строителен надзор при ремонт на пътя съгласно Трудов договор № 8/03.04.2012 г. - С. Попниколова - директор на дирекция \"Управление на проекти, финансирани с кредитни инвестиции\" в Агенция \"Пътна инфраструктура\". Предявяват се постановленията за привличане на 4 длъжностни лица – Б. Иванов, С. Трифонов, И. Иванов и М. Томова. На 22 април 2019 г. предстои привличането на още едно длъжностно лице от Агенция \"Пътна инфраструктура\" - М.Т. Б. Иванов е с мярка за неотклонение парична гаранция в размер на 15 000 лева, а на останалите обвиняеми гаранцията е в размер на по 2000 лева. Разследванията по двете дела продължават. \"Трейс\" обяви, че подкрепя колегите си  Компанията \"Трейс\", която е основният участник в консорциума, ремонтирал пътя, направи специално обръщение към служителите и акционерите си, в което изразява подкрепа към всички работили на участъка. Всички действия на колегите са съобразени със закона. Разследването продължава. вярваме, че то ще достигне до обективната истина\", се казва в посланието. Компанията уверява, че съдейства на разследващите и за пореден път изказва съболезнования на близките на жертвите.", "date": "2019.04.18", "title": "Прокуратурата обвини Светослав Глосов и още 6 души за катастрофата край Своге"}
{"url": "https://www.dnevnik.bg/photos/2019/04/18/3421551_fotogaleriia_kitai_otkri_svoia_baza_na_mars_za/", "text": "В Китай беше открит симулатор на обстановката на Марс, чиято цел е да покаже на ученици, студенти и туристи как би изглеждал животът на Червената планета.", "date": "2019.04.18", "title": "Фотогалерия: Китай откри своя \"база на Марс\" за ученици и туристи"}
{"url": "https://www.dnevnik.bg/sport/2019/04/18/3421745_grigor_dimitrov_otnovo_zagubi_ot_nadal_i_izpadna_ot/", "text": "Григор Димитров допусна дванадесета загуба срещу световния №2 Рафаел Надал и отпадна в осминафиналите на първия голям турнир на червени кортове за 2019 г. - мастърса в Монте Карло. Българският тенисист игра много добре в първия един час на двубоя, но не успя да задържи нивото и отстъпи с 4:6, 1:6 след 1.34 ч. След това поражение бившият №3 ще изпадне от топ 40 на световната ранглиста за пръв път от февруари 2013 г. Димитров успя да защити само 90 от 360-те точки, които спечели с достигането до полуфиналите в Монте Карло през 2018 г. От понеделник българският тенисист ще бъде в най-добрия случай 42-и в ранглистата, което е най-ниската му позиция от 31 декември 2012 г., когато беше под №48. Двубой №13 между Димитров и Надал се оказа абсолютно копие на  сблъсъка им на полуфиналите в Монте Карло през миналата година . Тогава българинът отново показа страхотен тенис в продължение на един час, но се срина след загубата на първия сет и отстъпи със същия резултат 4:6, 1:6. Както и преди година, Димитров навакса пробив пасив в първата част и изравни при 4:4. Той се намираше в подем, но не издържа на напрежението, сервирайки за оставане в сета. Надал се възползва от ситуацията и взе безпроблемно втората част, печелейки осем от последните девет гейма в мача. Носителят на 17 титли от Големия шлем постигна пета поредна и общо 12-а победа от 13 двубоя с Димитров. Испанският тенисист увеличи серията си от поредни спечелени срещи в Монте Карло на 17.  Надал вече има 70 победи в 74 мача на червените кортове в княжеството и се класира за 15-ия си пореден четвъртфинал в този турнир. Следващият съперник на световния №2, който преследва 12-а титла от 16 участия в Монте Карло, е аржентинецът Гуидо Пея. Хронологията на мача (гейм по гейм)", "date": "2019.04.18", "title": "Григор Димитров отново загуби от Надал и изпадна от топ 40"}
{"url": "https://www.dnevnik.bg/video/2019/04/18/3421770_video_spasiteli_izmuknaha_iztoshten_kon_ot_morskata_kal/", "text": "Бреговата охрана в Западна Великобритания разпространи в четвъртък специално предупреждение за повишено внимание при отлив, след като в неделя се наложи спасителна операция за кон, затънал в тинята. Инцидентът с два коня и трима души стана близо до град Бърнам-он-сий (на югозапад от Бристъл) и на помощ са били извикани пожарникари, служители на спасителни екипи с апарат на въздушна възглавница и доброволци. Единият от конете се оказал затънал до гърдите, защото неопитният му ездач го вкарал в оголена от отлива зона, без да знае колко е опасно преминаването там. Операцията е била усложнена и от започващия прилив, който съкратил времето за действие. В крайна сметка животното е било обхванато с широки текстилни ленти, закачени за трактор, и внимателно е издърпано на безопасно място.", "date": "2019.04.18", "title": "Видео: Спасители измъкнаха изтощен кон от морската кал"}
{"url": "https://www.dnevnik.bg/gradska_sreda/2019/04/18/3421779_fermerskiiat_pazar_na_ul_oborishte_veche_shte_e_vseki/", "text": "Всеки месец да се организира национален фермерски пазар в центъра на София, реши днес Столичният общински съвет. \"Това не е просто търговия, а културно-социално явление, туристическа атракция и ежедневна необходимост\", мотивира идеята общинският съветник Николай Стойнев. Организатори на събитието са \"Пазари юг\" ЕАД, Столична община и няколко фермерски организации. Тази неделя на ул. \"Оборище\", в отсечката между храм-паметника \"Св. Ал. Невски\" и бул. \"Васил Левски\", се очакват над 100 сертифицирани производители. На пазара ще има всичко необходимо за великденската трапеза. Проявата започва в 10 часа, а два часа по-късно започва културната програма по случай Цветница. Концерт ще изнесе Софийският духов оркестър заедно със солисти от Музикалния театър \"Стефан Македонски\". Поканен е и представителният танцов ансамбъл \"Заря\".", "date": "2019.04.18", "title": "Фермерският пазар на ул. \"Оборище\" вече ще е всеки месец"}
{"url": "https://www.dnevnik.bg/razvlechenie/2019/04/18/3421743_kuentin_tarantino_niama_da_e_gotov_s_imalo_edno_vreme/", "text": "Някои от най-големите имена от света на киното, сред които Терънс Малик, Кен Лоуч и Вернер Херцог, ще представят премиерно новите свои филми през май на Международния кинофестивал в Кан (14 - 25 май), но от Куентин Тарантино ще се забелязва само отсъствието му, след като той обяви, че не е готов, предаде \"Гардиън\". Изследването на Малик за австриеца Франц Йегерщетер, който открито се противопоставя на нацизма и отказва да участва във Втората световна война - A Hidden World, ще отбележи завръщането на режисьора за първи път в Кан, след като през 2011 г. спечели там \"Златна палма\" с \"Дървото на живота\". Лентата на Лоуч Sorry We Missed You разказва историята на шофьор на доставки, който не успява да осигури семейството си, а Херцог пък ще представи новия си документален филм Family Romance LLC. Очакваният с изключително голям интерес нов филм на Тарантино \"Имало едно време в Холивуд\" с Леонардо ди Каприо, Брад Пит и Марго Роби в главните роли, няма да участва в Кан, след като на пресконференцията по представянето на програмата бе обявено, че режисьорът все още работи по монтажа на филма. Генералният делегат на Кан Тиери Фремо допълни, че решението на Тарантино да снима филма си на 35 мм лента означава и че постпродукцията няма да успее да хване крайните срокове на фестивала и вероятно ще направи премиерата си през юли. Фремо обяви и че друг много обсъждан американски филм - научнофантастичният трилър Ad Astra с участието на Брад Пит и режисиран от Джеймс Грей, няма да е готов навреме. Същото е положението и с новия филм на миналогодишния носител на \"Златна палма\" Хироказу Коре-еда The Truth. Сред другите големи имена в програмата попадат двукратните носители на палмата, братята Дарден с тяхното изследване по темата за радикализацията \"Ахмед\". Педро Алмодовар ще представи своя полуавтобиографичен филм \"Болка и слава\" (Pain & Glory), а режисьорът на \"Ейми\" Асиф Кападия ще покаже своя нов документален филм за футболиста Диего Марадона. Това са допълненията към  вече обявения откриващ филм на Джим Джармуш  - зомби комедията \"Мъртвите не умират\" (The Dead Don’t Die), както и специалната прожекция на биографичния филм за Елтън Джон \"Рокетмен\" (Rocketman) с режисьор Декстър Флечър, на която се очаква да присъства лично изпълнителят. През последните години фестивалът бе обект на остра критика заради факта, че не селектира достатъчно жени режисьори и макар да имаше известно подобрение в тази насока, в настоящата конкурсна програма засега има едва четири филма, режисирани от жени. Може би най-позната сред тях е Селин Скиама, която през 2014 г. предизвика интерес с филма си Girlhood, а сега ще представи история за любов между хомосексуални художничка и модел от XVIII век със заглавие Portrait of a Lady on Fire. Австрийката Джесика Хауснер, режисирала \"Лурдес\" през 2009 г., ще се състезава с научнофанстастичната драма \"Малкият Джо\" (Little Joe). Повече филми с режисьори жени има в извънконкурсните програми, с което броят им в официалната селекция става става 13. Сред тях са продуцираният от Мартин Скорсезе Port Authority с режисьор Даниеле Лесовиц, както и мароканската драма \"Адам\" с режисьор Мариам Тузани, разказващ за вдовица, приютяваща жена, която е на път да роди. На пресконференцията Фремо допълни и че екипът на фестивала е 50 на 50 жени и мъже, както и че все повече жени заемат водещи позиции в администрацията на събитието. Президентът на фестивала Пиер Лескюр заяви, че  постерът с образа на покойната Анес Варда , която почина през март тази година, е бил създаден, за да почете \"единствената жена режисьор от новата вълна\". \"Тя бе икона на фестивала - винаги ангажирана и отдадена... тя ни правеше щастливи до последните дни от своя живот\", допълни той. Фремо също така коментира и продължаващия спор с гиганта \"Нетфликс\", който изтегли всичките си потенциални заглавия от фестивала през 2018 г., след като бе обявено, че те не отговарят на условията за участие в конкурсната програма. Както се и очакваше, нито The Irishman на Мартин Скорсезе, нито разследващата драма на Стивън Содърбърг The Laundromat - два от високобюджетните проекта на \"Нетфликс\" - не бяха обявени сред селектираните в Кан. Фремо заяви, че позицията на Кан не се е променила. \"Правилото на фестивала за конкурса, е, че филмите трябва да са давани в кината... особено когато сме окуражавани от Спилбърг, както и от други собственици на киносалони, все още не сме готови да посрещнем филми, които не са били прожектирани в кината.\" Освен това бе добавено и че нито един от споменатите филми няма да е готов навреме, с което сблъсъкът явно се отлага. Лескюр все пак коментира, че в бъдеще фестивалът може и да бъде \"по-гъвкав\" спрямо правилата с оглед на постоянно менящите се условия на дистрибуция.", "date": "2019.04.18", "title": "Конкурсът в Кан през 2019 ще мине без Куентин Тарантино и \"Нетфликс\""}
{"url": "https://www.dnevnik.bg/sviat/2019/04/18/3421809_nai-goliamata_banka_v_ukraina_e_nacionalizirana/", "text": "Решението на украинското правителство от 2016 г. да национализира Приватбанк, най-голямата банка в страната, е незаконно. Това постанови днес окръжният съд на Киев, информираха \"Ройтерс\" и ТАСС, цитирани от БТА. Националната банка на Украйна заяви, че ще обжалва решението на съда и че \"обръщане\" на национализацията е невъзможно. Финансовото министерство също ще обжалва. Съдебното решение може да облагодетелства магната Игор Коломойски, който бе собственик на Приватбанк към момента на национализацията и е завел множество съдебни дела срещу нея. Той е поддръжник на  комика Володимир Зеленски , лидер в надпреварата за президент в изборите, чийто втори тур ще се проведе в неделя. Правителството национализира Приватбанк през 2016 година, след което я укрепи с милиарди долари. Правителството иска да възстанови средства, които според него са били източени, докато финансовата институция е била собственост на Коломойски. Олигархът отрича да е имало нарушения и твърди, че банката е била национализирана насилствено без основателна причина. \"Това означава, че спечелих,\" е казал Коломойски за \"Ройтерс\", потърсен за коментар.", "date": "2019.04.18", "title": "Най-голямата банка в Украйна е национализирана незаконно, реши съд в Киев"}
{"url": "https://www.dnevnik.bg/bulgaria/2019/04/18/3421801_sudut_ostavi_nikolai_banev_okonchatelno_v_aresta/", "text": "Апелативният специализиран наказателен съд отказа за трети път да освободи под по-лека мярка за неотклонение бизнесмена Николай Банев. Магистратите потвърдиха решението на специализирания съд и го оставиха в ареста. Решението е окончателно. Според магистратите има достатъчно доказателства, че Банев е извършил престъпленията, за които е обвинен. Освен това съдебният състав приема, че има опасност да извърши друго престъпление или да се укрие, ако бъде осовободен с по-лека мярка за неотклонение. Банев бе задържан заедно със съпругата си Евгения във Франция. През декември м.г. двамата бяха екстрадирани и оттогава са задържани. Те са обвинени за пет отделни престъпления - участие в престъпна група, длъжностно присвояване и източване на четири предприятия, сред които и \"Полимери\" АД, за укриване на данъци, пране на над 1 млрд. лв. и държане на огнестрелни оръжия и боеприпаси без разрешително.", "date": "2019.04.18", "title": "Съдът остави Николай Банев окончателно в ареста"}
{"url": "https://www.dnevnik.bg/sport/2019/04/18/3421601_cska_futbolnite_obuvki_i_poukata_za_grisha_ganchev/", "text": "Замисляли ли сте се колко чифта нови футболни обувки ще може да купи собственикът на \"ЦСКА-София\" Гриша Ганчев в края на сезона? Това не е някаква главоблъсканица, нито математическа задача за трети-четвърти клас. Приказката тук е за подреждане на пъзели. Ганчев, по всичко изглежда, гледа дългосрочно на целите и идеите си във футбола и постепенно подрежда пъзела на \"Българска армия\". Засега обаче му липсва най-важното парче - пълноценната връзка с привържениците. Нещо повече - той не дава знак, че я търси. Поводът за тези размисли е обявяването на цената на билетите за втория мач с \"Ботев\" (Пловдив) от полуфиналите за Купата на България. Червените пуснаха евтини пропуски, като за всички сектори цената им е 6 лева. Традиционно билетите за секторите А, В и Г за домакинските мачове струват съответно по 20, 15 и 10 лева. Целта е ясна - пълен стадион и най-голяма подкрепа по пътя към обрата след  поражението с 2:3 в Пловдив . Но има ли нужда ЦСКА от евтини билети за такъв важен мач, към който интересът е висок, и защо? Този подход върна отново на дневен ред темата за работата на Ганчев и червените (а и на останалите български клубове) с привържениците. Защото те продължават да не осъзнават, че този актив е дори по-ценен от футболистите и инфраструктурата и за него също трябва да се полагат много усилия с ясна стратегия. Да има за много повече обувки Да се върнем към темата за футболните обувки. В последното си пространно интервю Ганчев заяви по темата за привържениците: \"Мога да ви кажа и колко са техните приходи от билети - 500 хиляди лева на година криво-ляво. С тези 500 хиляди какво можем да направим? Освен да купим на Десподов два-три чифта нови футболни обувки.\" Тогава в думите му се усетиха сарказъм и недоволство. Ръководството на клуба обаче видимо гледа проблема само от своята страна и не осъзнава необходимостта да полага усилия да привлича привържениците, да ги учи да ценят и плащат за футбола. Още по-малко се прави за това изживяването им на стадиона да се подобри. Лошото състояние на инфраструктурата е тежко бреме, но точно заради това клубът трябва да е още по-настоятелен и ловък, за да привлича и задържа запалянковците си. Защото това са законите на бизнеса. Дежа вю Сегашният ход напомня за решението на Ганчев от полуфинала срещу \"Берое\", когато ЦСКА беше във В група. Тогава след победата с 2:0 в Стара Загора ръководството на отбора  благодари пламенно на около 4000 свои привърженици за подкрепата . \"Снощи, армейци, се случи нещо специално... вие преподадохте един урок, вие нагледно показахте как се обича и брани честта на любимия тим. Вие сте мечта за всеки един отбор, а ние като клуб се чувстваме изключително привилегировани, че имаме вашата подкрепа, защото когато вие сте на трибуните, момчетата на терена се чувстват уверени и силни\", заявиха тогава от ръководството. И като жест  пуснаха билети по 1 лев за втория мач в София . Това предизвика същинска истерия, а пропуските свършиха скоростно. Подобни моменти на спортни успехи, съчетани с обединение и радост за привържениците са мечтата за всеки клуб. След спечелената през 2016 г. историческа купа настъпиха промените около ЦСКА и създаването на новото дружество \"ЦСКА-София\". Ганчев продължи по начертания план, като по-голямата част от червената общност го подкрепи. От тогава той полага усилия за развитието на клуба, но изпуска ключът - привържениците. Това се усети най-явно покрай сагата около  плащането на парите за спечеления търг за активите на фалиралото ПФК ЦСКА АД . По това време имаше огромен обществен натиск, включително и сред самите привърженици, които настояваха емблемата на ЦСКА (най-ценният от активите), да бъде върната на \"Българска армия\". Ръководството плати, макар Ганчев да изрази мнение, че това са 8 млн. лева \"хвърлени в канала\". Тогава той и клубът държаха златен коз в ръцете си - огромната енергия във фенската общност. Покрай липсата на активни действия, кампании, маркетингов подход от страна на ръководството, тази еуфория постепенно стихна и вниманието на привържениците се върна към обичайните битовизми - лошото състояние на стадиона, кой как играл в даден мач и т.н. Навсякъде заедно Стигна се дотам, че през пролетта - в момент, в който ЦСКА се бори за спечелване на титлата и Купата на България, се забелязва пасивност на привърженици в домакинските мачове спрямо миналия сезон. Дори видимата промяна в играта, хъса и резултатите на отбора след идването на Любослав Пенев не се използва от клуба, за да се привлекат запалянковците. В същото време за отдръпване на публиката трудно може да се говори, тъй като на гостуванията във Велико Търново, Варна, Разград и Стара Загора има хиляди привърженици на отбора. Дори повече, отколкото на някои домакински срещи, което също е повод за размисъл. Ганчев очевидно гледа няколко хода напред и това се вижда от  привличането на италианеца Кристиано Джарета за спортен директор , от назначението на  португалец за шеф на детско-юношеската школа , ремонта на базата в Панчарево и заявените намерения за изграждане на нов стадион. Мачът с \"Ботев\" и картината от пролетта са отличен момент ръководството на клуба да си даде сметка какво губи от политиката си (липсата на такава) към привържениците. Защото феновете винаги могат да намерят извинение да не са на стадиона - цените на билетите (едва ли има по-евтино забавление в София), лошото състояние на стадиона (тези в провинцията далеч не са по-добри, с изключение на Разград), късният час на някои мачове, нехаресването на един или друг треньор или играч... Истината е, че привържениците трябва да се почувстват ценени и желани и там е ролята на ръководството. Работа на клуба е да включи графата \"фенове\" в дългосрочната си стратегия и да намери как да ги привлече на стадиона. Тогава няма да се налага намаляване на цените на билетите за мач, към който има голям интерес. А и ще има за повече футболни обувки.", "date": "2019.04.18", "title": "ЦСКА, футболните обувки и поуката за Гриша Ганчев"}
{"url": "https://www.dnevnik.bg/sviat/2019/04/18/3421966_feisbuk_razrabotva_digitalen_glasov_asistent_s/", "text": "Фейсбук (Facebook) потвърди, че разработва дигитален гласов асистент, базиран на изкуствен интелект, навлизайки в територията на \"Алекса\" на \"Амазон\" (Amazon) и \"Гугъл асистент\" (Google Assistant), съобщава специализираното издание \"Върдж\". Новината, която първо бе съобщена от Си Ен Би Си, сочи, че \"Фейсбук\" се отказва от плановете от преди няколко години, когато социалната мрежа започна да разработва асистент с изкуствен интелект за платформата за размяна на съобщения \"Месинджър\" (Messenger), наречен просто \"Ем\" (M). Този път \"Фейсбук\" отбелязва, че насочва вниманието си не толкова към съобщения, колкото към платформи, при които комуникацията чрез гласов контрол и евентуално жестове е от първостепенно значение. Говорителят на компанията спомена продукти за добавена реалност и виртуална реалност като \"Портъл\" (Portal), \"Окюлъс\" (Oculus) и бъдещи системи. Според Си Ен Би Си по проекта се работи от началото на 2018 година, малко преди \"Фейсбук\" да обяви спирането на услугата Ем, под ръководството на Айра Снайдър. Той е генерален мениджър на подразделението \"Фейсбук риалити лабс\" (Facebook Reality Labs) и директор за добавена и виртуална реалност в компанията. /БТА", "date": "2019.04.18", "title": "\"Фейсбук\" разработва дигитален гласов асистент с изкуствен интелект"}
{"url": "https://www.dnevnik.bg/biznes/2019/04/18/3421970_lipsata_na_kadri_i_korupciiata_sa_osnovnite_problemi/", "text": "Незадоволителното ниво на борбата с корупцията и престъпността, непрозрачността при обществените поръчки и липсата на квалифицирана работна ръка са основните проблеми през германския бизнес в България. Днес бяха съобщени данните от поредното проучване, в което са се включили 85 фирми, членуващи в Германо-Българската индустриално-търговска камара (ГБИТК). Подобна анкета се провежда от 2005 г. Според данните малко над 60% от анкетираните смятат, че са необходими повече усилия в борбата с корупцията и престъпността, почти толкова да тези, които казват, че изпитват трудности при осигуряването на квалифицирани работници. Малко повече от половината запитани са недоволни от непрозрачността при обществените поръчки. Проучването е проведено едновременно в 15 страни от Централна и Източна Европа и относно състоянието на инфраструктурата страната ни се нарежда на девето място. 51% от участвалите в анкетата оценяват икономическата обстановка в България като задоволителна. На въпроса \"Бихте ли инвестирали отново в България?\" 88% от анкетираните фирми отговарят положително, с което се запазва удовлетвореността от миналата година. Рязко спадат обаче очакванията за състоянието на българската икономика през настоящата година в сравнение с предходната. Само 25% от запитаните вярват, че ще има подобрение. За сравнение през 2018 г. процентът на оптимистично настроените е бил 44. Намалява удовлетвореността по отношение цената на работната ръка, като 39% от компaниите са доволни или много доволни. За сравнение през изминалата година доволните са били точно половината от запитаните. Германия представлява най-важният чуждестранен пазар за българска продукция. През миналата година износът на България към Германия е на стойност 4.29 млрд. евро или има ръст от 12.3% спрямо 2017 г. Германският внос в България през 2018 г. се равнява на 3,87 млрд. евро. или с 7,8% повече от предходната година.", "date": "2019.04.18", "title": "Липсата на кадри и корупцията са основните проблеми за германския бизнес в България"}
{"url": "https://www.dnevnik.bg/photos/2019/04/18/3421473_fotogaleriia_svetovnite_snimki_na_denia_-_18_april/", "text": "Актьор пресъздава сцена от театралната постановка \"Страст\" по време на интерактивен театър по улиците на Санта Венера, Малта.", "date": "2019.04.18", "title": "Фотогалерия: Световните снимки на деня - 18 април 2019 г."}
{"url": "https://www.dnevnik.bg/tehnologii/2019/04/18/3421977_polzvashtite_ustroistva_pod_android_shte_mogat_da/", "text": "Гугъл\" (Google) обяви днес, че ще започне да предоставя на потребителите на смартфони с операционната система Андроид (Android) в ЕС възможност да избират интернет браузър и търсачка, предаде \"Асошиейтед прес\", цитирина от БТА. След предстоящият ъпдейт на Андроид потребителите ще виждат два нови екрана с новите опции. Това се случва, след като  Европейската комисия глоби интернет гиганта  с рекордните 4.34 млрд. евро през юли миналата година, заради злоупотреба с доминиращото положение на системата Андроид. Според регулатора компанията принуждава производителите на смартфони и таблети да инсталират приложения на \"Гугъл\", намалявайки възможностите за избор на потребителите. Еврокомисията нареди на концерна да предложи алтернатива или да се изправи пред риска да получи нови глоби. Компанията обжалва решението с твърдение, че промените ще бъдат предложени през идните няколко седмици за новите и настоящи потребители в Европа. Потребителите на устройства с Андроид, които отворят магазина за приложения Гугъл плей стор (Google Play Store) след ъпдейта, ще имат опция да инсталират до пет търсачки и пет браузъра. Предлаганите приложения ще се подбират според популярността им и ще се показват в произволен ред. Потребителите, които изберат търсачка, че бъдат запитвани дали искат да променят търсачката по подразбиране в браузъра Хром (Chrome). Андроид е най-широко използваната в света операционна система за мобилни устройства.", "date": "2019.04.18", "title": "Ползващите устройства под Андроид ще могат да избират браузър и търсачка, обяви \"Гугъл\""}
{"url": "https://www.dnevnik.bg/evropa/evropeiski_parlament/stani_evrodeputat/2019/04/18/3421979_evroizborite_kato_igra_na_tronove_za_kogo_bi_glasuval/", "text": "Обратно на популярната теза, че изборите разделят европейците на две групи – анти европейци и проевропейци, изследване на  Европейския съвет за външна политика  установява, че избирателите далеч не са толкова поляризирани и всъщност все още избират своите позиции. Изследването на ЕСВП  установява още, че отношението към националните и европейските институции и усещането, дали \"системата\" работи в техен интерес са най-добрите индикатори за настроенията на избирателите. Според изследователите този подход разделя избирателите на четири типа по аналогия с героите от сериала \"Игра на тронове\": , вярващите в системата (24% от избирателите) – основно намиращи се в Германия, Австрия, Чехия, Дания и Швеция, те смятат, че и европейските, и националните системи работят. Тези избиратели са предимно финансово стабилни и получили средно и по- високо от средното образование. , проевропейските изостанали (24% от избирателите) със силно представителство в Унгария, Полша, Румъния, Словакия и Испания, те са силно скептични по отношение на своята национална политическа система, но вярват в европейската система. Тези избиратели имат най-ниски средни доходи, сравнено с останалите групи, и са съставени предимно от милениали и представители на Поколението Х. , жълтите жилетки (38% от избирателите), преобладаващи във Франция, Гърция и Италия, те не вярват в политиците и политическите системи, както на национално, така и на европейско равнище. Мобилизираните \"врабчета\" са средно над 50 години и имат същите доходи като Дома Старк. Във Франция и Италия в тази група преобладават жените. -  , националистите евроскептици (14% от избирателите) – съсредоточени предимно в Австрия, Дания и Италия, те смятат, че националните им политически системи работят и искат да видят репатриране на власт от Брюксел. Тази група включва така наречените бейбибумъри и избирателите, които идеологически се намират малко по-надясно.", "date": "2019.04.18", "title": "Евроизборите като \"Игра на тронове\": за кого би гласувал домът Старк"}
{"url": "https://www.dnevnik.bg/biznes/2019/04/18/3421980_energiiniiat_regulator_uveri_che_niama_da_dopusne/", "text": "Комисията за енергийно и водно регулиране няма да допусне драстично поскъпване на тока, увери шефът на регулатора Иван Иванов, цитиран от БНТ. Той прогнозира, че увеличението от 1 юли ще бъде в рамките на инфлацията - около 3.6%. Вчера от енергийните дружествата поискаха увеличение , вариращо от 2% за дневната до над 50% нощната. Най-драстично е поисканото поскъпване за абонатите на ЧЕЗ - над 51% за нощната тарифа и близо 11% за дневната, за EVN - между 4% и 8%, а за \"Енерго про\" средно около 3%, припомня БНТ. Експертите на КЕВР имат около два месеца, за да преценят до колко са основателни аргументите на трите енергодружества, с които те искат по-висока цена на електроенергията. \"КЕВР неизменно се стреми да намери баланс между интересите на производителите и в същото време интересите на потребителите на електроенерегия, които не трябва да бъдат подлагани на сериозни изменения на цените. В резултат на което, ние винаги се стремим да достигнем до изменение на цените, които са около годишната инфлация- 3,5-3,6%\", каза Иванов. В края на май предложените от трите енергодружества цени ще бъдат подложени на обществено обсъждане преди да бъде взето окончателното решение от регулатора. Що се отнася до продажбата на активите на ЧЕЗ в България, от КЕВР увериха, че следят отблизо процеса. \"Ние в крайна сметка очакваме и продължаваме да очакваме от страна на Министерството на енергетиката да бъдат предложени критерии , по които КЕВР да вземе своето решение\", каза Иванов. Вчера стана ясно, че  Чешката енергийна компания е започнала преговори  с \"Еврохолд България\" за продажбата на дъщерното си дружество, снабдяващо с ток близо 3 млн. абонати у нас.", "date": "2019.04.18", "title": "Енергийният регулатор увери, че няма да допусне драстично поскъпване на тока"}
{"url": "https://www.dnevnik.bg/sport/2019/04/18/3421923_dobre_doshli_v_erata_na_vremennite_golove/", "text": "Има велики голове, късметлийски голове, автоголове, победни голове, а сега в ерата на VAR (технологията за видеоповторения) имаме и \"временни голове\". Никой двубой не подчерта новата ситуация по-добре от  изключителния мач от Шампионската лига между \"Манчестър сити\" и \"Тотнъм\" . Късен победен гол на Рахим Стърлинг предизвика бурни празненства по трибуните на \"Етихад\", а мениджърът на \"Сити\" Хосеп Гуардиола тичаше нагоре-надолу по тъчлинията, скачаше във въздуха с вдигнати към небето ръце в луда радост. \"Сити\" мислеха, че са на полуфинал в най-силния европейски турнир и че невероятната им мечта за четири купи все още е жива. Тогава - след като турският рефер Джунейт Чакър посочи след преглед на повторение, че голът не се зачита - Гуардиола падна на колене и сложи ръце на главата си в пълно отчаяние. Играчите на \"Тотнъм\", които миг по-рано бяха на колене, отказващи да приемат, че напускат турнира, изведнъж се оживиха, осъзнавайки, че те, а не \"Сити\" ще се насочат към  полуфиналния мач с \"Аякс\" . Новата система проработи. Тя направи това, за което беше въведена. \"VAR беше напълно точна в решенията си. Всички мислеха, че е гол. Невероятно беше да видиш пълната промяна на емоциите само за секунда\", каза бившият капитан на \"шпорите\" Гари Мабът. Така, вместо в телевизионни студиа да се обсъжда как Серхио Агуеро е бил в засада, преди да подаде на Стърлинг, който да вкара великия си хеттрик, и вместо мениджърът на \"шпорите\" Маурисио Почетино да опитва да подбира внимателно думите си, докато съжалява за несправедливостта, VAR осигури взимането на точното решение. Объркани привърженици на \"Сити\", които не бяха видели повторение, се обръщаха към журналисти, за да питат дали това е правилното отсъждане. Те получиха отговор - да, Агуеро наистина беше в засада. Край на историята. Няма горчивина, няма остра кампания срещу съдията, нито чувство за несправедливост, което да трае десетилетия. Нещо повече - покрай цялата драма на тези заключителни минути и около точността на отсъждането беше трудно да не се зачуди човек как привържениците на \"Сити\" или на който и да е друг отбор биха празнували някога гол в последните минути след подобен луд завършек. Да, мощен удар от далеч вероятно не би имал нужда от преразглеждане. Нито пък техничен удар от фаул в горния ъгъл. Но при всяко положение, в което засадата може да е фактор, или пък игра с ръка, или нарушение в наказателното поле... и привържениците ще чакат да видят дали съдията дава знак за преразглеждане, преди да са сигурни, че мачът е спечелен. Вече сме в ерата на временния гол. Това е нещо, към което феновете на НФЛ са свикнали - частична радост в изчакване на потвърждението. Тогава идва ред на повторна радост, но вече без спонтанността на първата, или пък идва промяната. Мениджърът на \"шпорите\" Почетино беше един от малцината мениджъри, които поставиха въпроса дали технологията не поставя под риск духа на играта. Той запази част от скептицизма си дори и след като отборът му се възползва толкова много от VAR. \"Решението да се въведе VAR ще промени играта донякъде. Подкрепям идеята да се помогне на съдиите, но може би преди година бях малко притеснен. Днес усещането ми е същото. Когато е в твоя полза, трябва да го приемеш. Когато е срещу теб, трябва да го приемеш. Английските фенове трябва да свикнат с изживяването на временния гол, тъй като VAR ще бъде въведен във Висшата лига от следващия сезон. Спрямо показаното досега - системата ще намали броя на несправедливите голове, ще помогне да се взимат повече правилни решения и ще вкара своята драма в мачовете. Но ще е вълнуващо да се види как привържениците, играчите и треньорите ще реагират на головете. Ще променят ли поведението си и ще овладеят ли емоциите си в изчакване на окончателното отсъждане? Или - както привържениците на \"Сити\" и \"Тотнъм\" в сряда, ще се отдадат на мъчителната вълна от емоции, която VAR може да осигури.", "date": "2019.04.18", "title": "Добре дошли в ерата на \"временните голове\""}
{"url": "https://www.dnevnik.bg/biznes/finansi/2019/04/18/3421994_oman_se_otkaza_ot_iska_si_sreshtu_bulgariia_zaradi_ktb/", "text": "Държавният резервен фонд на Султаната Оман се е отказал от исковете си срещу България пред Международния център за разрешаване на инвестиционни спорове заради фалита на КТБ, съобщи днес Министерството на финансите. Това е станало след два тура от писмени защити. В съобщението не се посочват причините за решението, но се уточнява, че то е окончателно и няма възможност искът да се предяви отново пред този или друг международен трибунал. Държавният резервен фонд на Султаната Оман в качеството си на акционер в \"КТБ\" АД  заведе арбитражното дело на 22 октомври 2015 година . В мотивите се твърдеше, че България е нарушила стандартите за третиране на чуждестранни инвеститори, установени в Договора за взаимно насърчаване и защита на инвестициите между България и Султанат Оман чрез действията на органите на Република България (българското правителство, Българската народна банка и българския съд), свързани с поставянето под специален надзор на \"КТБ\" АД и последващото отнемане на нейния лиценз. С това всички претенции на Държавния резервен фонд на Султаната Оман могат да се считат за окончателно отпаднали, а делото - приключило в полза на България, се казва в съобщението. В него се посочва, че България е спечелила и международно арбитражно дело, заведено от \"ЕВН\" АГ, (EVN AG), Австрия срещу Република България в Международния център за разрешаване на инвестиционни спорове. В делото \"ЕВН\" АГ твърди, че България е нарушила стандартите за третиране на чуждестранни инвеститори, установени в Договора за енергийната харта и Договора за взаимно насърчаване и защита на инвестициите между България и Австрия, като е нарушила обещанията дадени, при приватизацията на електроразпределителните дружества през 2004 г., и като е постановявала икономически необосновани решения при регулирането на цените на \"ЕВН Електроснабдяване България\" АД и \"ЕВН Електроразпределение България\" АД (сега \"Електроснабдяване Юг\" АД). \"ЕВН\" АГ претендираше обезщетение в размер на 850 милиона евро. На 10.04.2019 г. арбитражният трибунал е отхвърлил напълно всички искове на \"ЕВН\" АГ като неоснователни и не е присъдил обезщетение. Решението не подлежи на обжалване пред друг трибунал в Международния център за разрешаване на инвестиционни спорове, но в срок от 120 дни може да бъде поискана неговата отмяна на много ограничени основания, като например липса на юрисдикция на трибунала или неспазване на изискванията за справедлив процес, се казва в съобщението на Министерството на финансите. До настоящия момент България, представлявана от Министерството на финансите, спечели седем арбитражни дела, по които има претенциите за над 1.5 милиарда евро, завършва съобщението.", "date": "2019.04.18", "title": "Оман се отказа от иска си срещу България заради КТБ, твърди финансовото министерство"}
{"url": "https://www.dnevnik.bg/skorost/2019/04/18/3422003_testovete_na_tol_sistemata_zapochvat_na_15_mai_na_16/", "text": "Техническото изграждане на тол системата върви в график и към 16 август ще има готовност за пускането й, каза днес във Враца министърът на регионалното развитие и благоустройството Петя Аврамова. Тя беше в града за участие в дискусията \"Европа в нашия дом\", съобщи пресцентърът на МРРБ. Министърът обясни, че от 15 май започват тестове на отделните елементите на системата. Аврамова обясни, че е започнал диалог с браншовите организации и превозваческите фирми, за размера на тарифите. Към момента предложенията на МРРБ обаче не се приемат практически от никого. Недоволството е както по отношение на обхвата на системата, така и за тарифите. Аврамова обеща скоро да бъде представена карта на пътищата, които ще обхваща тол системата. От 20 хил. км републиканска пътна мрежа, в нея ще бъдат включени 10 800 км. За ползването на част от тях ще има нулева ставка, защото са в лошо експлоатационно състояние, каза още Аврамова. Тя обеща, че диалогът продължава, както по отношение на обхвата, така и за размера на тарифите, и изрази надежда той да е конструктивен. Изграждането на пътя между Ботевград и Видин е приоритет за правителството, заяви министърът на регионалното развитие и благоустройството. Тя припомни, че вече се оценяват подадените оферти за двата лота на трасето от Ботевград до Мездра.", "date": "2019.04.18", "title": "Тестовете на тол системата започват на 15 май, на 16 август тръгва, обяви Аврамова"}
{"url": "https://www.dnevnik.bg/biznes/2019/04/18/3422031_vishegradskata_chetvorka_smiata_che_franciia_predlaga/", "text": "Външните министри на страните от Вишеградската четворка (Полша, Унгария, Чехия и Словакия) осъдиха \"протекционистките мерки\", които според тях защитава Франция, след среща с френския си колега в Братислава, предаде \"Франс прес\", цитирана от БТА. \"Има малка разлика между Франция и нашите страни, що се отнася до бъдещето на Европейския съюз. За нас конкурентоспособността е от основно значение\", заяви полският външен министър Яцек Чапутович на съвместна пресконференция на петимата министри. Според него някои от представените от Франция идеи са \"протекционистки мерки, които са вредни за ЕС\". Тези думи предизвикаха кратка реакция от френския външен министър Жан-Ив Льо Дриан. \"Не съм съгласен с колегата си по отношение на конкурентоспособността, защото от своя страна смятам, че конкурентоспособността и защитните мерки не са несъвместими. Но понеже не съм дошъл да водя предизборна кампания, ще спра дотук\", каза Льо Дриан. Страните от Вишеградската четворка критикуват европейските решения за командированите работници, реформата на условията на труд и заплащане на шофьорите на камиони в международните превози, както и предложенията за данъчна хармонизация, отбелязва ФП.", "date": "2019.04.18", "title": "Вишеградската четворка смята, че Франция предлага вредни за ЕС протекционистки мерки"}
