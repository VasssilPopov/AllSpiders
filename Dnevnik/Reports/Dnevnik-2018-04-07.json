{"url": "https://www.dnevnik.bg/sport/2018/04/07/3159576_lionel_mesi_si_ustroi_golov_praznik_i_vduhnovi/", "text": "Звездата на \"Барселона\" Лионел Меси си устрои голово тържество и помогна на отбора си да спечели 24-ата си победа в Примера дивисион. Аржентинецът вкара и трите гола при 3:1 срещу \"Леганес\". С успеха си каталунците изравниха историческия рекорд на \"Реал сосиедад\" от 38 поредни мача без загуба в първенството, постигнат в края на 70-те години на миналия век. Футболистите на Ернесто Валверде се отдалечиха на 12 точки пред \"Атлетико\" (Мадрид). В неделя \"дюшекчиите\" гостуват на \"Реал\" в градското дерби. Меси откри резултата със седмия си гол от фаул през сезона. След това отбеляза още два пъти и вече има 29 гола, с колкото е и водачът в класацията за \"Златната обувка\" Мохамед Салах. \"Барселона\", който продължава да е непобеден в първенството, изигра добре първото полувреме и с головете на Меси поведе с 2:0. Отпускане след почивката и гол на Набил ел Зар в 68-ата минута се задейства алармата. Малко след това Андрес Иниеста влезе на мястото на Филипе Коутиньо. В края Меси донесе успокоение с третия си гол. Аржентинецът откри резултата в 27-ата минута след прекрасно изпълнение на пряк свободен удар. Пет по-късно той получи от Коутиньо в наказателното поле, овладя и прати топката в долния десен ъгъл. През второто полувреме домакините намалиха темпото. \"Леганес\" се възползва и успя да намали. В 68-ата Ел Зар стреля от границата на наказателното поле и след рикошет в крака на играч на \"Барселона\" топката влезе във вратата. Домакините се насочиха в нападение и три минути преди края на мача Меси записа хеттрика си. Той получи от Усман Дембеле, пребори се за топката и изпревари вратаря Иван Куеяр, за да вкара.", "date": "2018.04.07", "title": "Меси си устрои голов празник и вдъхнови \"Барселона\" за изравняване на паметен рекорд"}
{"url": "https://www.dnevnik.bg/bulgaria/2018/04/07/3159471_da_bulgariia_i_zelenite_mrusniiat_vuzduh_v_plovdiv_e/", "text": "Състоянието на въздуха в Пловдив се дължи на некомпетентното управление на ГЕРБ, а персоналната отговорност е на кмета на града Иван Тотев. Това се казва в съвместна позиция на \"Зелените\" и \"Да, България\", изпратена до медиите в събота. \"Некомпетентното управление на града ни буквално убива нас и нашите деца, а Общината и обслужващите я \"медии\" се опитват да укриват фактите от обществото\", започва декларацията. Тази седмица от организацията организацията  AirBG.Info разпространиха данни , че за последната зима в Пловдив е рекордьор по замърсяване на въздуха. Там от 160 дни на активен отоплителен период - от края на октомври 2017 г. до края на март 2018 г. - превишаване на максимално допустимите стойности са измерени в 86 денонощия, или повече от половината време (54%).  \"Всичко това е резултат от некомпетентното управление на ГЕРБ в Пловдив и отговорност за скандалното състояние на въздуха в града носи персонално кметът на Пловдив Иван Тотев. Въпросите ни към г-н Тотев са как ще се разхожда по улиците след тези изнесени данни и как ще поздравява майките с колички, чиито деца са дишали въздух 35 пъти по- мръсен от допустимото?\", питат от двете партии. Те припомнят, че община Пловдив е приела програма за достигане на нормативните нива за фини прахови частици под 2,5 микрона (ФПЧ2,5) и в атмосферния въздух План за действие за периода 2013-2015 г. \"Общината разполага и с изработена от консултанти и приета Методика за мониторинг и контрол на изпълнението на Програмата за опазване на околната среда 2014 – 2020 г., а от миналата година се работи и по нова Програма за подобряване на качеството на атмосферния въздух с план за действие до 2023г. на стойност 92 000 лв. Очевидните факти са, че резултати от всичко това няма\", гласи още позицията. \"Да, България и \"Зелените\" настояваме за отговор какви мерки от предходните програми на общината са били имплементирани и какъв е ефектът от тях, както и доколко това е взето под внимание в изготвянето на настоящата Програма за подобряване на качеството на атмосферния въздух, която ще действа до 2023г.\", пишат от партиите. Те настояват за спазване на чл.5 от Орхуската конвенция (Конвенция за достъп до информация, участие на обществеността в процеса на взимане на решения и достъп до правосъдие по въпроси на околната среда), в сила за нашата страна от 16 март 2004 г., изискващ своевременно разпространяване сред гражданите на пълна информация за околната среда. Двете партии призовават общината да спази и собствената си програма на общината за намаляване нивата на мръсен въздух.", "date": "2018.04.07", "title": "\"Да, България\" и \"Зелените\": Мръсният въздух в Пловдив е заради некомпетентно управление на ГЕРБ"}
{"url": "https://www.dnevnik.bg/biznes/companii/2018/04/07/3159478_forbs_izchisli_che_deripaska_e_zagubil_blizo_miliard/", "text": "Руският бизнесмен Олег Дерипаска е изгубил за един ден 957 милиона долара  заради новите американски санкции , съобщава сп. \"Форбс\", предаде ТАСС, цитирана от БТА. Той се оказа, след 38-те души, които засягат ограниченията. В списъка се озова и Сулейман Каримов, изгубил 244 милиона долара заради това, както и Виктор Вескелберг, чието състояние е намаляло с 41 милиона долара. Състоянието на Игор Ротенберг и на Кирил Шамалов, които също са в списъка, не се е променило. Капиталите на Владимир Богданов и на Андрей Скоч, попадащи също под санкциите, пък са се увеличили съответно с 1 и 8 милиона долара, сочат изчисленията на \"Форбс\". Вашингтон наложи санкциите с аргумента, че физическите лица и компаниите под техен контрол извличат ползи от руската държава, която е въвлечена в \"злонамерени дейности\" по света. Днес с декларация Руското външно министерство  обеща твърд отговор , а в нея САЩ бяха наречени крадци.. Олег Дерипаска  коментира днес , че решението на САЩ да му наложат санкции е \"неоснователно, смехотворно и абсурдно\" . \"Събитията от тази сутрин са много неуместни, но не и неочаквани\", се казва на декларация на бизнесмена, цитирана от Ройтерс. Ефектът \"Дерипаска\" може да засегне и глобални компании Решението на американското правителство да включи милиардера Дерипаска в санкционния си списък може да даде отражение по целия свят, защото неговата бизнес империя има глобално присъствие и има за партньори редица големи международни компании, отбелязва \"Ройтерс\". Според \"Форбс\" състоянието на Дерипаска възлиза нетно на 6.7 милиарда долара. Той е основен собственик на конгломерата И Ен Плюс (En+), който пък е съсобственик на някой от най-големите производители на метали в света - Русал и Норникел. Включването на Дерипаска в списъка със санкции може да породи усложнения и за компаниите, с които той прави бизнес. Сред тях са германският автомобилен гигант \"Фолксваген\" и компанията \"Гленкор\", която търгува със суровини. Други чужди фирми с връзки с империята на Дерипаска са австрийската строителна компания \"Щрабаг\", както и сингапурската компания Чанги Еърпорт интернешънъл. Компанията \"Русал\" изрази съжаление че е в списъка и допълни, че нейни съветници проучват ситуацията. Русал е един от най-големите производители в света на алуминий. Компанията има активи в Италия, Ирландия, Швеция, Нигерия, Гвинея, Гвияна. \"Русал\" притежава дял в австралийската Куинсленд Алумина лимитед - един от лидерите в алуминиевата индустрия и водещата алуминиева рафинерия в света. \"Норникел\" пък има авоари във Финландия, Австралия и Южна Африка. Дерипаска редовно има срещи с руския президент Владимир Путин. Той инвестира много средства в инфраструктурата за зимните олимпийски игри в Сочи преди четири години. Общ бизнес със ръководителя на предизборната кампания на Тръмп Олег Дерипаска  е правил бизнес в началото на 21 век с Пол Манафорт , който по-късно стана ръководител на предизборната кампания на Доналд Тръмп. По времето, когато е правил бизнес с Дерипаска, Манафорт е предоставял съвети за кампанията на Виктор Янукович, проруския украински президент, избран през 2010 г. начело на Украйна. Базираната в Кипър компания, свързана с Дерипаска – \"Сърф Хърайзън лимитед\" заведе дело срещу Манафорт и неговия помощник Рик Гейтс в съд в Ню Йорк през януари, обвинявайки ги, че са си присвоили незаконно повече от 18,9 милиона долара от средства, предназначени за сделки в Украйна през 2008 г. Жалбата бе резултат от бизнеспартньорство, датиращо от 2006 г., когато Манафорт и Гейтс убедили Дерипаска да инвестира в частен фонд, който да прави инвестиции основно в Русия и Украйна. Въпреки този спор Манафорт се опитал да запази контакти с руския олигарх. Миналата година в. \"Вашингтон пост\" съобщи, че Манафорт пратил имейл през юли 2016 г. чрез посредник на Дерипаска, предлагащ му \"частни срещи\" относно президентската кампания на Тръмп. Говорител на Манафорт после каза, че размяната на имейли е била \"безвредна\" и е целяла събиране на пари, които дължали бивши клиенти на Манафорт.", "date": "2018.04.07", "title": "\"Форбс\" изчисли, че Дерипаска е загубил близо милиард долара от новите американски санкции"}
{"url": "https://www.dnevnik.bg/photos/2018/04/07/3159233_fotogaleriia_chetireset_i_treta_nacionalna_izlojba/", "text": "В сградата на Съюза на българските художници в четвъртък се откри 43-ата Национална изложба на карикатурата.На снимката - карикатура на Алла & Чавдар Георгиеви", "date": "2018.04.07", "title": "Фотогалерия: Четиресет и трета национална изложба \"Карикатура\""}
{"url": "https://www.dnevnik.bg/tehnologii/2018/04/07/3159485_feisbuk_obiavi_merki_za_kontrol_nad_politicheskata/", "text": "Фейсбук\" обяви серия от мерки за по-стриктен контрол над политическата реклама, както и над някои много посещавани страници в мрежата, предаде \"Франс прес\", цитирана от БТА. \"Отсега нататък всеки, който иска да подаде политическа реклама или да засегне важна тема, ще трябва да бъде проверяван. За тази цел рекламодателите ще трябва да обявяват идентичността и местоположението си\", написа на своята страница във \"Фейсбук\" нейният собственик Марк Зукърбърг. Той е обвиняван, че не е противодействал на политическата манипулация. Освен това политическите послания ще бъдат обозначавани и ще се посочва кой ги финансира. Зукърбърг трябва да се яви идната седмица пред американския Конгрес, за да даде обяснения за  злоупотребите с лични данни на 87 милиона потребители на социалната мрежа . \"С приближаването на важни избори в Съединените щати, Мексико, Бразилия, Индия и Пакистан, един от моите приоритети за 2018 г. е да се уверя, че поддържаме позитивен дебат и не допускаме намеса в тези избори\", написа Зукърбърг на страница си във \"Фейсбук\", която има около 100 милиона последователи. Социалната мрежа заяви, че работи с външни организации за изготвяне на списък от важни и полемични теми и е наела хиляди допълнителни служители, които да приложат новите мерки, с оглед на парламентарните избори през ноември 2018 г.", "date": "2018.04.07", "title": "\"Фейсбук\" обяви мерки за контрол над политическата реклама"}
{"url": "https://www.dnevnik.bg/sviat/2018/04/07/3159487_bibliiata_e_izteglena_ot_kitaiskite_saitove_za/", "text": "Библията е изтеглена от китайски сайтове за продажби онлайн, предаде \"Франс прес\", като се позова на търговски източници. \"Библията и книгите без издателски номер бяха изтеглени от продажба през последните дни\", съобщил пожелал анонимност собственик на онлайн книжарница, който работи с популярната китайска платформа Таобао. Той не уточни кой е издал забраната или кога. Друг онлайн продавач на книги уточни, че все още може да предлага Стария завет, но не и Новия. Пълни издания на Библията, но на английски, продължават да са в наличност в китайския сайт на Амазон и в сайта Dangdang.com. Забраната изглежда не важи за други свещени текстове като Корана или даоистката книга Дао Дъ Цзин. Всяка продавана в Китай книга трябва да има издателски номер. Библията няма такъв и не може да се продава в държавните книжарници, но обикновено е разпространявана директно от църквите. Тя бе налична и в сайтове като Таобао, които свързват продавачи и купувачи. Според пастор Цзин Мингри от протестантската църква Цион в Пекин новите ограничения са част от \"общо затягане\" на политическата среда в Китай. Властите може би смятат, че разпространението на Библията по неформални канали не е полезно за държавната идеология, предположи той.Китайските власти строго контролират вероизповеданията. По официални данни в страната има 20 милиона протестанти и 6 милиона католици, но се смята, че действителният им брой е двойно по-голям, ако се вземат предвид вярващите, които отказват да посещават контролираните от държавата църкви. Управляващата комунистическа партия изглежда засилва контрола над религиозните дейности въпреки очертаващото се историческо сближаване с Ватикана. Преди три години Пекин и Ватикана възобновиха преговорите по деликатния въпрос за назначаването на епископи, но евентуалното споразумение няма да настъпи скоро, заяви Светият престол миналата седмица.", "date": "2018.04.07", "title": "Библията е изтеглена от китайските сайтове за търговия онлайн"}
{"url": "https://www.dnevnik.bg/kultura/2018/04/07/3159082_otkus_ot_jenata_na_stulbata_na_bernhard_shlink/", "text": "Романът \"Жената на стълбата\" от Бернхард Шлинк е едно от най-талантливите и въздействащи пера на съвременната немска литература. \"Жената на стълбата\" е оригинален, изкусно композиран роман за обсесията, творчеството, любовта и отчуждението. В художествена галерия далеч от дома си адвокат попада на картина, отдавна смятана за изчезнала. На нея е изобразена жена, изиграла важна роля в живота на трима мъже, един от които е самият той. Вече остарели, четиримата се срещат в залив на австралийския бряг. Мъжете искат отново да притежават тялото, което някога им е принадлежало. Но само един от тях има шанса да преоткрие любовта въпреки неумолимия ход на времето Написан в характерния прозрачен стил на Шлинк, романът е гарниран с напрежение и без съмнение се нарежда сред върховете в неговото творчество. Бернхард Шлинк е уважаван германски писател и професор по право. През 1987 г. в съавторство с колегата си Валтер Поп пише първия си роман Правосъдието на Зелб. За смущаващия бестселър Четецът получава наградите Hans Fallada, Laure Bataillon (най-високо дотираната награда за преводна литература) и Световната литературна награда на списание Die Welt. В резултат романът е преведен на 39 езика и е първата немска книга, застанала начело на класацията за бестселъри на Ню Йорк Таймс. През 2008 г. филмовата адаптация на режисьора Стивън Долдри, с Кейт Уинслет в главната роля, получава номинация за \"Оскар\" за най-добър филм. Българската публика познава Шлинк и чрез елегантния сборник с разкази \"Летни лъжи\", също преведен от Жанина Драгостинова. превод Жанина Драгостинова ПЪРВА ЧАСТ 1 Може би някой ден ще видите картината. Дълго време смятана за изчезнала, внезапно появила се – всички музеи ще искат да я покажат. В момента Карл Швинд все пак е най-прочутият и най-скъпият художник в света. Когато отбелязваха седемдесетгодишнината му, ме гледаше от всички списания и телевизионни канали. Макар че се наложи дълго да се взирам, докато във възрастния мъж разпозная някогашния младеж. Картината обаче разпознах веднага. Влязох в последната част на Художествената галерия, тя висеше там и ме докосна така, както навремето, когато стъпих в салона на дома на Гундлах и я видях за първи път. Жена слиза по стълба. Десният крак стъпва на долното стъпало, левият все още докосва горното, но вече е готов за следващата крачка. Жената е гола, тялото ѝ е бледо, срамното окосмяване и косата ѝ са руси, косата ѝ блести на светлината. Гола, бледа, руса – на сиво-синия фон от неясно очертаните стъпала и стени жената се приближава към наблюдаващия я с лекотата на носещо се из въздуха перце. В същото време с дългите си крака, заоблените бедра и твърди гърди тя притежава и някаква чувствена тежест. Бавно пристъпих към картината. Усетих смущение, също както и преди. Навремето се бях смутил, защото жената, която предния ден бе стояла в офиса ми по джинси, фланелка и сако, на картината идваше към мен гола. Сега пък се смутих, тъй като картината ми напомни за онова, което се беше случило тогава, в което се бях заплел и което възможно най-бързо бях прогонил от спомените си. \"Жена на стълба\" пишеше на табелката до картината и още, че е наета от частна колекция. Издирих куратора и го попитах кой е заел картината на Художествената галерия. Каза, че нямал право да съобщава името. Обясних му, че познавам жената от картината и собственика на творбата и че бих могъл още отсега да прогнозирам, че ще се разрази спор за собствеността на картината. Той сбърчи чело, но настоя на своето, а именно, че нямал право да съобщи името. 2 Обратният ми полет за Франкфурт беше в четвъртък следобед. Тъй като преговорите в Сидни приключиха в сряда сутринта, можех да си сменя полета за сряда следобед. Но ми се щеше да прекарам остатъка от деня в Ботаническата градина. Исках да обядвам там, да полежа на тревата, а вечерта да гледам Кармен в операта. Харесвам Ботаническата градина, която на север опира до една катедрала, а на юг до операта; в чиито очертания се намират Художествената галерия и Консерваторията, а от възвишенията ѝ се открива гледка към залива. В градината има една част с палми, една с рози и една с билки, има езерца, беседки, различни статуи и много поляни със стари дървета, пълно е с баби и дядовци с внуците си, със самотни жени и мъже с кучетата си, с излезли на пикник групи, с любовни двойки, с четящи и спящи хора. В лоджията на ресторанта в средата на градината времето е спряло: стари железни колони, стар железен парапет, гледка към дърветата с плодоядни прилепи и към шадравана с птици с пъстра перушина и дълги изкривени човки. Поръчах си яденето и се обадих по телефона на колегата си. Той беше подготвил сливането на фирмите от австралийска страна, аз от немска. Бяхме, както е обичайно при сливането на фирми, едновременно партньори и врагове. Но бяхме връстници, и двамата старши съдружници в едни от последните големи кантори, които още не бяха погълнати от американци или англичани, и двамата вдовци и освен това си симпатизирахме. Попитах го за детективското бюро, което кантората му обслужва, и той ми го посочи. – Бихме ли могли да помогнем, ако има някакъв проблем? – Не, само старо любопитство, което ми се ще да задоволя. Звъннах в детективското бюро. На кого би могла да принадлежи картината на Карл Швинд в Художествената галерия в Ню Саут Уелс, дали в Австралия живее Ирене Гундлах или Ирене, която някога да е била Гундлах, или изобщо жена с такова име. Шефът на детективското бюро изрази надежда, че след няколко дни ще е в състояние да ме информира. Предложих му по-високо заплащане, ако може да ми го каже на следващата сутрин. Той се засмя. Или днес щял да получи информацията от Художествената галерия, или ще продължи няколко дни, нещата не зависели от по-високото заплащане. Щял да се обади. Донесоха ми яденето, към него поръчах и бутилка вино, която нямах намерение да изпия, но въпреки това изпих. От време на време плодоядните прилепи се събуждаха, всички едновременно, литваха шумно от клоните, кръжейки около дърветата, отново се залавяха за клоните и се покриваха с крилете си. Сегиз-тогиз някоя от шарените птици край шадравана изкрякваше. Понякога изпищяваше дете или пък залайваше куче, или се чуваше говорът на група японци, който достигаше до мен като чуруликането на птиче ято. На промеждутъци долавях само църкането на цикадите. На хълма под Консерваторията легнах в тревата. Както си бях с костюма – представата, че по-късно ще ходя в омачкан, а може би и в изцапан костюм, която иначе би ме изплашила, сега не ме стряскаше. След това ми стана напълно безразлично какво ме очаква в Германия. Нямаше нищо, без което да не можех, нищо, което да не можеше без мен. Във всички неща, които ме очакваха, можех да бъда заменен. Нямаше как да бъда заменен само в това, което вече се намираше зад мен. 3 Всъщност не бях искал да ставам адвокат, а съдия. Имах необходимите оценки от изпитите, знаех, че се търсят съдии, бях готов да се преместя там, където се нуждаят от мен, и смятах интервюто за представяне в правосъдното министерство за формалност. Беше насрочено за един следобед. Отговарящият за личния състав беше възрастен господин с добродушни очи. – Взели сте матурата си на седемнайсет години, на двайсет и една години първия, а на двайсет и три години втория изпит – досега не съм имал толкова млад и толкова добър кандидат. Гордеех се с добрата си диплома и с младостта си. Но исках да направя впечатление на по-скромен човек. – Записаха ме по-рано на училище, а промените при започването на учебната година, веднъж от пролетта през есента и после още веднъж от есента през пролетта, донесоха още две половин години. Той кимна. – Две подарени половин години. Още една подарена половин година, тъй като след първия изпит не е трябвало да чакате, а веднага сте станали стажант. Събрали сте достатъчно количество време. – Не разбирам – Не? – погледна ме благо той. – Ако постъпите на работа следващия месец, в продължение на четиресет и две години ще съдите другите. Ще седите горе, а останалите долу, ще ги слушате, ще говорите с тях, понякога ще им се усмихвате, но в края на краищата ще решавате нещата отвисоко кой е в правото си и кой не, кой ще изгуби свободата си и кой ще я запази. Искате ли това – четиресет и две години да седите там горе, четиресет и две години непрекъснато да сте правият? Смятате ли, че ще ви се отрази добре? Не знаех какво да кажа. Да, тази представа ми харесваше – като съдия да стоя на високото и да преговарям с другите относно справедливостта и справедливо да отсъждам кому е правото. Защо не и в продължение на четиресет и две години? Той затвори папката, която стоеше пред него. – Разбира се, че ще ви приемем винаги, когато наистина пожелаете. Но днес аз няма да ви назнача. Елате отново следващата седмица, нека ви назначи наследникът ми. Или елате след година и половина, когато ще сте си изразходвали актива. Или след пет години, когато вече ще сте разгледали света на правораздаването отдолу като адвокат, юрисконсулт или комисар в криминалния отдел. Той стана и аз също станах, объркан и изгубил ума и дума, гледах го как извади палтото си от шкафа, преметна го през ръка и излезе с него от стаята, тръгна по коридора, надолу по стълбата и накрая застана с него пред министерството. – Усещате ли лятото във въздуха? Съвсем скоро ще имаме горещи дни, меки вечери и топли бури – усмихна се той. – Нека Бог да е с вас. Почувствах се наранен. Тези не ме искат? Тогава и аз не ги искам. Станах адвокат не заради съвета на възрастния господин, а напук на него. Преместих се във Франкфурт, постъпих при \"Кархингер и Кунце\", кантора от петима души, паралелно с работата като адвокат започнах да пиша докторската си дисертация и след три години станах съдружник. Бях най-младият съдружник във франкфуртските адвокатски кантори и се гордеех с този факт. Кархингер и Кунце бяха приятели от училище и от университета, Кунце без жена и деца, Кархингер с жизнерадостна жена от областта край Рейн и син на моята възраст, който един ден също трябваше да намери своето място в кантората, но тогава още се бореше със следването и беше подготвян за изпитите си от мен. За късмет, се разбирахме и още се разбираме добре. Днес също като мен и той е старши съдружник, а това, което му беше липсвало като юридическа компетентност, беше наваксал чрез сръчност в общуването. Беше осигурил важни клиенти. Че днес имаме седемнайсет млади съдружници и трийсет и осем назначени сътрудници, също е негова заслуга.", "date": "2018.04.07", "title": "Откъс от \"Жената на стълбата\" на Бернхард Шлинк"}
{"url": "https://www.dnevnik.bg/sport/2018/04/07/3159448_uait_zashto_da_se_biia_s_pulev_v_bulgariia_kato_parite/", "text": "Професионалният боксьор в тежка категория Дилиън Уайт заяви, че предпочита да срещне Александър Поветкин пред Кубрат Пулев. Очаква се двамата с българина да излязат в елиминационния мач за излъчване на официален претендент на Международната боксова федерация (IBF). Уайт каза, че Поветник е много силен боксьор и че мач с него би бил много вълнуващ за зрителите. \"Пулев също е добър боксьор, но ако имам възможност, бих избрал Поветкин. Но ако Пулев го иска, ще го получи\", заяви той пред \"Скай спортс\". За елиминационния мач, който IBF определи,  има предложение да бъде в България . Нещо, което Уайт не приема. \"Защо? Парите, приходите, всичко е в Англия. Така че защо трябва да отида и да се бия с него в България?\" \"Но това определено е мач, който искам. Ще ми осигури позиция на задължителен претендент на IBF. Вярвам, че кога да бия Пулев цял ден\", заяви Уайт.", "date": "2018.04.07", "title": "Уайт: Защо да се бия с Пулев в България, като парите са в Англия"}
{"url": "https://www.dnevnik.bg/sviat/2018/04/07/3159492_ot_er_frans_obiaviha_oshte_dati_na_koito_shte/", "text": "Авиокомпания \"Ер Франс\" (Air France) обяви нови дати, на които служителите ѝ ще предприемат стачни действия, съобщиха от пресцентъра на Министерството на външните работи. Сред отменените полети за днес са двата от Париж до София с кацане в 16.45 часа и от София до Париж с излитане в 17.35 часа. Към планираните по-рано тази седмица дни за стачни действия - 10 и 11 април, авиокомпанията добави и датите 17, 18, 23 и 24 април. Днес са отменени общо 30% от полетите на \"Ер Франс\". От началото на конфликта това е най-голям процент на анулираните полети. Това е пета стачка в Ер Франс. Споровете в компанията започнаха през февруари. Стачката е по призив на 11 синдиката, представляващи различните професии в превозвача. Ръководството на компанията смята, че стачкуващите пилоти са 34%, стачкуващият кабинен персонал е 26.2 процента, а стачкуващият наземен персонал е 18.7 на сто. Синдикатите в \"Ер Франс\" искат увеличение на заплатите с 6% за всички, в момент в който резултатите на компанията се подобряват. В случай на отменен полет, авиокомпанията гарантира, че ще уведоми лично клиентите в деня преди отпътуването чрез SMS или електронна поща. Авиокомпанията поддържа актуална информация за полетите на уебсайта си. Информация за промени в дните, предвидени за стачни действия, както и за правата на потребителите може да бъде намерена тук. Кога ще стачкуват френските железници По рано през седмицата бе съобщено, че стачни действия са планирани и от служителите на железопътния транспорт. На 3 април работещите в сферата на железопътния транспорт във Франция започваха 3-месечни стачни действия. Предвижда се стачните действия да продължат до 28 юни, като ще се стачкува на всеки 5 дни. Стачни действия са обявени за следните дати: - през април: 3, 4, 8, 9, 13, 14, 18, 19, 23, 24, 28 и 29 - през май: 3, 4, 8, 9, 13, 14, 18, 19, 23, 24, 28 и 29 - през юни: 2, 3, 7, 8, 12, 13, 17, 18, 22, 23, 27 и 28. По време на стачните действия средно само един влак TGV (високоскоростен влак) от осем ще бъде в движение. В провинцията ще се движи средно един влак TER (регионален експресен транспорт) и един влак Transilien (влакове, обслужващи предградията) от пет.", "date": "2018.04.07", "title": "От \"Ер Франс\" обявиха още дати, на които ще стачкуват (обновена)"}
{"url": "https://www.dnevnik.bg/sviat/2018/04/07/3158620_kak_jivee_dnes_ispanecut_izrasnal_sred_vulci/", "text": "В началото на пролетта испански издания разказаха за кампания за набиране на средства за един необичаен жител на село в Оренсе, провинция в северозападната област Галисия. На пръв поглед 72-годишният Маркос Родригес Пантоха е като всички останали, с една разлика: прекарва част от детството и цялото си юношество, заобиколен само от вълци. С годините малкият Маркос свиква с елените, птиците, змиите и прилепите, чиито звуци единствени го заобикалят, след като остава сам в природата през 1954 г. На 19 г. той се оказва изтръгнат от естествената си среда, и се съпротивлява с вой и опити да ухапе испанските гвардейци, които го връщат в света на хората. За в. \"Ел паис\" той  разказва , че 45 г. по-късно в този свят му е студено и усещането не е било толкова силно в планината, въпреки че там трябвало да ходи бос и се обличал в кожи, след като останал без дрехи. \"Имах толкова големи мазоли, че за мен да ударя камък, беше като да ударя топка,\" обяснява. Днес Пантоха изнася беседи за живота си сред вълците и учи децата да се грижат за природата. Твърди, че времето, прекарано с тях, е било единственото щастливо, което си спомня - вълците го приели като брат:  \"Бяха ми семейството, приятелите, всичко\" . Щастлив е обаче и при срещите си с деца. \"Обществото е като дрога\" Когато го намират, ходи на четири крака и е заменил говора с животински звуци. \"На 20 г. не знаех, че трябва да даваш пари, за да ядеш,\"  обяснява  за галисийско издание. Трудно се приспособява към живота в \"цивилизацията\", неведнъж е експлоатиран и обиждан, докато работи в заведение, а по-късно като зидар. Интеграцията му в Мадрид, Майорка и Андалусия така и не става пълна, а и е борба за оцеляване. Открива го полицай, който се доверява на историята му и впоследствие по помага да се засели в Галисия. Съседите му в Ранте, провинция Оренсе, обаче сега го приемат като \"един от своите\" - местен колектив организира беседи с негово участие и набира средства, за да му купи печка на пелети. Държавните му помощи не му стигат, за да се погрижи за това. Роденият в Аньора (Кордоба, на другия край на Испания) Маркос Родригес Пантоха през 1946 г. е сред малкото документирани случаи на деца, израснал сред вълци, далеч от хората. Майка му умира, когато той е на 3 г., а баща му се мести в Сиудад Реал в центъра на страната. Пантоха разказва, че е бил матретиран от майка си, а по-късно - изоставен на грижите на пастир, който гледа 300 кози. След смъртта на пастира за него се е грижила \"вълчица, която му оставяла месо на скала\",  разказва той  в интервю за испанската обществена телевизия през 2016 г. \"Взимах го и го ядях сурово, нямаше огън.\" Смята, че \"човек ще загуби всичко\" и цивилизацията му ще загине заради ужаса, който създават градовете - а също и че \"ако имаш пари, хората говорят с теб, ако нямаш - не говорят\". Казва, че е бил воден до зони с много вълци в последните 50 г., за да се види дали те ще го приближат, но вече не го правят. \"Защото вече не се мия с кал, нито се обличам с кожи. Мириша на човешки неща и си слагам одеколон.\" Правил е опити да се интегрира, но и да изяга от света на хората, но признва, че е \"трудно\" \"обществото е като дрога и по един или друг начин те приклещва.\" На него, освен докторска дисертация е посветен и филмът Entrelobos (\"Сред вълци\") на Херардо Оливарес, който му носи известни приходи и слава, а и повече хора започват да вярват на историята му. \"Мисля, че ми се смеят, защото не мога да говоря за политика, нито за футбол,\" отбелязва. Лекарят му го посъветвал: \"Смей им се и ти. Всички знаят по-малко от теб.\" Обуяснява защо не харесва прикаски като тези за Червената шапчица и легенди за върколаци. \"Луната не превръща звяра в никого: вълците вият и са по-активни само защото виждат по-добре. Бих забранил тези легенди. Възрастните плашат децата без причина и това не е добре.\"", "date": "2018.04.07", "title": "Как живее днес испанецът, израснал сред вълци"}
{"url": "https://www.dnevnik.bg/sviat/2018/04/07/3159494_sergei_skripal_e_v_suznanie_i_moje_da_govori_tvurdi/", "text": "Бившият полковник от руското военно разузнаване Сергей Скрипал се намира в съзнание и може да говори, съобщи британската телевизия \"Скай нюз\", цитирана от ТАСС. \"Полицията скоро ще може да поговори с човека, който се намира в центъра на историята с отравянето в Солсбъри\", заяви водещ на телевизията, без да назовава източникът на тези сведения. Вчера Кристин Бланшард, медицински директор в Окръжната болница в Солсбъри, заяви само, че  Скрипал вече не е в критично състояние  и реагира добре на лечението след атаката с нервнопаралитично вещество миналия месец. По-рано през седмицата сериозно се подобри състоянието и на неговата дъщеря. Това става малко повече от месец, след като двамата бяха открити в безпомощно състояние на пейка пред ресторант в Солсбъри. На 15 март Великобритания, САЩ, Германия, Франция обявиха, че Русия е отговорна за първото използване на нервнопаралитично вещество за атака в Европа от Втората световна война насам. Случаят предизвика безпрецедентна криза в отношенията между Русия и Великобритания, която се разшири до конфликт между ЕС и САЩ от една страна, и Москва от друга.  Стигна се до изгонване на руски дипломати от 17 държави .  Русия отговори със същата мярка спрямо 12 страни . Руският посланик в Лондон иска среща с Борис Джонсън Междувременно от руското посолство във Великобритания изразиха надежда, че скоро може да бъде организирана среща между посланика Александър Яковенко и министъра на външните работи на Обединеното кралство Борис Джонсън, твърди ТАСС, като се позова на прессекретарят на руското дипломатическо представителство. \"За съжаление, не можем да дадем удовлетворителна оценка на текущото ниво на сътрудничество с Форин офис. Очевидно е, че отдавна е назряла нуждата от провеждане на среща между посланика Александър Яковенко и външния министър на Великобритания Борис Джонсън за обсъждане на целия комплекс двустранни отношения, както и за разследването на инцидента в Солсбъри. В тази връзка Яковенко отправи лична нота на Джонсън. Надяваме се на конструктивен отговор на британската страна и разчитаме тази среща да бъде организирана в най-скоро време\", заяви той.", "date": "2018.04.07", "title": "Сергей Скрипал е в съзнание и може да говори, твърди \"Скай нюз\" (обновена)"}
{"url": "https://www.dnevnik.bg/sport/2018/04/07/3159496_real_madrid_otkazva_da_pravi_shampionski_shpalir_za/", "text": "Реал\" (Мадрид) няма да прави шпалир за \"Барселона\", ако каталунците си осигурят титлата преди \"класико\". Това заяви треньорът на белите Зинедин Зидан, като посочи, че решението е лично негово. В неделя \"Реал\" среща \"Атлетико\" в дербито на Мадрид. При победа за водения от Зидан отбор \"Барселона\" може да се откъсне на 12 точки от \"дюшекчиите\" при оставащи седем кръга. \"Не знам от колко време ми се задава този въпрос. Отговорът е ясен - взето е решение и толкова. Решението е мое. Не разбирам смисъла на шпалира и затова няма да го правим. \"Барселона\" наруши традицията\", каза Зидан. И добави, че краят на сезона остава далеч. \"Реал\" е трети с 63 точки и изостава с четири от \"Атлетико\". \"Те заслужават да са там, където са. Това, което можем да направим, е да съкратим дистанцията. Всички казват, че сезонът е ясен, но не се знае.\" Зидан добави, че все още никой от клуба не е говорил с него за бъдещето му.", "date": "2018.04.07", "title": "\"Реал\" (Мадрид) отказва да прави шампионски шпалир за \"Барселона\""}
{"url": "https://www.dnevnik.bg/sviat/2018/04/07/3159507_blagodatniiat_ogun_sleze_v_hrama_vuzkresenie_hristovo/", "text": "Благодатният огън слезе днес в храма \"Възкресение Христово\" в Ерусалим, предадоха световните агенции. Той беше запален в параклиса на Божи гроб. Събитието беше предшествано от неколкочасови молитви на хиляди хора, обобщава БТА. Всяка година на Велика събота на Божи гроб от небето в ръцете на Eрусалимския патриарх пада Благодатният огън. И до днес тайнството е неразгадано, въпреки че много учени са градили хипотези, разказва БНТ. За милиони вярващи по целия свят огънят е небесно чудо. От свещта на патриарха на Ерусалим Теофил Трети вярващите запалиха своите свещи и огънят се разпространи в целия храм. Вярващите приветстваха слизането на Благодатния огън с думите \"Христос Воскресе!\" - \"Воистина Воскресе!\" на различни езици. Божи гроб е главна светиня за християнския свят. Смята се, че е разположен на мястото, където според Светото писание е разпънат, погребан и след това възкръсва Исус Христос. То е открито от пратеници на римския император Константин три века след разпъването на Христос. Слизането на Благодатния огън става всяка година в съботата преди неделята на Възкресение Христово. Вярващите предполагат, че ако огънят не слезе, това ознаменува началото на последните времена. Идва в България с правителствения самолет На днешната Велика събота Благодатният огън ще бъде донесен в България от Ерусалим с четири фенера, съобщи Емил Велинов - директор на Дирекцията по вероизповеданията към Министерския съвет, цитиран от БНТ Той отбеляза, че за поредна година Благодатният огън ще бъде пренесен от Божи гроб от българска църковно-държавна делегация, която ще се води от Западно-и Средноевропейския митрополит Антоний. Делегацията пътува с правителствения самолет \"Фалкон\" и се очаква в България около 19.30 часа тази вечер. На летище София по традиция на Велика събота ще чакат свещеници и духовници от всички епархии в страната, за да вземат частица от Благодатния огън и да го занесат на вечерното богослужение в храмовете за Великден. От летището Благодатният огън ще бъде пренесен в параклиса на Синодалната палата в София. Към 23.30 - 23.40 часа на Велика събота, фенерът с огъня ще бъде изнесен от параклиса в Синодалната палата, за да бъде предаден на патриарх Неофит за вечерното богослужение в патриаршеската катедрала \"Св. Александър Невски\", обясни Емил Велинов.", "date": "2018.04.07", "title": "Благодатният огън слезе в храма \"Възкресение Христово\" в Ерусалим"}
{"url": "https://www.dnevnik.bg/sport/2018/04/07/3159500_derbito_na_livurpul_zavurshi_bez_pobeditel/", "text": "Етъртън\" и \"Ливърпул\" завършиха без победител и без голове в градското дерби. В срещата имаше малко вълнуващи моменти, решени от двамата вратари. Мачът беше равностоен, като в края му \"карамелите\" изпуснаха две отлични възможности да успех. \"Ливърпул\", чието вниманието остава насочено към реванша с \"Манчестър сити\" в Шампионската лига, остава трети с 67 точки и е на една зад \"Манчестър юнайтед\", но има два мача повече. \"Евертън\" е девети с 41. В отсъствието на Мохамед Салах и Роберто Фирмино, който влезе в 74-ата минута, червените не успяваха да създадат чисти положения. През първата част двамата вратари Джордан Пикфорд и Лорис Кариус привлякоха вниманието, като \"заключиха\" вратите си. Най-напред в 15-ата минута Доминик Соланке стреля отблизо, но Пикфорд се справи. Яник Боласие беше близо до това да даде преднина на \"карамелите\" в 23-ата минута. Тогава той отправи много техничен и отлично насочен удар извън наказателното поле, но Кариус успя да избие. Малко по-късно Пикфорд направи същото след изстрел на Джейм Минлър. След почивката \"Ливърпул\" започна с огромно превъзходство в притежанието на топката, но това не донесе успех. В 70-ата минута удар на Алекс Окслейд-Чембърлейн мина встрани. В последните минути \"Евертън\" изпусна две отлични голови положения.", "date": "2018.04.07", "title": "Дербито на Ливърпул завърши без победител"}
{"url": "https://www.dnevnik.bg/biznes/imoti/2018/04/07/3159511_viena_shte_ogranichava_kratkosrochnoto_otdavane_na/", "text": "Собствениците на апартаменти във Виена ще могат по-трудно да печелят пари от платформите за краткосрочно отдаване под наем като Еърбиенби (Airbnb), предаде ДПА, цитирана от БТА. Според нов проектозакон на общинските власти на Виена собствениците няма да могат да предлагат няколко апартамента. Ще остане законно отдаването под наем само на едно собствено жилищно пространство. Изследване на Техническия университет на Виена показа, че миналата година 2000 апартамента в града са фигурирали постоянно в списъка за отдаване под наем на платформата Еърбиенби. Под постоянно фигуриране в списъка се разбира, че имотите са били наети за повече от 60 дни на година и че са били предлагани за повече от 120 на година. Критици казват, че нарастващият брой на предлагащи се в Еърбиенби жилища намалява площите за живеене в града. Като цяло около 8600 стаи и апартаменти във Виена попадат в списъка на Еърбиенби за краткосрочно отдаване под наем. Около 40% от тях са собственост на така наречените \"комерсиални домакини\", които обявяват в платформата повече от един апартамент, показва университетското проучване.", "date": "2018.04.07", "title": "Виена ще ограничава краткосрочното отдаване на апартаменти под наем"}
{"url": "https://www.dnevnik.bg/bulgaria/2018/04/07/3149271_dnes_e_velika_subota/", "text": "Днес е Велика събота - последният ден от Страстната седмица. На този ден църквата възпоменава телесното погребение на Христос и слизането на духа му в ада, за да разкъса оковите му и да отвори отново райските двери. Църковното богослужение днес започва рано сутринта и продължава непрекъснато до края на деня. Последните съботни песнопения се сливат с неделните и свършват с тържественото \"Христос воскресе!\" Тази година Западният и Средноевропейски митрополит Антоний оглавява църковно-държавната делегация, която ще донесе в страната Благодатния огън от Йерусалим.  Слизането на благодатния огън в Йерусалим ще може да се гледа онлайн  във фейсбук страницата на Българската патриаршия, както и в личния профил в социалната мрежа на митрополит Антоний. В 23.20 ч. българският патриарх Неофит ще бъде посрещнат в катедралния храм \"Св. Александър Невски\", където ще оглави празничното богослужение за Възкресение Христово. Негово светейшество ще отправи и пасхално приветствие към православния български народ. Около 15 минути преди полунощ от параклиса на Синодалната в патриаршеския храм ще бъде донесен Благодатният огън. В събота се месят и пекат козунаците. Днес е и последната възможност да се боядисат яйцата, ако това не е било направено на Велики четвъртък. На този ден жените посещават гробищата, преливат и прекадяват, раздават боядисани яйца и хляб за душите на мъртвите.", "date": "2018.04.07", "title": "Днес е Велика събота"}
{"url": "https://www.dnevnik.bg/sport/2018/04/07/3159371_junaited_stoi_na_putia_na_siti_kum_rekordite_i/", "text": "Дерби №176 на Манчестър може да се окаже едно от най-специалните в историята.  \"Сити\" приема \"Юнайтед\"  и при победа ще празнува спечелването на титлата седем кръга преди края на сезона. \"Гражданите\", които показаха невероятен футбол дотук през сезона, могат да нанесат още един голям удар на именития си съперник. Според капитана на \"Сити\"  спечелването на титлата в дерби се случва веднъж в живота  и играчите в небесносиньо не трябва да го пропускат. И макар \"гражданите\" да имат само 51 победи при 72 загуби дотук срещу градския съперник това не им пречи да влизат в срещата като фаворит. В случай че \"Сити\" победи, отборът ще постави рекорд за най-ранно спечелване на титлата. До този момент върховото постижение е на \"Манчестър юнайтед\" от сезон 2000-01 – 14 април. Това обаче не е единственият рекорд, който \"гражданите\" могат да подобрят. Дотук \"Сити\" се движи в график към това да прати в историята още седем постижения. Говорят рекордите Рекордът за най-много спечелени точки в един сезон е 95 и беше поставен от \"Челси\" през сезон 2004-05, когато Жозе Моуриньо застана начело. \"Сити\" вече има 84, а максималният брой, който може да спечели е 105.  От оставащите мачове само този с \"Юнайтед\" и след седмица с \"Тотнъм\" са срещу тимове от челото, а другите пет са срещу тимове от долната половина на класирането (\"Суонзи\", \"Хъдърсфийлд\" и \"Брайтън\" у дома, и \"Уест хем\" и \"Саутхемптън\" навън). При подобна програма изглежда, че само чудо не би позволило на \"Сити\" да подобри рекорда по точки. Същото се отнася и за върховото постижение по победи във Висшата лига в рамките на един сезон. Преди година \"Челси\" спечели 30 победи под ръководството на Антонио Конте, а \"Сити\" сега е с 27. Ако спечели всичките си оставащи мачове, тимът на Гуардиола ще има 34. \"Сити\" може да постави рекорд и за най-много победи като гост. През 2004-05 \"Челси\" спечели 15 пъти на стадионите на другите тимове, а засега \"гражданите\" са с 13. Рекордът за домакински победи може да бъде изравнен, но не и подобрен. Съставът на Гуардиола има 14 победи при оставащи четири домакинства, а именно 18 е върховото постижение (\"Челси\" 2005-06, \"Юнайтед\" 2010-11 и \"Сити\" 2011-12). Най-добрата голова разлика в ерата на Висшата лига също се държи от \"Челси\", но от сезон 2009-10 – плюс 71. Дотук \"Сити\" е с 67 – 88 вкарани срещу 21 получени попадения. Възможно е да бъде подобрено и постижението за най-голяма разлика между първия и втория. \"Гражданите\" водят с 16 на \"Юнайтед\", а рекордът е именно на \"червените дяволи\" – 18 точки пред втория от сезон 1999-00. Постижението, което \"Сити\" най-трудно ще подобри, е това за най-много вкарани голове в рамките на един сезон. През 2009-10, когато треньор беше Карло Анчелоти \"Челси\" реализира 103, а дотук \"гражданите\" са с 88. Все пак с настоящия темп от средно 2.83 гола на мач \"Сити\" може да изпревари сините. Да спечелиш срещу Моуриньо В последните десет години Хосеп Гуардиола и Жозе Моуриньо са двама от най-успешните треньори в европейския футбол. Те имаха жестоко съперничество в Испания, където водеха \"Барселона\" и \"Реал\" (Мадрид), а от миналия сезон битката се пренесе на Острова. Медиите в Англия неслучайно попитаха Гуардиола как ще се чувства, ако победи Моуриньо и спечели титлата срещу него. \"Знам, че за вас е много интересно дали ще бием точно \"Юнайтед\", а феновете го искат повече от всичко друго. Съжалявам, но няма да кажа нищо, което да е толкова интересно. Уважавам Жозе много, и двамата започнахме сезона с желание и идея да спечелим титлата, вярвам в това\", каза Гуардиола в навечерието на мача. Въпреки някои пререкания с португалеца в миналото, сега каталунският мениджър показа уважение и с нищо не демонстрира, че пази лоши спомени. \"Никога не съм побеждавал Моуриньо и той не е побеждавал мен. Нашите отбори са се побеждавали един друг, не ние мениджърите. Футболът не е съперничество между двама души. След толкова години ние още сме в бизнеса и сигурно ще се срещнем още стотици пъти\", каза още Гуардиола. Срещата между \"Сити\" и \"Юнайтед\" е днес от 19.30 часа.", "date": "2018.04.07", "title": "\"Юнайтед\" стои на пътя на \"Сити\" към рекордите и най-ранната титла във Висшата лига"}
{"url": "https://www.dnevnik.bg/analizi/2018/04/07/3159011_kolko_i_kakvi_danuci_plashtate_na_durjavata/", "text": "Публикуваме статията на  Института за пазарна икономика . През тази седмица ИПИ пусна обновената версия на специализираната страница \"Моите данъци\" –  kolkodavam.bg . Сайтът позволява на всеки работещ българин, на база своята заплата и потребление, да изчисли данъците, които плаща на държавата и да генерира личната си \"Разходна бележка\", която показва как държавата харчи събраните пари. Новите елементи на сайта са: - Разбивка по данъци, която показва колко ви струва всеки един отделен данък; - Сравнение със средните годишни данъци на работещия българин, което показва как стоите спрямо моделирания от ИПИ средностатистически работещ българин; - Личен ден на данъчна свобода, който показва чисто хипотетично кога спирате да работите за държавата и започвате да работите за себе си. Нашите изчисления показват, че данъчната тежест върху средностатистическия работещ българин възлиза на над 560 лв. на месец, което се равнява на 45% от разходите на работодателя му. Тази оценка почива на някои необходими презумпции. Средностатистическият работещ българин: - работи на трудов договор в най-широко разпространената категория труд (трета) и е роден след началото на 1960 г.; - получава месечна брутна заплата от 1045 лв. (оценка на ИПИ за размера на средната брутна заплата за 2017 г., базирана на месечните данни на НСИ); - спестява 5% от брутния си доход[1] (4,2% от разходите на работодателя) притежава жилището, в което живее (няма разходи за ипотечен заем или наем). При тези условия общите разходи на работодателя възлизат на 1244 лв., а след заплащането на задължителните данъци и осигуровки в размер на 433 лв. лицето получава чиста сума от 811 лв. Така сметката дотук става: социални осигуровки - 259 лв./месец, здравни осигуровки - 84 лв./месец и данък общ доход - 90 лв./месец. Още тук данъчноосигурителната тежест е достигнала 34.8%. Това е процентът от общите разходи на работодателя, който не стига до джоба на работещия. Използваме за отправна точка на тези изчисления крайните разходи за работодателя[2], защото именно те формират цената на труда – месечната сума, с която той трябва да се раздели, за да наеме даден работник. Данъчните неволи обаче не спират дотук, тъй като значителна част от данъчното облагане започва едва след получаването на \"чистата\" заплата. В нашия модел средностатистическият българин потребява[3] останалите му 811 лв. по следния начин: - зарежда по 10 литра бензин на месец (при цена от 2.04 лв./литър) - общо 20.40 лв. на месец, от които 7.10 лв. акцизи и 3.40 лв. ДДС; - изпива месечно 3 бутилки и половина бира (по 0.5 литра и 1.20 лв. всяка), половин бутилка вино (от 0.75 литра и цена от 8 лв.) и 1/3 бутилка твърд алкохол (от 0,75 литра и цена от 8 лв.) – общо 10.40 лв., от които 1.19 лв. акцизи и 1.72 лв. ДДС; - пуши средно по 5 и половина цигари на ден (при цена от 4.80 лв. кутията) – общо 38.88 лв. на месец, от които 28 лв. акцизи и 6.60 лв. ДДС. След като се приспаднат разходите за този тип стоки (общо 70 лв.), на лицето му остават 741 лв. От тях то спестява 52 лв. (споменатите 5% от брутния му доход), а останалите 689 лв. потребява за разнообразни стоки и услуги, като 70% от разходите му са облагаеми с ДДС. Така месечните разходи за акцизи остават 36 лв., тези за ДДС набъбват до 92 лв., а общо платените данъци и осигуровки стават 561 лв. – 45% от платените от работодателя му 1244 лв. Крайната картина изглежда по следния начин: Разбира се всичко казано дотук не изчерпва общата данъчна тежест, на която са подложени българските граждани (и в частност - работещите). Например,  сайтът \"Моите данъци\"  не включва в изчисленията разходите за покриване на местни данъци върху движимото и недвижимото имущество, както и някои такси с данъчен привкус (известни още като квази-данъци) като винетните такси и таксата върху битовите отпадъци. Използвайки сайта  \"Моите данъци\" , всеки човек може да изчисли своята лична данъчна тежест, както и своя личен ден на данъчна свобода. Наред с тези нови функционалности,  сайтът \"Моите данъци\"  вече предлага и абонамент за специалния  Бюлетин за ранно известяване при данъчни промени , който ще известява своите абонати за планирани данъчни промени и ще ги държи в течение с инициативите за по-ниски данъци в страната. Припомняме, че през последната години тенденцията е данъците да се покачват, в т.ч. през текущата 2018 г. Може да се абонирате тук:  https://www.kolkodavam.bg/subscribe [1]  За приближение на средната склонност към спестяване е използван брутната средна спестовност на домакинствата в България за 2016 г. (като % от брутния доход), изчислявана от Евростат. [2]  НСИ използва  същия подход . [3]  Важна презумпция, без която обаче няма как да минем, е, че работещото лице има същата средна консумация като средностатистическия българин. Изчисленията са направени на база данните на НСИ за потреблението на стоки и услуги от страна на домакинствата, както и на  база данни за потреблението на акцизни  стоки от Министерство на финансите. Напълно възможно е акцизното потребление както на алкохолни изделия, така и на горива да е значително по-високо при работещите лица. Подобна разбивка на потреблението, за съжаление, не е налична, което налага да направим консервативната презумпция, че то е аналогично с това на средностатистическия българин.", "date": "2018.04.07", "title": "Колко и какви данъци плащате на държавата"}
{"url": "https://www.dnevnik.bg/sport/2018/04/07/3159380_cska_ne_se_e_otkazal_da_goni_purvoto_miasto/", "text": "Треньорът на ЦСКА Стамен Белчев не смята първенството за решено въпреки  загубата от \"Лудогорец\" с 2:3 . След поражението в Разград червените изостават с шест точки от лидера осем кръга преди края на сезона. Белчев обаче вярва, че ЦСКА може да е шампион, ако играе силно до края. \"Ако направим добра серия докрая, можем да станем шампиони. Влизаме в период с мачове през три дни, но това е положението. Ще се борим докрай за всички купи\", заяви Белчев. Треньорът на ЦСКА определи червения картон на Жеферсон като неразумен, който е дошъл в много лош момент. \"Бяхме равностойни, докато бяхме по равен брой играчи. Не мога да си обясня постъпката на Жеферсон, защото говорехме преди мача, че такива срещи се печелят с разум. Яд ме е, защото бяхме готови да спечелим или поне да не загубим този мач\", каза още Белчев. Нападателят Кирил Десподов пък беше недоволен от съдията. Авторът на първия гол в мача коментира, че Станислав Тодоров е \"нашарил\" червените. \"Останахме с човек по-малко, беше много тежко. Съдията ни нашари всички с картони за следващия мач. Сега много хора няма да играят в сряда, но явно така му е казано на съдията\", каза Десподов.", "date": "2018.04.07", "title": "ЦСКА не се е отказал да гони първото място"}
{"url": "https://www.dnevnik.bg/detski_dnevnik/2018/04/07/3157059_kak_amsterdam_uspia_da_namali_zatlustiavaneto_sred/", "text": "В много страни по света затлъстяването сред децата се увеличава. В Амстердам обаче се случва точно обратното, пише Би Би Си. Благодарение на програмата за здравословно тегло в града има спад от 12% на децата, страдащи от наднормено тегло и затлъстяване. \"Давай!\", извиква треньорът. Тирел започва да прави коремни преси, след което скача, тича до другия край на физкултурния салон и се връща обратно. Дишането му е учестено, сърцето му бие силно. Деветгодишното момче се усмихва, тренира здраво и се забавлява. То е част от усилията на Амстердам да подобри здравето на децата. Майката на Тирел наблюдава тренировката заедно с други родители. \"Той е истински щастлив. Прави нещо, за да подобри здравето си. Знае какви са последиците и се опитва да направи нещо по въпроса\", казва тя. Преди година от училището на Тирел й казали, че той е с наднормено тегло. Децата в Амстердам подлежат на редовни проверки на теглото, подвижността и равновесието. Тирел бил насочен към Кристел де Лейстер, медицинска сестра, занимаваща се с детското здраве. Тя предложила на семейството програма за справяне с проблема, включваща съвети за хранителния режим, часове по физкултура и доброволец, който да прави домашни посещения – всичко това безплатно. Да разбереш проблема В здравен център в югоизточен Амстердам Кристел обяснява как помага на семейства като това на Тирел. \"Най-важното нещо е да не се общува по стандартния начин, защото всеки знае, че приемът на захар и на бърза храна е нездравословен\", казва тя. \"Трябва да отправите посланието на ниво, което родителят и детето разбират. Така че когато едно дете е с наднормено тегло, е по-важно за тях да ви кажат къде мислят, че е грешката\". Майката на Тирел мисли, че той си купува нездравословна храна и играе на компютърни игри след училище, преди тя да се прибере от работа. В дома на Тирел Данифра Милерсен е дошла на посещение. Тя е \"приятелят\" на момчето, част от доброволческата мрежа, която помага на семействата по пътя им към по-здравословен живот. Данифра прави посещения всяка седмица. Тя ходи до магазина заедно с Тирел, за да изберат по-здравословна храна, и го е въвела в някои следучилищни дейности. Сега той играе тенис, посещава часове по физкултурни занимания и е много по-активен. \"Това работи. Наистина работи\", казва майката на детето. Тя е доволна от помощта, на която може да разчита синът й. \"Наистина съм щастлива, че всичката тази подкрепа идва от града, така че можем да се възползваме от нея. Иска ми се да бях знаела за това по-рано\". Имигрантските общности Проблемът със затлъстяването в Амстердам е съсредоточен в по-бедните части на града сред имигрантските общности от Суринам, Северна Африка и Турция. Именно там са насочени средствата от градската програма за здравословно тегло. И точно там спадът в затлъстяването е най-значителен. Между 2012 и 2015 г. процентът деца, които са с наднормено тегло, е намалял от 21 на 18.5, което е 12-процентен спад в общия брой на децата с този проблем. Градската управа в предпазлива с резултатите, но тенденцията е окуражаваща. В общностен център в северен Амстердам жени избират зеленчуци и готвят пилешка супа. Повечето от тях са от Мароко, Сирия и Западна Африка. Диетолог им дава съвети как да готвят по-здравословно. \"Затлъстяването е проблем в Амстердам, така че е наложително да се работи по този въпрос\", казва организаторът Фатима. \"Жените са тези, които купуват и готвят храната, така че искаме те да бъдат пример и да разпространяват посланието за здравословно хранене\". Годишният бюджет на програмата е по-малко от 6 милиона евро. Вместо да наема нови хора, тя работи с вече утвърдени професионалисти като учители, медицински сестри, социални работници и общностни лидери. \"В ежедневнието на децата и на техните родители ние успяваме да разпространим здравословното послание и да помогнем на хората да имат по-здравословен начин на живот\", казва Карен ден Хертог, зам.-мениджър на програмата. \"След като решихме какво да е посланието, бяхме изненадани от ентусиазма на всичките ни партньори – мадежки работници, училища, учители, лекари и медицински сестри\". Голяма част от бюджета се използва за подкрепа на основни училища, които разрешават консумацията само на плодове, вода и здравословна храна и насърчават физическите упражнения. Именно там програмата среща някои от първите проблеми заради родителска съпротива. Оплакванията обаче скоро отминали, казва Паскал Рейт, директор на училището Pro Rege. \"Имаше несъгласие от страна на някои родители, които мислят, че не трябва да им казваме как да отглеждат децата си. Не всеки приема това. Вече обаче няма проблем\". Градът освен това забрани на фирмите за вредна храна да се рекламират в метрото или да спонсорират спортни събития. Управата работи с магазините и супермаркетите, за да промотират прясна храна.", "date": "2018.04.07", "title": "Как Амстердам успя да намали затлъстяването сред децата"}
{"url": "https://www.dnevnik.bg/sviat/2018/04/07/3159102_grafika_na_denia_koi_koi_e_na_izborite_v_ungariia/", "text": "Утре унгарците гласуват на парламентарни избори, на които управляващата партия на премиера Виктор Орбан вероятно ще запази първенството си. Започнал политическата си кариера като либерал, той възприе все по-консервативни и националистически позиции в последните години. В същото време някога радикалната крайнодясна партия \"Йоббик\" се придвижи към по-умерени възгледи в опит да влезе във властта.", "date": "2018.04.07", "title": "Графика на деня: Кой кой е на изборите в Унгария"}
{"url": "https://www.dnevnik.bg/bulgaria/2018/04/07/3159450_kolko_harchi_nso_za_komandirovki_v_chujbina_grafika/", "text": "Национална служба \"Охрана\" е платила близо 250 хиляди лева за пътни разходи в чужбина на своите служители през 2017 година. От началото на тази година отделените средства са над 20 хиляди лева. Това показва справка от НСО, предоставена на \"Дневник\". Данните предоставени от службата са за периода от началото на 2015 година до края на февруари тази година. Най-много са отделените средства - над 40 хиляди лева през юли 2016 година - почти двойно в сравнение със същите месеци през 2015 година и 2017 година. Най-малко са платени през януари 2016 година - над 3800 лева. Службата покрива пътя, дневните командировачни и парите за квартира. От НСО охраняват премиера, президента, главният прокурор, депутати и други лица, като например почетният председател на ДПС Ахмед Доган. Служителите придружават и в чужбина хората, които охраняват, като от бюджета на службата се поемат разходите им. От февруари 2016 година НСО охранява и депутата от ДПС Делян Пеевски. За сравнение през януари и февруари на 2015 година пътните разходи са били съответно 4 557 и 9790 лева, докато през следващата година пътните през февруари вече са 17557 лева. Данните показват, че през последните три месеца на миналата година разходите трайно са по над 30 хиляди лева.", "date": "2018.04.07", "title": "Колко харчи НСО за командировки в чужбина (графика)"}
{"url": "https://www.dnevnik.bg/photos/2018/04/07/3159247_fotogaleriia_v_podgotovka_za_ada_na_severa/", "text": "В неделя ще се проведе 116-ото издание на колоездачната класика Париж-Рубе. Състезанието в Северна Франция е считано за най-тежкото в професионалното колоездене и най-престижното за печелене от петте монумента ( ,  , Париж-Рубе, Лиеж-Бастон-Лиеж и Обиколка на Ломбардия).", "date": "2018.04.07", "title": "Фотогалерия: В подготовка за Ада на Севера"}
{"url": "https://www.dnevnik.bg/biznes/2018/04/07/3157345_polezno_li_e_da_se_iade_zlato_i_kude_e_6_ch_na/", "text": "Златото се разтваря в силен алкохол или лимонов сок. тази информация ще ви свърши работа, ако сте решили да приготвите някое по-изискано ястие, което включва употребата на благородния метал за кулинарни нужди. Техниката демонстрира шеф готвачът Емил Минев в края на март по време на лекциите за гастрономи и готвачи. те бяха част от  конкурса на \"Бакхус\"  за ресторант на годината. Минев, който е и арт директор на кулинарната академия Le Cordon Bleu в Лондон демонстрира как се прави златно яйце - отвън, с пълнеж от бавно изпечен артишок, черен трюфел, лук и различни подправки. \"Полезно ли е да се яде злато? Да, ако имаш пари\", отговаря сам на въпроса си шеф Минев. Какви са тенденциите в съвременната кухня през неговия поглед четете  тук . Модерни опасности В стремежа си да улеснят максимално потребителите големите вериги освен пресни зеленчуци предлагат и такива, които са пакетирани и готови за консумация - само да им се добавят съответните подправки. Това обаче никак не е препоръчително, каза по време на лекциите Йордан Стефанов, докторант по микробиология в Пловдив като мотивира това с факта, че в листните зеленчуци има бактерии, заради които те трябва да се мият листо по листо. посочи различни изследвания и случаи от изминалите години, при които зеленчуци станаха причина за хранителни отравяния. Изследванията на учените показват, че потенциално опасни са кълновете, риба тон, пилетата, папаята, сиренето. Много е модерно да се консумират непастьоризирани продукти, но това е потенциално опасно заради бактериите, които съдържат, допълва Стефанов. Въпреки че във всички готварски предавания може да се види готвене със зехтин, той съветва за по-високи температури да се използва слънчогледово олио или друго, което има висока точка на горене. Зехтинът със сигурност е надолу в таблицата по този показател заедно с маргарина. Популярните напоследък за готвене есенциални масла пък имат антибактериален ефект. Зелени шоколадови бонбони Шоколадовите бонбони не е задължително да са с цвета на какаото. не че това е най-важното при направата им, но различните цветове и техники при направата им определено са нещото, което първо хваща окото. Това разказа в лекцията си българския сладкар от Норвегия Павел Павлов. В момента той работи по проект за собствена сладкарница, в която акцент ще бъдат тъкмо шоколадовите изкушения. Това е и съставката, която според него никога няма да изчезне от кулинарията, въпреки започналите тенденции основни продукти като захарта, маслото и сметаната да се заместват с техни здравословни варианти. За тези тенденции четете  тук . Къде е 6 ч. на чинията? Това е първият въпрос, който задава фотографът Илиан Илиев, когато предстои да снима красиво аранжирана чиния с ястие. През последните 15 г. той снима предимно храна като преподава и тази дисциплина в няколко учебни заведения. Обяснява, че като при всеки друг обект и при снимането на храната се води от основните принципи да се използват светлината и сянката. Тънкостта тук е да направиш така, че храната да изглежда триизмерна дори в кадър. Тъкмо от тази гледна точка е важно да се знае къде е 6 ч. на чинията, което е и гледната точка на фотографа. Размазан елемент от кадъра придава динамика, а снимането срещу светлината може да покаже как тя преминава през зърната на гроздето. За снимането на храна през погледа на Илиан Илиев четете  тук . Граматика на вкуса Има много клишета по темата как да се съчетават храни и напитки, особено, когато напитките са вино. Съвременните експерти по темата обаче отдавна за прекрачили тесните граници на съчетаването на бяло вино с риба или червено вино с червено месо. А и доста по-голямо предизвикателство са комбинациите на комплексни ястия със съставки от различни части на света с кафе, чай, коктейли или бира. Франческо Прианти, главен сомелиер в ресторант със звезда \"Мишлен\", дава три правила за съчетаването: -простота, но не баналност -елегантно, но без лукс -уважение към суровия материал. Естествено звучи просто, но прилагането на тези правила може да стане при наличието на дълбоки познания както за храните, така и за напитките. А и на граматиката на вкуса, в която ролята на речник играят съставките, техниката на приготвяне е морфологията, а аранжировката е синтаксисът. Трябва да можем да разчетем елементите на културата, историята, за да пренапишем нашата концепция за комбиниране, разказва той. Дава пример с бяла паста, в приготвянето на която по азиатски маниер е използван бял чай и специфичен цитрусов плод. Подходящата комбинация в случая се оказва напитка от същия чай, която \"връща\" пастата в родината й Азия. Разбира се, в случая горчивата нотка на плода също добре се съчетава с тази в чая За Прианти е абсурдно всеки ден да съчетава дадени ястия с даден вид вино. Още за съчетаването на виното с храна и съвременните тенденции в производството му четете  тук .", "date": "2018.04.07", "title": "Полезно ли е да се яде злато и къде е 6 ч. на чинията"}
{"url": "https://www.dnevnik.bg/bulgaria/2018/04/07/3159454_kratki_novini_oburnat_tir_zapushi_trakiia_krai/", "text": "Велинград кандидатства за рекорд за \"Гинес\" за боядисване на яйца Велинград кандидатства за вписване в книгата на рекордите \"Гинес\" за най-масово боядисване на яйца в света, съобщи радио \"Фокус\" – Пазарджик. Днес да били боядисани 990 яйца от 1000 доброволци. Всеки от тях е имал 3 минути да се справи със задачата. Специална комисия е проследила боядисването и сега ще бъдат подготвени и изпратени необходимите документи, за да се впише поставения рекорд в книгата на Гинес. Досегашният рекорд е за боядисани 582 яйца във Вашингтон. Спрени са 1600 литра гръцко мляко с влошено качество То е открито при извършване на внезапни проверки на терен от Българската агенция за безопасността на храните, Министерството на земеделието, храните и горите и Националната агенция по приходите. Лабораторните анализи са показали, че съдържанието на общия брой микроорганизми в млякото е над пределно допустимите норми. В съответствие с изискванията на европейския регламент количествата са насочени за преработка в българско предприятие, където ще се произведат млечни продукти (сирене и кашкавал). Обърнат ТИР запуши \"Тракия\" край Пазарджик за седем часа Обърнат турски ТИР със зеленчуци затвори магистрала \"Тракия\" при километър 94 на магистрала \"Тракия\" в посока София от 5 часа сутринта до 12.30 часа днес. Трафикът се осъществяваше по обходен маршрут. Катастрофа с автобус уби 14 души от младежки хокеен отбор в Канада Инцидентът е станал на второстепенен път в провинция Саскачеван, в Западна Канада, като автобусът се е ударил в камион с полуремарке и се е запалил, предаде \"Франс прес\". Ранени са 14 души, от които трима са в тежко състояние. ФБР закри сайт за обяви Сайтът Backpage.com отдавна е под наблюдение, предаде \"Франс прес\", цитирана от БТА. При опитите за влизане в сайта и в канадската му версия backpage.ca се явява съобщение на американската федерална полиция и на други правителствени агенции, което гласи, че Фackpage.com и филиалите му са поставени под запор от ФБР, инспектората на американските пощи и криминалния отдел на данъчната агенция. Backpage.com е смятан за най-големия сайт за проституция в света. Милионите малки обяви в него се използват за предлагане на платени сексуални услуги, понякога извършвани от малолетни или от жертви на трафик.", "date": "2018.04.07", "title": "Кратки новини: Велинград кандидатства за рекорд за \"Гинес\"за боядисване на яйца"}
{"url": "https://www.dnevnik.bg/photos/2018/04/06/3153948_fotogaleriia_shte_zameniat_li_robotite_horata_v/", "text": "Япония, която е страната с най-застаряващото население в цял свят, ще опита да компенсира недостига на болногледачи, като постепенно наложи използването на нови роботи, които ще помагат за грижите за възрастните хора. В дом за стари хора \"Шин-томи\" в Токио, вече се използват 20 различни модела.  Засега те присъстват само в 8% от домовете за стари хора в Япония, отчасти заради високата цена и отчасти заради \"нагласите на някои хора, които вярват, че тези грижи трябва да бъдат осигурявани от човешки същества\".", "date": "2018.04.07", "title": "Фотогалерия: Ще заменят ли роботите хората в медицинските грижи"}
{"url": "https://www.dnevnik.bg/zdrave/2018/04/07/3159460_ministur_ananiev_prizova_raboteshtite_v/", "text": "Министърът на здравеопазването Кирил Ананиев поиска от работещите в здравеопазването съдействие за осъществяване на реформата в системата тази година и търпение, за да може качествено и трайно да се преструктурира тя. В поздравителен адрес по повод Световния ден на здравето, 7 април, той посочва, че проблемите в сектора са много и са наслагвани повече от десет години. Кирил Ананиев казва, че тази година е много важна, за да може през следващата фокусът да е \"върху качеството на услугата, а не върху цифрите срещу нея\". Министърът посочва, че проблемите остават, защото голяма част от решенията не са били реализирани напълно. \"Неведнъж ставахме пасивни наблюдатели или по-лошото – потърпевши от опитите за реформиране на системата, на прилагането на изолирани и спорни мерки за запушване на течовете в здравеопазването. Истината е, че всеки един от нас трябва да си върши добре и отговорно работата, за да има резултат\", посочва Ананиев. Той изразява надеждата, е работещите в здравната система ще приемат подадена ръка от министерството, за да бъде сложен ред в и да се осигурят на хората достъп до качествени здравни услуги. \"За мен е важно да знаете, че с екипът ми работим за това, да ви бъдат гарантирани адекватни условия на труд, на пациентите – да бъде осигурено достъпно и качествено здравеопазване, а разговорите за пари да излязат от дневния ред на пациентите и здравните професионалисти\", казва още Кирил Ананиев.", "date": "2018.04.07", "title": "Министър Ананиев призова работещите в здравеопазването към търпение и съдействие"}
{"url": "https://www.dnevnik.bg/skorost/2018/04/07/3159462_vuvejdaneto_na_tol_sistemata_se_odobriavalo_ot_61_ot/", "text": "Въвеждането на тол системата и електронната винетка се одобрява от 61% от българите, близо 31 на сто не могат да преценят, а 8.1% са против, показва Национално представително проучване на общественото мнение, проведено от Exacta Research Group. Изследването е обхванало 1500 души в 98 населени места и проведено през февруари и март, съобщиха от Министерството на регионалното развитие и благоустройството. Според 69.7% от запитаните по-справедливо е тежкотоварните камиони да плащат за изминато разстояние вместо на база време за преминаване, както е в момента. Почти 57 на сто от хората смятат, че така пътните инциденти ще намалеят, защото шофьорите на тирове няма да са принудени да бързат. Най-голям процент от запитаните – 81,6%, споделят тезата, че превозните средства, които амортизират повече пътната настилка, трябва да плащат по-високи такси. Сега по данни на Агенция \"Пътна инфраструктура\" през 2017 г. са продадени 7,5 млн. винетни стикери, което е с 736 147 повече от 2016 г. Реализираните приходи са 352 млн. лв. или с 25 млн. повече от 2016 г. От тях приходите от продажба на винетки за леки автомобили са близо 249 млн. лв., а 103 млн. лв. са от продажбата на винетки за ТИР. \"В момента например един товарен камион може да премине през страната само за 23 лв. – това е цената на винетката за едно денонощие. За сравнение в Сърбия толкова се плаща само по новия участък от магистралата от Ниш до Пирот\", се казва в съобщението. Договорът за въвеждане на тол системата беше подписан от Агенция \"Пътна инфраструктура\" с международния консорциум \"КАПШ трафик солюшънс\" на 15 януари 2018 г. Очаква се системата да започне да носи приходи през 2019 г. По предварителни изчисления те ще бъдат най-малко три пъти по-големи от сегашните и ще са около 1 млрд. лв. годишно.", "date": "2018.04.07", "title": "Въвеждането на тол системата се одобрявало от 61% от българите"}
{"url": "https://www.dnevnik.bg/istorii_na_denia/2018/04/07/3159463_ima_veroiatnost_vulkanut_etna_da_padne_v_moreto/", "text": "Има вероятност вулканът Етна на остров Сицилия един ден да падне в Средиземно море, което ще предизвика опустошителни вълни цунами за околните крайбрежия. Това показва изследване на учени от британския Открит университет и Лабораторията за изследване на вулканите магмата към Физическата обсерваториея на Клермон-Феран във Франция, предаде БТА. Бенжамен ван Вик де Бриес от екипа уточнява, че това ще стане след стотици или хиляди години. Проучването показва, че най-големият активен вулкан в Европа се плъзга много бавно към Средиземно море, с постоянно темпо от 14 милиметра на година. \"Дейността на Етна редува епизоди на надуване по време на изригванията, после на раздуване. Истинското движение на вулкана остава следователно скрито. Регистрирахме движение, когато вулканът се успокоява, което не беше лесно, предвид че Етна е едно ужасно дете сред вулканите\", разказва Бенжамен ван Вик де Бриес, един от учените, извършили изследването и преподавател в университетът Клермон Оверн. Етна, с височина над 3300 метра, изригва често. Известно е, че изригванията му датират поне от 2700 години. \"Установихме, че целият вулкан се мести, така да се каже върви със скорост от 14 милиметра на година към Средиземно море. Подозирахме това движение за много други вулкани, но за първи път успяхме да го наблюдаваме директно\", казва експертът. Плъзгайки се по седимента основа, съставена главно от глини и варовик върху наклон от 1 до 3 градуса, движението на Етна е \"неизбежно\", казват учените, публикували изводите си в научното издание \"Бюлетин по вулканология\". \"Тези 14 милиметра на година може и да изглеждат незначителни, но предходните изследвания на угаснали от дълго време вулкани ни показаха, че онези от тях, които се плъзгат надолу по същия начин предизвикват катастрофални свлачища по-късно в тяхната история\", обяснява Джон Мъри, един от съавторите на публикацията, натрупал в продължение на над 20 години пространна база данни за сицилианския вулкан.", "date": "2018.04.07", "title": "Има вероятност вулканът Етна да падне в морето"}
{"url": "https://www.dnevnik.bg/razvlechenie/2018/04/07/3159466_nai-krasivata_banknota_v_sveta_e_shveicarska/", "text": "Банкнотата от 10 швейцарски франка беше определена за най-красивата в света, предаде \"Франс прес\", цитирана от БТА. Признанието идва от Международното дружество за банкноти - асоциация на колекционери и специалисти, чиято цел от 1961 г. е да насърчава и стимулира изследванията на банкнотите по света. Всяка година асоциацията връчва наградата Банкнота на годината. Банкнотата от 10 швейцарски франка, отпечатана от Швейцарската национална банка, беше избрана за най-красива в света и през миналата година. Тя има златист оттенък, а върху нея са изобразени деликатните ръце на диригент. Банкнотата е добре защитена от фалшификации. В надпреварата за престижното отличие участва също банкнотата от 10 лири на Шотландската кралска банка с изображение на Мери Самървил върху нея. Самървил е шотландска изследователка, писателка, енциклопедист, математик и астроном. В борбата за престижната титла участваха и 10-доларовата банкнота на Канадската банка със своя ослепителен лилав оттенък и банкнотата от 7 долара на Островите Фиджи в чест на нейния 7-членен ръгби отбор, който поднесе на страната първия олимпийски медал в историята й. В битката се включиха и банкнотата от 100 норвежки крони с драка (кораб на викингите) върху нея и банкнотата от 40 франка на Централната банка на Джибути с акула на фона на многоцветни корали.", "date": "2018.04.07", "title": "Най-красивата банкнота в света е швейцарска"}
{"url": "https://www.dnevnik.bg/sviat/2018/04/07/3159469_rusiia_obeshta_tvurd_otgovor_na_novite_sankcii_na_sasht/", "text": "Русия обеща твърд отговор на  новите санкции на САЩ срещу руски бизнесмени , предприятия и висши представители, предадоха \"Франс прес\" и ТАСС, цитирани от БТА. \"Няма да оставим тази атака или която и да било нова антируска атака без твърд отговор\", заяви в декларация руското външно министерство. \"След като не постигна никакъв резултат с 50-те предишни серии от санкции, Вашингтон продължава да плаши с отказ на американски визи, заплашва руския бизнес със замразяване на активи и авоари, но забравя, че отнемането на чужда частна собственост и пари се нарича кражба\", гласи декларацията. Според Москва американските санкции вкарват Съединените щати в категорията страни, които са \"врагове на пазарната икономика и на честната и свободна конкуренция, тъй като те използват административни методи, за да елиминират конкуренти на чуждите пазари\". \"Никакъв натиск няма да отклони Русия от пътя, който е избрала. Той само ще покаже неспособността на САЩ да постигнат целите си и ще консолидира руското общество. Съветваме Вашингтон да се освободи възможно най-бързо от илюзията, че е може да се говори с нас, като се използва езика на санкциите\", се казва в декларацията на руското външно министерство. САЩ наложиха вчера санкции срещу 38 личности и предприятия, които се прибавят към 24-те санкционирани в средата на март в отговор на намесата в избори и на кибератаките, за които е обвинявана Русия. Между хората, на които са наложени санкции, има олигарси, близки до Кремъл и техните предприятия, висши руски представители и руската компания за износ на оръжия Рособоронекспорт, напомня \"Франс прес\". Олигархът Олег Дерипаска каза, че решението на САЩ да му наложат санкции е \"неоснователно, смехотворно и абсурдно\" . \"Събитията от тази сутрин са много неуместни, но не и неочаквани\", се казва на декларация на Дерипаска, цитирана от Ройтерс. Бързи сметки на списание \"Форбс\" показаха, че от санкциите  той ще загуби близо 1 млрд. долара .", "date": "2018.04.07", "title": "Русия обеща твърд отговор на новите санкции на САЩ"}
{"url": "https://www.dnevnik.bg/sviat/2018/04/07/3159472_amerikanski_kongresmen_izvadi_zareden_pistolet_v/", "text": "Американски конгресмен извади зареден пистолет в ресторант в Северна Каролина, за да докаже, че оръжията според него са опасни само ако са в лоши ръце, предаде \"Франс прес\", цитирана от БТА. След като показа пистолета си, конгресменът републиканец Ралф Норман заявил: \"Няма да съм като Габи Гифърдс\". Става въпрос за конгресмен в Камарата на представителите, която бе простреляна в Аризона през 2011 година, остана инвалид и след инцидента се включи активно в кампанията за ограничаване на огнестрелните оръжия. \"Който се готви да стреля срещу мен, трябва да е сигурен, че стреля точно, защото в противен случай ще отвърна на огъня\", продължи Норман. Изявлението му се приема като намек, че Гифърдс е можело да не бъде ранена, ако е била въоръжена. \"Ако някой влезе в този ресторант и открие огън, аз показвам, че съм в състояние да защитя себе си и околните\", обяснява конгресменът в декларация и добавя, че е направил тази демонстрация пред група привърженици на по-строги закони срещу огнестрелните оръжия в САЩ. \"Просто показах, че проблемът не е в самите огнестрелни оръжия\", защити се той.", "date": "2018.04.07", "title": "Американски конгресмен извади зареден пистолет в ресторант, за да защити притежаването на оръжие"}
{"url": "https://www.dnevnik.bg/sport/2018/04/07/3159502_bulgarskite_tenisisti_izgubiha_spora_za_izkachvane_v/", "text": "Българските тенисисти изпуснаха възможността да се изкачат с едно стъпало в купа \"Дейвис\". Националите, сред които не беше звездата Григор Димитров, загубиха с 1:2 от Монако в спора за преминаване във втора група на зона \"Европа\". В решителната среща на двойки Васил Младенов и Димитър Кузманов отстъпиха с 4:6, 3:6 от Ромейн Арнеодо и Бенжамен Балере. Финалът започна успешно за Монако с добър първи мач на Арнеодо. Той стигна до 6:4, 6:4 срещу Александър Лазов. Срещата беше оспорвана и продължи два часа. В първия сет Лазов допусна пробив при 4:4 и отстъпи. След това той поведе с 3:1, но веднага допусна изравняване. При 4:4 Арнеодо отново направи решителен пробив в гейм, продължил близо десет минути и това го отведе до победата. След това Димитър Кузманов изравни с убедителна победа с 6:2, 6:1 срещу Люка Катарина за 78 минути.", "date": "2018.04.07", "title": "Българските тенисисти изгубиха спора за изкачване в купа \"Дейвис\""}
{"url": "https://www.dnevnik.bg/sport/2018/04/07/3159520_juventus_se_zatrudni_sreshtu_posledniia_no_produlji/", "text": "Ювентус\" направи поредната си крачка към удължаване на хегемонията си в италианския футбол. \"Бианконерите\" се наложиха с 4:2 срещу \"Беневенто\". При гостуването си на последния в класирането водачът имаше затруднения, но съумя да спечели трите точки. \"Ювентус\" повеждаше с голове на Пауло Дибала, но два пъти Диабате вкарваше изравнителни голове. След това аржентинецът за трети път, а в последните минути Дъглас Коста с много красив гол подпечата успеха на отбора си. Шампионите са на върха с 81 точки. Те водят със седем пред \"Наполи\", който в неделя приема \"Киево\". В 16-ата минута Куадрадо отклони топката към Дибала и с хубав диагонален удар аржентинецът даде преднина на \"Ювентус\". Осем по-късно Диабате се оказа на правилното място и засече отблизо за 1:1. В добавеното време след намесата на системата за видеоповторения съдията даде дузпа за гостите и Дибала отбеляза. \"Беневенто\" стигна до ново изравняване в началото на второто полувреме, когато Диабате засече с глава центриране от ъглов удар. С нов гол на Дибала от дузпа \"Ювентус\" поведе за трети път. В този случай шампионите задържаха преднината си и дори я увеличиха. В последните минути Коста получи вдясно, направи пробив към центъра и с красив удар от разстояние вкара.", "date": "2018.04.07", "title": "\"Ювентус\" се затрудни срещу последния, но продължи курса към титлата"}
{"url": "https://www.dnevnik.bg/sviat/2018/04/07/3159527_avtomobil_se_zabi_v_peshehodci_v_mjunster_ima_zaginali/", "text": "Автомобил се е забил във външните маси на заведение в историческия център на германския град Мюнстер, съобщиха световните агенции. По първоначални данни от местната полиция има поне четирима загинали и минимум 30 ранени. Шестима от пострадалите са в критично състояние, а още толкова имат опасни за живота наранявания, съобщи Си Ен Ен. Няма данни за пострадали българи Малко преди 21.00 часа от Министерството на външните работи съобщиха, че няма данни за пострадали български граждани при инцидента в Мюнстер. Българските дипломатите в посолството в Берлин и в генералното консулство във Франкфурт са във връзка с властите и са помолили да бъдат информирани веднага в случай, че има пострадали наши сънародници. Съгласно германското законодателство лични данни на пострадали български граждани може да бъдат предадени на българските власти само при изразена от тях изрична молба. Българските граждани, които желаят да получат информация или да подадат сигнал за техни близки, могат да го направят на дежурните телефони на посолството в Берлин: +49 30 201 0922; +49 176 122 99 190 и на генералното ни консулство във Франкфурт на Майн: +49 69 509 278 13 10. Шофьорът се е самоубил Според сайта на списание \"Шпигел\", в хората се е забил ван. По всичко личи, че става въпрос за умишлено нападение, тъй като според полицията, шофьорът на вана се е самоубил. Местната полиция съобщи в Туитър, че нейни служители са разположени на място и призовава хората да избягват или да напуснат центъра на града, за да могат спасителните екипи да работят на място, информира ДПА. Полицията беше отцепила района, за да провери вана за експлозиви, но такива не бяха открити. Силите на реда нямат данни дали извършителят има съучастници. За момента не е обявена и самоличността му. Първите версии Полицията проверява съобщения, че други извършители може да са избягали от вана, съобщи \"Асошиейтед прес\". Според в. \"Зюддойче цайтунг\", цитиран от ТАСС, мъжът, насочил автомобила към хората бил германски гражданин с умствени отклонения. Не става дума за терористичен атентат с ислямистки мотиви, отбелязва изданието, позовавайки се на собствени източници от полицията. Водачът на вана е 49-годишен. Преди време той направил опит за самоубийство, съобщи обществената телевизия Зе Де Еф (ZDF). Домът на извършителя на атаката е бил обискиран за наличие на оръжие и експлозиви, информира \"Асошиейтед прес\". Полицията проверява съобщения, че във вана е имало още двама души, които са избягали преди автомобилът да налети на хората в заведението на площад в града. В района, където ванът се вряза в хората е имало много полицаи, разположени там да патрулират по време на планирана демонстрация на кюрди, съобщи полицейски говорител, цитиран от ДПА. Инцидентът е станал почти по същото време, 15.30 часа местно време, за когато е била насрочена демонстрацията. Мюнстер е сред най-големите университетски градове Мюнстер се намира в северозападна Германия, в провинция Северен Рейн-Вестфалия. Историческият център е основната забележителност на града, която привлича хиляди туристи всеки ден. Населението на Мюнстер е почти 280 хиляди души. Това е един от най-големите университетски градове в Германия. Там учат над 50 000 студенти. В центъра на града има многобройни барове, ресторанти и културни обекти. Инцидентът събужда спомена за атаката срещу коледния базар в Берлин на 19 декември 2016 година. Тогава тунизиецът Анис Амри уби с камион 12 души и рани над 70 души. Това беше най-смъртоносната терористична атака в Германия. Атаката в Мюнстер става точно година, след като Стокхолм и цяла Швеция отбелязват една година от атентата с камион, при който загинаха петима души в шведската столица, припомня ДПА.", "date": "2018.04.07", "title": "Автомобил се заби в заведение в Мюнстер, има загинали (обновена в 21.05 часа)"}
{"url": "https://www.dnevnik.bg/ot_vas/novini_ot_vas/2018/04/07/3159521_velikdenska_kolekciia/", "text": "Боите са ярки понеже разполагах с набор от чисто бели яйца-размер L", "date": "2018.04.07", "title": "Великденска колекция"}
{"url": "https://www.dnevnik.bg/sport/2018/04/07/3159533_neudurjimiiat_baiern_produlji_pulnata_si_hegemoniia_s/", "text": "Байерн\" направи очакваното и спечели шестата си поредна титла в Бундеслигата. Триумфът беше подпечатан с обрат и убедителна за 4:1 срещу \"Аугсбург\" като гост. Баварците правят много силен сезон под ръководството на завърналия се Юп Хайнкес. Специалистът замени Карло Анчелоти в началото на състезателната година и вкара отбора в познатия ритъм. Пет мача преди края \"Байерн\" има 20 точки преднина пред \"Шалке\". Кралскосините могат да се доближат на 17, ако победят борещия се за оцеляване \"Хамбургер\", но дори така няма как да попречат на баварците да вземат рекордната си 28-а титла.  В първите 30 минути \"Аугсбург\" имаше пълно превъзходство и игра много силно. Домакините поведоха след груба грешка и автогол на Зюле. Кордоба открадна топката, напредна и стреля. Вратарят Улрайх спаси, но топката рикошира в Зюле и влезе във вратата му. Обратът на \"Байерн\" започна в 32-ата минута, когато Кимих центрира от дясно и оставеният непокрит Толисо отблизо вкара за с глава. Малко след това топката беше подадена на Хамес Родригес и също от малко разстояние той отбеляза. След почивката шампионите стигнаха до още два гола. В 62-ата минута с мощен удар в близкия ъгъл Ариен Робен вкара третото попадение за отбора си. Точката беше поставена от Сандро Вагнер, който засече с глава след ъглов удар в 87-ата минута. Вниманието на \"Байерн\" се насочва към реванша със \"Севиля\" от четвъртфиналите в Шампионската лига. Преди дни  германците се наложиха с 2:1 като гост .", "date": "2018.04.07", "title": "Неудържимият \"Байерн\" продължи пълната си хегемония с шеста поредна титла"}
{"url": "https://www.dnevnik.bg/bulgaria/2018/04/07/3159510_bulgarin_e_zadurjan_v_dobrich_po_iskane_na_sasht/", "text": "Двадесет и девет годишния Желяз Андреев е бил задържан тази сутрин от полицията в родния му град Добрич по искане на прокуратурата в Маями. Това научи \"Дневник\" от приятелката на Андреев - Милена Здравкова. Опитите ни да се свържем с окръжния прокурор на Добрич Пламен Николов или полицията в града останаха без успех. Арестът на Андреев е във връзка  с водено разследване от властите във Флорида  срещу 11 души по обвинения, че са нарушили ембаргото за търговия със Сирия.  Петима от тях  - Желяз Андреев, Михаела Ненова, Любка Христова, Искрен Георгиев и Иван Сергиев са българи. Разследването Всички българи са работили в кол център в София, през който са продавани части за самолети на сирийските авиолинии, за които американските власти твърдят, че са свързани с терористична дейност. За случаят стана известно през март 2017 г., когато прокуратурата Маями задържа братята Али и Араш Каби и тяхната сестра Марджан. Според разследването Араш Каби, който има два паспорта - ирански и френски, е управлявал регистрираната в Маями компания за търговия на части за електрониката, авиацията и нефтодобива AW Tronics. В края на 2010 г. те основават в София \"Ароутроникс\" (прекръстена впоследствие на АВ Троникс), която разследващите наричат \"софийски офис\" на компания от Флорида. През пролетта на 2013 г. американските власти блокират активите на Syrian Air и забраняват търговията с нея. Според САЩ с помощта на ливанската терористична групировка \"Хизбула\" сирийският авиопревозвач доставя оръжия за Ислямската революционна гвардия на Иран в Сирия. Според разследващите от септември 2013 до март 2014 г. обвиняемите са нарушили ембаргото, като са доставяли резервни части за самолети от САЩ до Syrian Air. За целта стоките били доставяни от САЩ до София и Дубай, а след това реекспортирани до Сирия. На 5 март 2014 г. една от пратките била спряна от американските митнически власти, които прихващат размяна на мейли между собствениците на \"АВ Троникс\" и мениджъри на софийския офис на фирмата. В него Марджан Каби казва, че \"нищо няма да бъде доставено до клиенти в Близкия изток от офиса в САЩ. Трябва да изпращаме до България и тогава до клиенти от държави като Израел, Ирак, ОАЕ, Сирия, Саудитска Арабия, Либия, Йемен, Кувейт и т.н. Наши пратки са били спрени от митниците и граничния контрол. Имаме и други случаи със същия клиент\". Става дума за общо седем доставки за самолети Airbus и френските самолети ATR. Според разследващите в края на 2014 г. Араш Каби и сестра му, както и мениджърката на софийския офис Михаела Ненова, заедно с друг мениджър - Иван Сергиев, извършват друго престъпление, като попълвайки фалшиви декларации, успяват да доставят до Китай авиооборудване, което се използва за военни самолети, въпреки че САЩ е наложила забрана за износ до тази дестинация на подобна част. През декември 2017 г. братятята Каби и сестра им се признават за виновни и са осъдени съответно на 2 години за братята Каби и 13 месеца за сестра им. Арестът на Желяз Андреев на практика потвърждава, че разследването срещу останалите осем човека продължава. Кой е задържаният Желяз Андреев През 2017 г. Желяз Андреев, който от петима българи, е единственият редови служител на кол-центъра, разказа пред \"Капитал\", че сирийският авиопревозвач е бил разработен като клиент, преди да започне работа във фирмата и уточнява, че позицията, която е заемал, не му е давала възможност нито да си подбира клиентите, нито да ги проверява. Той започва да контактува с тях в самото начало на работата си във фирмата, докато е бил на изпитателен срок. Според Андреев това се потвърждава и от факта, че той не е сред адресатите на мейла, изпратен от Каби до мениджърите в българския офис. В него се казва, че частите до държави в Близкия изток не трябва да бъдат изпращани от американския офис, защото се задържат от митниците, а трябва да минават през офиса в София. \"Работихме под постоянен стрес за достигане на таргети, особено в периода на изпитателен срок - от нас се очакваше просто да правим обаждания и да изпращаме имейли, за да вземем възможно най-много поръчки\", разказва той през 2017 г., уточнявайки, че не е получавал бонуси от тези сделки. След края на 24 часовия му арест Желяз Андреев ще бъде задържан до 72 часа, а след това прокуратурата ще трябва да поиска от съда ареста му за 40 дни, докато започне делото по екстрадицията му по същество.", "date": "2018.04.07", "title": "Българин е задържан в Добрич по искане на САЩ"}
{"url": "https://www.dnevnik.bg/photos/2018/04/07/3159449_fotogaleriia_pritesneniiata_na_edno_ungarsko_selo_na/", "text": "През дългия си живот Терез Майстрович никога не е напускала своето село Башсендгьор, скрито на края на асфалтов път. Но света започнал да идва при нея вълна след вълна.", "date": "2018.04.07", "title": "Фотогалерия: Притесненията на едно унгарско село на пътя на мигрантите"}
{"url": "https://www.dnevnik.bg/bulgaria/2018/04/07/3159540_blagodatniiat_ogun_pristigna_v_sofiia/", "text": "Благодатният огън, който Западно-и Средноевропейския митрополит Антоний донесе от Йерусалим, пристигна на летище София малко преди 19.30 часа днес. Пътуването на българската делегация беше извършено с правителственият самолет \"Фалкон\". На летище София по традиция Благодатният огън беше чакан от свещеници и духовници от всички епархии в страната. Те ще вземат частица от него, която ще занесат на вечерното богослужение в храмовете за Великден. От аерогара София Благодатният огън ще бъде пренесен в параклиса на Синодалната палата в София. Към 23.30 - 23.40 часа на Велика събота, фенерът с огъня ще бъде изнесен от параклиса в Синодалната палата, за да бъде предаден на патриарх Неофит за вечерното богослужение в патриаршеската катедрала \"Св. Александър Невски\". За първи път на летището тази година има и представител на македонската църква, който ще вземе от него, за да го занесе в Македония със самолет. За поредна година на Велика събота  на Божи гроб от небето в ръцете на Eрусалимския патриарх  падна Благодатният огън. И до днес тайнството е неразгадано, въпреки че много учени са градили хипотези, разказва БНТ. За милиони вярващи по целия свят огънят е небесно чудо, като храмът, в който се появява, се проверява всеки път за наличие на запалими материали. След като нищо, което може да предизвика огън не бъде намерено, църквата \"Възкресение Христово\" в Йерусалим се запечатва с пчелен восък.", "date": "2018.04.07", "title": "Благодатният огън пристигна в София"}
{"url": "https://www.dnevnik.bg/sport/2018/04/07/3159554_sus_zrelishten_obrat_junaited_poprechi_na_siti_da/", "text": "Манчестър юнайтед\" направи забележителен обрат и отложи празненствата на градския си съперник \"Манчестър сити\". Воденият от Жозе Моуриньо отбор изоставаше с 0:2 до почивката, но спечели дербито с 3:2. \"Гражданите\"  гледаха уверено към серия рекорди , като се надяваха 7 април да е денят, в който печелят исторически ранна титла. Вместо това те допуснаха едва втората си загуба за сезона и ще трябва да продължат да работят. \"Сити\" е начело с 84 точки и шест кръга преди края води с 13 пред \"Юнайтед\". От своя страна, воденият от Моуриньо състав, има четири точки преднина пред третия \"Ливърпул\", като е и с мач по-малко. \"Манчестър сити\" понесе втори удар само за няколко дни, след като през седмицата  отстъпи тежко с 0:3 срещу \"Ливърпул\" в първия четвъртфинален мач в Шампионската лига . Сега дербито на \"Етихад\" се развиваше по мечтан сценарий. До почивката домакините имаха изключително превъзходство, водеха с два гола и изпуснаха няколко чисти положения. През втората част картината се промени и с два бързи гола на Пол Погба гостите поеха към обрата. \"Манчестър сити\" поведе в 25-ата минута, когато Венсан Компани засече с глава след центриране от ъглов удар. Пет по-късно резултатът беше удвоен - Илкай Гюндоган получи в наказателното поле и беше точен. Воденият от Хосеп Гуардиола отбор продължи вихрено и създаде още положения. Само за минути Рахим Стърлинг пропиля две чисти възможности пред вратата на съперника. В началото на втората част \"гражданите\" получиха студен душ. \"Юнайтед\", който за цялото първо полувреме нямаше нито един удар към вратата на съперника, започна да вкарва. В 53-ата минута Погба получи от Андер Ерера, пребори се и намали. Френският национал изравни две минути по-късно с глава след подаване на Алексис Санчес. Пълният обрат настъпи в 69-ата минута, когато Крис Смолинг отблизо засече пас на Санчес. В последните минути \"Сити\" притисна съперника си в търсене поне на изравняване. \"Гражданите\" имаха добри възможности, както и претенции за дузпа срещу Серхио Агуеро в 78-ата минута. В заключителните секунди Давид де Хеа спаси удар на аржентинския нападател, а Стърлинг улучи греда след ъглов удар.", "date": "2018.04.07", "title": "Със зрелищен обрат \"Юнайтед\" попречи на \"Сити\" да грабне титлата в дербито"}
{"url": "https://www.dnevnik.bg/sviat/2018/04/07/3159559_pri_ataka_s_van_v_mjunster_sa_ubiti_chetirima_dushi_i/", "text": "Ван се заби във външните маси на заведение в историческия център на германския град Мюнстер днес около 15.30 часа местно време (16.30 българско), като уби двама души. Шофьорът на автомобила е третата жертва, тъй като се е самоубил. Ранените са двадесет. Шестима от пострадалите са в критично състояние, сочат обобщените данни на полицията. Малко преди 21.00 часа от Министерството на външните работи съобщиха, че няма данни за пострадали български граждани при инцидента. Българските дипломатите в посолството в Берлин и в генералното консулство във Франкфурт са във връзка с властите и са помолили да бъдат информирани веднага в случай, че има пострадали наши сънародници. Според полицията става въпрос за умишлено нападение. Проверяват се съобщения, че други извършители може да са избягали от вана. Според германски медии мъжът, насочил автомобила към хората, е 49-годишен германски гражданин с умствени отклонения, който преди време е направил опит за самоубийство. Домът на извършителя на атаката е бил обискиран за наличие на оръжие и експлозиви. Според полицията не става дума за терористичен акт с ислямистки мотиви. Мюнстер се намира в северозападна Германия, в провинция Северен Рейн-Вестфалия. Историческият център е основната забележителност на града, която привлича хиляди туристи всеки ден. Населението на Мюнстер е почти 280 хиляди души. Това е един от най-големите университетски градове в Германия. Там учат над 50 000 студенти. В центъра на града има многобройни барове, ресторанти и културни обекти. Инцидентът събуди спомена за атаката срещу коледния базар в Берлин на 19 декември 2016 година. Тогава тунизиецът Анис Амри уби с камион 12 души и рани над 70 души. Това беше най-смъртоносната терористична атака в Германия. Атаката в Мюнстер става точно година, след като Стокхолм и цяла Швеция отбелязват една година от атентата с камион, при който загинаха петима души в шведската столица.", "date": "2018.04.07", "title": "При атака с ван в Мюнстер загинаха трима души и двадесет са ранени (обобщение)"}
{"url": "https://www.dnevnik.bg/sviat/2018/04/07/3159560_erdogan_turciia_se_bori_s_teroristite_s_orujiia/", "text": "За да се бори срещу терористичните групи, Турция използва оръжия, произведени в страната, заяви в събота президента Реджеп Таийп Ердоган, цитиран от електронното издание на турския вестник Yeni Safak, предаде \"Фокус\". Ердоган е направил изявление пред привърженици на управляващата партия в Турция в град Айдън. \"Стотици терористи бяха неутрализирани в Северен Ирак и вътре в нашата страна. Правим това с наши лични оръжия. Преди поръчвахме оръжие от САЩ и те ни казваха да се върнем в друг ден, или, че Конгресът не одобрява. Имахме късмет, че те правиха така. Сега ние произвеждаме нашите собствени бронирани машини, артилерия и дронове\", казва турският президент. Според изданието Турция произвежда 70 % от оръжията, които използва. Президентът направи коментар и за провежданата операция \"Маслинова клонка\" в северозападния сирийски район Африн. \"Турската армия влезе в Африн и ликвидира терористите. Най-малко 3991 терористи са неутрализирани до този момент. Броят им може вече да е достигнал и до 4 хиляди\", заяви Ердоган. Той се закани, че на терористите, убили турски войници по време на операцията, ще платят скъпо за това.", "date": "2018.04.07", "title": "Ердоган: Турция се бори с терористите с оръжия, произведени в страната"}
{"url": "https://www.dnevnik.bg/sport/2018/04/07/3159574_i_toi_go_napravi_otnovo_oshte_edin_gol_na_ronaldo_sus/", "text": "Всяко чудо за три дни... И ако вълнението около  зрелищния гол на Кристиано Роналдо със задна ножица  е започнало да утихва, то значи е време за още от същото. Звездата на \"Реал\" (Мадрид) и световния футбол отново привлече вниманието с прекрасно изпълнение. Португалецът вкара нов красив гол със задна ножица. Този път попадението му е с много по-незначителна стойност, тъй като дойде на тренировка. Роналдо вкара в двустранна игра преди дербито с \"Атлетико\" (Мадрид) в неделя. Носителят на \"Златната топка\"  се озова в центъра на вниманието  с ножичния си удар срещу \"Ювентус\". Той беше в основата на гръмката победа на мадридчани с 3:0 в Торино в първия мач от четвъртфиналите в Шампионската лига.", "date": "2018.04.07", "title": "И той го направи отново: още един гол на Роналдо със задна ножица (видео)"}
