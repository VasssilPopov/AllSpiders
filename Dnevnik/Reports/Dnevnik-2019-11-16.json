{"url": "https://www.dnevnik.bg/sport/2019/11/16/3992973_pobeda_na_shampiona_izhvurli_rafael_nadal_ot_finalniia/", "text": "Германският тенисист Александър Зверев е една стъпка по-напред в опита си да защити титлата от заключителния \"Мастърс\" турнир в Лондон. Той се класира за полуфиналите в надпреварата след успех с 6:4, 7:6 (4) срещу Даниил Медведев в последния мач от груповата фаза. С победата си 22-годишният Зверев събра актив от две победи и една загуба, колкото имат Стефанос Циципас и  Рафаел Надал . Водачът в ранглистата обаче има най-лошо съотношение на спечелените спрямо загубените сетове и отпада от турнира. За пръв път от 2011 г. водещите двама тенисисти отпадат още в групите. В четвъртък вторият в ранглистата  Новак Джокович напусна турнира след загуба в дуела с Роджър Федерер . Полуфиналите ще се изиграят в събота. В ранния мач от 16 ч. Стефанос Циципас среща Федерер, а в 22 ч. Доминик Тийм ще се опита да детронира Зверев.", "date": "2019.11.16", "title": "Победа на шампиона изхвърли Рафаел Надал от финалния \"Мастърс\""}
{"url": "https://www.dnevnik.bg/analizi/2019/11/16/3992936_prevod_v_efir_radost_predstoiashta_oshte_po-goliama/", "text": "Изборът на Иван Гешев бе препотвърден от ВСС. Предстои Сотир Цацаров да бъде избран за шеф на КПКОНПИ. Откъдето и да погледнем - радост. И още - бюджетът бил пица с шунка, но за бъдещите пенсионери шунка няма да има. Как в крайна сметка данъкоплатецът ще плати Ларгото и дипломацията на Борисов.", "date": "2019.11.16", "title": "Превод в ефир: Радост, предстояща още по-голяма радост и една пица"}
{"url": "https://www.dnevnik.bg/analizi/2019/11/16/3992856_podhodut_na_boiko_borisov_kum_hero_mustafa_e/", "text": "                         Подозирам, че това ще се окаже непопулярна интерпретация, но подходът на Бойко Борисов към Херо Мустафа – която разведе свойски насам натам из отрудените строителни площадки на родината, покани на кафе и накрая награби и размеси като шупнало тесто за питка – не е плод на автентична и непринудена фамилиарна простащина. Плод е на стратегия, която е взела фамилиарната простащина на въоръжение, но има цели отвъд нея. Това е хитростта на вожда от вечната затънтена провинция, който обръща палачинката пред високопоставено лице от цивилизацията. Накратко, логиката е следната – защото местните елити много са папкали, много са слушкали и са си водили прилежни записки на тема какво иска от тях цивилизованият свят и как да го постигнат. Тцъ. Не станà таз работа и вече е късно за преструвки – и да се пробва, няма да хване дикиш. Борисов знае какво пише за него в грамите на предишни посланици и е наясно що за брифинг е получила Мустафа, преди да падне в капана на джипката му. Неговата стратегия отдавна не е да се опитва да разубеждава когото и да било, че хем е прост, хем е мутра, защото отдавна разбра, че тези неща всъщност никому не пречат достатъчно. Да, черни точки са, но в нито едно важно начинание не са го спънали, ако изключим тоз пуст Шенген, ама и без него я как добре си деяним. Това е така, защото провинцията му е малка, тиха и незначителна, а останалите кандидат-вождове изглеждат или значително по-луди, или значително по-непопулярни. пак с горещи любовни прегръдки, Борисов осъзна силата си. Не физическата, а тази на захласнатото неудобство и когнитивния дисонанс, които предизвиква с трогателно жалкото си, бездиханно, безспирно подмазваческо-бащинско-синовно-братско каканижене и интимничене. В същината си терминът фамилиарничене означава да преобразиш една официална ситуация в... домашна ситуация. В ситуация, където всичко минава, хората са готови на всеопрощаващи жестове, неформални споразумения, ти нали си ме знаеш, ех, такъв съм ама, на... Намиг, намиг. За да избегне непосилните стандарти на държавническо поведение, Бойко Борисов превръща всяка официална ситуация в домашна ситуация. Така всеки велможа с висок профил се оказва реквизит в народното му театро – защото за Борисов международната политика е толкова важна, колкото и за Тръмп – т.е. никак, сама по себе си. И единственият желан плод е показният престиж. Шоуто води хората до урните, отново и отново. Да фамилиарничиш е да се държиш с някого, все едно е част от семейството ти. Един вид, на непознат да кажеш чичо и да му поискаш едни пари, създавайки взаимотношения на псевдоблизост, която трябва да го накара да се почувства едновременно объркан от смяната на тона и някак задължен пред фамилиарничещия. Ето, Херо (беше и Хера по едно време), знам, че са ти казали, че съм бандит, ама не съм ли трогателен бандит, такъв един гушлив, миловиден, благ с работниците, достъпен и съвсем не страшен. Калпазанин съм, ама тук е така, толкова си можем. Този подход задушава възможностите на събеседника да контролира междуличностната динамика и развитието на диалога с грижовно каканижене. Но не само това – позволява на Борисов да вмъкне онези кукички в иначе замайващо безсъдържателния си монолог, които са му важни за изграждане на неформален канал за комуникация/манипулация – \"другата седмица много искам да те видя на кафенце...\" на неговия политически успех – от Мишо Бирата до Юнкер и обратно. Това са невидимите магистрали на властта, които нито се напукват, нито се наводняват. В тях той никога не е спирал да инвестира. Хитър и обигран е Борисов и това е факт. Той много добре знае, че силата на мутрата е именно в обръщането на нормите и издърпването на килима под краката на мишената. С възпитания трябва да си невъзпитан. С въздържания – невъздържан. С жени политици, които са дошли по делова причина, държанието му е мазно и надвиснало \"любвеобилно\", но същевременно несъответстващо на позицията им и тънко непочтително: държи се като зашеметяваща смесица от досаден баща, умоляващ син и нагъл сваляч в бар. Така ги редуцира до домакини, които трябва да го обгрижват, както той, като домакин, демонстративно обгрижва тях. Тактически е важно мишената да е на негова територия, най-добре в малко пространство като кола, в идеалния случай сред пустош, където единственият ориентир остава фигурата на местния вожд – който може да е всякакъв, но тук е вся и всьо. И ти, драга Херо, не си в цивилизацията. В Бойковтаун си. И тук правилата се импровизират на място, за пред камерата, от вечния шериф. Защото посланиците идват и си отиват, но гласоподавателите, които се хранят със зрелища, остават.", "date": "2019.11.16", "title": "Подходът на Борисов към Херо Мустафа е хитра стратегия"}
{"url": "https://www.dnevnik.bg/sviat/2019/11/16/3992825_ski_sezonut_v_zapadna_i_centralna_evropa_zapochna_sled/", "text": "След няколко години, в които ски сезонът по курортите в Западна и Централна Европа започваше много късно, този път времето ги изненада приятно с обилен снеговалеж. Вербие откри сезон 2019-2020 още на 9 ноември, а днес и утре се очаква това да направят по много места в Алпите, Доломитите и Пиренеите. Причината е, че през последната седмица там наваля повече от метър сняг и дори местата с най-малко валежи съобщават за поне 50 см покривка. Австрия отчете едни от най-снежните ноемврийски седмици през последните десетилетия. След като по по-известните ледници има 1.2 метра покривка, прогнозите са да продължи да вали. Шладминг откри последен сезона и страната е първата в Европа, започнала толкова масово да приема скиори и туристи. Във Франция по-заснежени се оказаха местата в Пиренеите, отколкото в Алпите (испанският Формигал също вече е готов за скиори). Въпреки това в Шамони още се колебаят дали да не отворят врати този уикенд, а разположеният високо в планината Вал Торенс вероятно ще го направи след седмица. Добри новини има и за курортите в Италия - Кортина започна сезона миналата неделя, 3 седмици по-рано от обичайното, след което снегът продължи да трупа по 30-50 см на ден. Ливиньо вече работи, както Сулда, а в следващите дни и седмици ще се включат и други популярни места. Кран Монтана и Давос ще дадат старта на сезона в събота или неделя, след като в Швейцария вече работят Андермат, Гщаад и Вербие. Така в средата на ноември страната ще има над 10 ски курорта, приемащи гости по пистите. Студено време и сняг помогнаха и на туризма на Скандинавския полуостров. Дузина места вече работят във Финландия, Норвегия (Хемседал) и Швеция (Оре). Потеглилите за тези места трябва да имат предвид, че понякога заради обилен снеговалеж може да се изчаква разчистване на пътища и премахване на паднали дървета. И няма нужда да се рискува извън пистите, още повече, че в Австрия записаха и първите трагични случаи - двама холандци, опитни инструктори за местна фирма, загинаха в лавина.", "date": "2019.11.16", "title": "Ски сезонът в Западна и Централна Европа започна след обилни валежи"}
{"url": "https://www.dnevnik.bg/sport/2019/11/16/3992950_ostavkata_na_lechkov_koe_ne_vi_e_iasno/", "text": "Събитията в Българския футболен съюз (БФС) преминават през големи обрати в последния месец след скандала около мача с Англия. Първият вицепрезидент на БФС  Йордан Лечков отрича да е подавал оставка  и иска да ръководи организацията. Това контрастира с обявеното в негово присъствие на пресконференция на 18 октомври. Така с действията си той тупа топката и протака свикването на конгрес за избор на ново ръководство на българския футбол.", "date": "2019.11.16", "title": "Оставката на Лечков: кое не ви е ясно"}
{"url": "https://www.dnevnik.bg/sviat/2019/11/16/3992836_hiliadi_chehi_protestirat_dnes_sreshtu_premiera_si/", "text": "Два дни на многохилядни протести: днес в Прага, а в неделя - в близо 140 града в цялата страна, организира неправителственото сдружение \"Милион гласа за демокрация\". През лятото то успя да събере близо четвърт милион души на Letenská plán в демонстрация срещу премиер Андрей Бабиш. Сегашната акция съвпада с отбелязването от Чехия и Словакия на 30 години от т.нар. Нежна революция, с която в бивша Чехословакия комунистите бяха принудени да се оттеглят от властта. Този път ще се присъединят и фермери с трактори, а от трибуната се очаква да говорят Дана Немцова и епископ Вацлав Мали - двама от подписалите прочутата \"Харта 77\", както и Яна Филипова, която осъди Бабиш да се извини заради коментарите му по адрес на протестиращите. Съботният митинг ще отправи ултиматум към министър-председателя, заяви през седмицата Микулаш Млинарж, лидерът на  . Той или трябва да премахне конфликта на интереси, в който се намира заради корпорацията си \"Агроферт\" и контролирани от нея медии и да уволни правосъдния министър Мария Бенешова, или сам да подаде оставка. В противен случай ще последва нова вълна от протести в навечерието на важни на страната избори. Нямаме намерение да ставаме политическа партия, казва Млинарж, цитиран от агенция ЧТК. Още когато стана финансов министър (2014-17) най-богатият човек в Чехия прехвърли \"Агроферт\" на две управляващи дружества, но критиците му казват, че и до днес той има влияние върху холдинга и печели от дейността му, включително защото в Надзорния съвет са съпругата му и негови близки приятели. Зам.-ръководителят на \"Милион гласа\" Менямин Рол обясни, че имат намерение да се обърнат към опозиционните партии да преодолеят изключителното раздробяване на помежду си, заради което страда и подкрепата на симпатизантите им. Организаторите ще представят 4 причини за бъдещи протести, сред които е опит от правителството да постави правораздавателната система и обществените медии под политически контрол. Недоволството ще се излее в демонстрации и ако в резултат конфликта на интереси на премиера Чехия изгуби субсидии от еврофондовете или ако президентът Милош Земан амнистира Бабиш в случай, че бъде осъден. От \"Милион гласове\" казват също, че през уикенда очакват протестни акции да има в чужбина, включително в Лондон, Париж, Брюксел и Южна Корея. На 17 ноември са планирани демонстрации в поне 136 града, сред които и регионалните центрове Бърно, Пилзен, Оломоуц и Усти над Лабем. \"30 години след Нежната революция имаме малко основания за оптимизъм. Правораздаването и медиите са в хаос, президентът не спазва Конституцията и говори, че - ако се наложи - ще амнистира премиера, който е в огромен конфликт на интереси\", пишат организаторите. \"На 16 ноември ще се съберем на Letná, за да покажем, че ни пука. Заедно ще изпратим послание на властта - ние сме тук и трябва да се съобразявате с нас! Как по-добре да отпразнуваме юбилея на Нежната революция, освен като издигнем глас и се бунтуваме в името на демокрацията.\"", "date": "2019.11.16", "title": "Хиляди чехи протестират днес срещу премиера си"}
{"url": "https://www.dnevnik.bg/evropa/2019/11/16/3992630_spad_v_entusiazma_i_opiti_za_nova_mobilizaciia_jultite/", "text": "Техният бунт, породен от данък върху горивата, избухна в разгара на есента във Франция и разтърсваше в продължение на месеци мандата на президента Еманюел Макрон.  Година по-късно  редиците им са оголени и \" жълтите жилетки \" търсят други начини да продължат това безпрецедентно обществено движение.  На 17 ноември 2018 г. 282 хил. души, по данни на властите, облечени в светлоотразителни жилетки, се отзоваха във Франция на призив във \"Фейсбук\". Демонстрантите, които не бяха организирани по партийна или синдикална линия, блокираха стотици кръгови движения - символи на предградията, чиито жители страдат от намаляваща покупателна способност. Същия ден в Париж стотици блокираха част от \"Шанз-Елизе\". Булевардът стана емблематичен за съботните демонстрации до забраната им в средата на март 2019 г., наложена заради вандалски прояви на него. Това бе последният пик на протестното движение, което вече бе опетнено през декември 2018 г. от нападението срещу Триумфалната арка, кадрите от което шокираха света. От пролетта мобилизацията по улиците постоянно намалява и през последните уикенди вече се събират едва няколко хиляди демонстранти. Френският президент Еманюел Макрон обаче смята, че година след началото на протестите на \"жълтите жилетки\" вече нищо не е както преди. В края на ноември 2018 г. правителството бе принудено да признае успеха на първите протести на \"жълтите жилетки\". Започна криза, която предизвика в продължение на седмици сътресения на най-високо равнище във френската държава. Макрон устоя на бурята и се готви да започне втората част от мандата си, запазвайки \"жизнената енергия\" за \"преобразяване на страната\". Но с \"повече търпение и вслушване\", увери той наскоро. Възстановяване на връзката В пика на кризата, през декември 2018 г., Макрон изглеждаше поразен от яростното отхвърляне на неговата личност по време на демонстрациите. В началото той си мислеше, че \"може да наложи своите реформи\", подчертава политологът Жан Гариг. Тази криза \"го накара да разбере, че враждебността, изразена от мнозинството французи, му налага да използва друг метод\", основаващ се върху \"търсенето на диалог с гражданите и с посредничещи структури\", допълва Гариг. Седемнайсетте милиарда евро помощи и намаляването на данъци, които обяви президентът, позволиха да се възстанови връзката му с французите, смята Фредерик Даби, заместник-генерален директор на Френския институт за проучване на общественото мнение.  Много \"жълти жилетки\" се надяваха на нова протестна вълна през уикенда по случай годишнината.      \"Учудващото е, че това продължава, а не че има по-малко хора\", смята Присилия Людоски, една от вдъхновителките на социалното движение. \"Страшно много хора днес не смеят да протестират от страх да не загубят око, ръка или да не бъдат атакувани със сълзотворен газ\", смята Франсоа Було, адвокат и говорител на \"жълтите жилетки\" в Руан. Смята се, че флашболът, станал символ на \"полицейското насилие\", който френското правосъдие отказа да забрани, е извадил око на 24 демонстранти. По данни на властите общо около 2500 демонстранти и 1800 полицаи са били ранени по време на протестите.  \"Гражданско лоби\" На публикувано през октомври в интернет видео Ерик Друе, друга емблематична фигура на движението, призова за мобилизация, до този момент безуспешно. Да се обявява край на движението само заради малкия брой демонстранти е грешка според Лоран Жанпиер, анализатор в Националния център за научни изследвания. \"Безспорно има загуба на скорост. Ефектите от едно движение обаче винаги се разпространяват отвъд времето, през което то е активно\", обяснява социологът. Година по-късно \"жълтите жилетки\" все още не са намерили политическа перспектива. На европейските избори през май двете листи на движението получиха едва 0.54 и 0.01 процента от гласовете. Няколко инициативи за структуриране на движението, чиито контури все още са много размити, са в процес на подготовка. Общото между тях е, че всички те предвиждат повече пряка демокрация. Людоски работи за създаването на \"гражданско лоби\" във всеки департамент. Идеята е тези лобита \"да карат местните власти да реагират и да разберат, че гражданите имат какво да кажат\", обяснява тя. Други \"жълти жилетки\" ще бъдат кандидати на общинските избори през март 2020 г. През последните месеци по света избухнаха няколко социални конфликта, коренящи се най-вече в икономическите неравенства и политическата маргинализация - безпрецедентният бунт срещу политическите ръководители в Ливан, кризата в  Чили , протестното движение в Алжир, бунтът в  Хонконг  и други. Искрата, която възпламени народния гняв в тези различни страни, показва дълбоко негодувание и запазваща се или нарастваща пропаст между бедни и богати. През 2018 г. според \"Оксфам\" 26 милиардери са притежавали толкова пари, колкото по-бедната половина половина от населението на планетата. /БТА", "date": "2019.11.16", "title": "Спад в ентусиазма и опити за нова мобилизация: \"жълтите жилетки\" на 1 година"}
{"url": "https://www.dnevnik.bg/biznes/2019/11/16/3992632_povishava_se_interesa_kum_niskoalkoholnite_biri_veche/", "text": "В последните години се повишава интереса към ниско алкохолните и специалните, това беше отчетено на на есенната сесия на Националната бирена академия, инициатива на Съюза на пивоварите в България. Според Методи Стоянов - производствен директор на една от най-големите в страната пивоварни компании, посочи, че търсенето на слабоалкохолно пиво се повишава с 50% на година. В момента произвежданите в България бири са с алкохолно съдържание от 1.5 до 10%. При специалните бири интерес представлява появата на напитки с по-екзотични и нестандартни вкусове - шоколад, кокос, ванилия, билки, или дори риба. Те са създадени в резултат на търсенето на нещо ново от съвременните потребители.      Непастьоризираните и нефилтрираните бири също са сред интересните предложения на пазара през последните години, отбеляза Стоянов. \"Често казвам, че процесът по създаване на пиво е магия. В него има енергия, има живот и трансформация. И точно в това е тайната – в постоянната промяна. От времето на шумерите до 21-ви век - бирата не спира да се развива, да комбинира нови вкусове и да се усъвършенства, благодарение на технологиите и иновациите в сектора, каза още Методи Стоянов.      Архив събира българската бирена история от 1882 г. до днес При откриването на събитието председателят на Съюза на пивоварите Владимир Иванов подчерта, че пивоварната промишленост е единственият бранш в страната, който от самото си създаване през 1882 г. до ден днешен има пълна информация и статистика за развитието си, събрана в два тома история. \"Съюзът на пивоварите съхранява подробен архив с данни и актуална информация за всяко едно пивоварно предприятие - пак от далечната 1882 година досега. За нас е важно, че съвременната бирена индустрия в България е в крак с най-актуалните световни тенденции - от \"класиката в жанра\", през експертните решения, до иновациите и устойчивото развитие\".      Екологично биропроизводство В този смисъл беше посочено, че днес за производството на една бутилка бира се разходват близо 2 литра вода, докато преди 15 години, са били нужни около 8 литра. В същото време за производството на 1 литър бира, модерните пивоварни потребяват 2 до 3 по-малко енергия от преди 15 години. Според изчисленията на експерти по екология, рециклираните ежегодно бирени пластмасови бутилки спестяват електричество, което стига за 1700 български домакинства за две години. Чаши от бирени трици Според изчисленията на пивоварите рециклирането на 20 бирени кенчета, спестява енергия, равна на тази от 1 литър бензин. Ежегодно в България се оползотворяват около 3 400 тона стъклени бутилки от пиво и по този начин се спестяват емисии от 1100 тона въглероден двуокис.      При изработването на двулитровите пластмасови бутилки се с използва с 25% по-малко материал, отколкото, когато са пуснати за пръв път през 1970 година. На събитието беше демонстриран един от най-новите начини за оползотворяване на бирените трици - отпадъчният органичен материал от пивопроизводството. На специален 3D принтер от изработен от тях материал беше направена чаша. Тъй като обикновено за тази цел се използва пластмаса, новият метод е изключително екологосъобразен. Получената от бирените трици нишка може да се използва за производство на най-различни предмети.                          ", "date": "2019.11.16", "title": "Повишава се интересът към нискоалкохолните бири, вече има и пиво с вкус на риба"}
{"url": "https://www.dnevnik.bg/analizi/2019/11/16/3992471_bulgariia_i_severna_makedoniia_kakvo_da_pravim/", "text": "Две години след подписването на Договора за приятелство, добросъседство и сътрудничество отношенията между България и Северна Македония отново забуксуваха. Вместо да търсим пътища за сближение пак се сдърпахме за историята. С цялото уважение към делото и личността на Гоце Делчев и неговите съратници, крайно време е двете съседни страни да обърнат внимание на настоящето. Тук има много какво да се направи. . Всеки, който е пътувал от София за Скопие, обаче знае много добре в какво лошо състояние е пътят между ГКПП Деве баир до Ранковце. Става дума за отсечка от има-няма 40 км, която божем е част от т.нар. Европейски път Е871 и бъдещия Коридор 8. От четвърт век говорим колко е важно между двете столици да върви железница. Миналата година Северна Македония дори получи финансов грант от ЕС за изграждане на линия до Крива паланка. Но преди по склоновете на Осогово да тръгнат влакове, най-належащият приоритет е да бъде разширено и рехабилитирано шосето, по което се движи основният търговски трафик и пътникопоток между двете страни. Дe да беше в София да хвърляха същата енергия по посока на презграничната инфраструктура, както в историческите баталии. Щяха да спечелят и македонските, и българските граждани. . Пограничните райони в Северна Македония ще придобият по-добър достъп до икономически център като София, а също и до регионални центрове като Кюстендил и Дупница. Софиянци няма да пътуват единствено до Охрид, а и до по-близки дестинации като да речем манастира \"Св. Гавриил Лесновски\" или гр. Кратово. Местните жители ще са печеливши. Свързаността има и множество други измерения. Трябва да мислим например как да интегрираме по-тясно двете енергийни системи. Електроенергийните пазари на България и Македония могат да се интегрират. Този процес започна, но се бави без особено основание. Двете страни, с помощта на Енергийната общност и Европейската комисия могат да го подновят и сравнително скоро да го приключат. , който ще бъде основната икономическа рамка на Европейския съюз, предложена от новоизбрания председател на Европейската комисия Урсула фон дер Лайен. България може да включи поне частично Северна Македония и другите страни от Западните Балкани в преговорите за Зеления договор. Така Западните Балкани ще бъдат значително по-ангажирани с икономическото развитие на Съюза, а потенциалът им за нисковъглеродните цели на Европа ще бъде включен в плановете на фон дер Лайен по начин, който ще облагодетелства в по-голяма степен балканските страни. Северна Македония може да се включи в Европейската платформа за въглищни региони в преход и така да си отвори нови възможности за развитие на енергийния сектор. Координирана политика за планирано излизане от въглищата, интегриране на енергийните ни пазари и включване в Зеления договор за Европа ще фокусират вниманието и политическата енергия към бъдещето на Северна Македония, икономическия и просперитет и европейската и интеграция. Подобен формат може да отвори възможности за съвместни търгове за нови енергийни мощности, за агрегирани проекти за енергийна ефективност, съвместни инициативи за подобряване на качеството на въздуха - проблем, от който гражданите на Скопие страдат доста по-осезателно, отколкото от неразрешени и подновени спорове за героите на миналото.  по време на българското председателство на Съвета на ЕС през 2018 г. Засега обаче тази цел си остава неосъществена. Колкото по-скоро разговорите и трафика на данни поевтинеят, толкова по-добре. Наред с подобрената инфраструктура това ще помогне и на разгръщането на отношенията в инвестиционната сфера. . Това включва ред мерки: облекчени процедури за получаване на разрешително за престой, взаимно признаване на дипломи и квалификации, достъп до трудовия пазар, до здравеопазване и обществено осигуряване. Това не е проста материя разбира се. До голяма степен е свързана и с процеса на присъединяване на Северна Македония към ЕС и евентуалното начало на преговори за членство. Но нищо не пречи на двете правителства да набележат програма и конкретни стъпки за реализирането на тази цел. Ползите от гледна точка на икономическия растеж са очевидни. Дори и да не намерят общ език по спорните въпроси от историята, България и Северна Македония имат споделени интереси в настоящето. Време е призивите за добросъседство да се реализират.", "date": "2019.11.16", "title": "България и Северна Македония: какво да правим?"}
{"url": "https://www.dnevnik.bg/bulgaria/2019/11/16/3987961_kak_se_pecheli_purviiat_milion/", "text": "                         Първият милион беше спечелен по различен начин в Русия и тук. Там КГБ, не без помощта на мафията, просто раздели огромната баница между избраните. Тук методът беше по-йезуитски. Партийните вождове нито бяха наясно, нито бяха единни по въпроса какво трябва да се прави в икономиката след краха на соца, и, най-важното, кой трябва да го направи. Когато в началото на 90-те попитах баща ми дали знае за изнесени капитали зад граница, той беше абсолютно убеден, че дори и да има, те изобщо не надхвърлят сумата от един милион долара. Възможно е баща ми, който в последните години на соца беше в немилост, да не са го държали в течение. Обаче посветените са знаели, че парите са доста повече, изчаквали са удобния момент да ги върнат тук, за да помогнат на избрани хора да си поделят общонародната собственост и да трансформират икономическата си власт в политическа. (Накрая сметката излезе без кръчмаря, но това е друг разговор.) Несъмнено, изнасянето на капитали е станало и през външно-икономическите дружества, контролирани от Държавна сигурност. Техните пари се държаха в извънбюджетни сметки и можеха да бъдат запазени в тайна. Дружествата обслужваха скрития транзит (държавната контрабанда на оръжие, наркотици, алкохол, цигари, благородни метали, луксозни стоки, битова електроника, забранени лекарствени средства) и се занимаваха с кражби на авангардни технологии от Запада. Разбира се, тези дейности бяха държани в най-строга тайна и едва напоследък започнаха да излизат някои важни детайли... Парите на външнотърговските дружества не бяха чак толкова много. Според различни източници варират между 100 и 300 милиона долара... Но те дадоха стартовия капитал на шепа български ченгета и мутри да приватизират контрабандните канали, да открият и разграбят банки, с парите им да станат кредитни милионери, да създадат икономически проекти, в които след това мощно се вклиниха огромните руски капитали. А после после заедно тях действаше и зараждащата се българска мафия.", "date": "2019.11.16", "title": "Как се печели първият милион"}
{"url": "https://www.dnevnik.bg/biznes/2019/11/16/3991672_podkrepa_za_bulgariia_er_i_prezokeanski_poleti/", "text": "Летище \"София\" ще се превърне в отражение на града и околностите му, а пътниците ще се почувстват потопени в българската култура. Първото нещо, което хората ще виждат, когато влизат в летището, ще бъде България. С тази заявка френско-германският консорциум \"Соф кънект\",  който спечели концесията на столичната аерогара в средата на юли , представи своите планове за развитието на летището пред журналисти в Мюнхен. Изборът на \"Соф кънект\", в който акционери са френският фонд Meridiam и строителната компания \"Щрабаг\", а консултант е летище \"Мюнхен\", беше определен за изненадващ. Офертата на победителя предвижда да заплаща на държавата 24.5 млн. евро годишно възнаграждение и да инвестира в следващите 35 години от концесията 608 млн. евро (плюс исканата от всички сума от 550 млн. лв. първоначално плащане). Офертата беше третата по сила на база годишното плащане към държавата. Предимството, което осигури избора на \"Соф кънект\", е техническата оферта.      На 26 юли, в последния възможен ден за обжалване на избора на \"Соф кънект\" за концесионер,  процедурата беше атакувана пред Комисията за защита на конкуренцията  (КЗК) от всички загубили търга компании. Антимонополният орган обаче отхвърли жалбите вчера. Meridiam за първи път ще развива бизнес в България. Френският фонд, който участва с 99% в \"Соф кънект\" е базиран в Париж и е фокусиран към инфраструктурни проекти в Европа, Северна Америка и Африка. За консултант не случайно е избран летищният оператор на аерогарата в Мюнхен. Свършеното там през последните години е убедило Meridiam, че може да разчита на същите хора, за да реализира идеите си и на българска почва. Силен национален превозвач е гръбнакът на едно летище Ако КЗК одобри \"Соф кънект\" за концесионер на столичното летище, първата задача ще бъде да се увеличи трафикът, което от своя страна ще доведе и до по-големи приходи. Засилването на позициите на националния превозвач \"България Ер\" е друг приоритет. \"Това е много важно. Един силен национален превозвач е гръбнакът на летището. Когато това се случи, ще се мисли и за директни презокеански полети от България\", обясни пред \"Дневник\" зам.-директорът по \"Продажби и маркетинг\" на летище \"Мюнхен\" Лоренцо Ди Лорето. Той показа и добри познания за България, като уточни, че знае колко голяма е българската диаспора в Чикаго. Именно американският град може да се окаже първата подобна линия. Но за да се случи всичко това е нужна и добра инфраструктура. За целта двата терминала на летището ще бъдат преустроени, за да се подобри тяхната оперативна ефективност, а фокусът ще бъде върху повишаване на удовлетвореността на пътниците. Предвидено е реновиране на първия терминал и модернизиране на втория. Проверката за сигурност и паспортният контрол за международните полети ще бъдат засилени с допълнителни филтри. Как ще се променят двата терминала и ще има ли нов Терминал 2 не само ще увеличи капацитета си, но планът за развитието му ще включва нови локации на атрактивни търговски площи, подобрявайки по този начин преживяването на пътниците. Освен модернизацията на съоръженията за обслужване на пътниците, търговската зона също ще бъде разширена с нови магазини, предназначени за заминаващите пътници, както и обособени места за хранене.      До 2022 г. ключовите инвестиции ще са за новото конфигуриране на двата терминала. Предвидени са промени в ръкавите за качване в самолета, както и нов паркинг за автомобили. Ще се направят инвестиции във водоснабдителното съоръжение, пречиствателната станция за отпадни води, система за наблюдение на диги по бреговете на река Искър. Ще бъдат направени инвестиции в летищното оборудване и инфраструктура, които ще подобрят значително оперативната ефективност на летището. До 2030 г. пък ще бъде изграден новият Терминал 3. Това ще стане с извеждането от експлоатация на Терминал 1, който най-вероятно ще се използва само за пренасянето на товари. Рекламите на летището стават табу Едно от нещата, които операторът на летище \"Мюнхен\" иска да приложи в София при изграждането на новия терминал е той да бъде почти изцяло от стъкло. По този начин ще бъдат намалени до минимум разходите за електричество през деня. Друг любопитен детайл е видът на стените на летището. \"Не искахме на летището да има каквито и да е реклами. Преценихме, че с бели стени пътниците няма да се натоварват от постоянно атакуващите ги реклами. Масово летищата по света, особено в Азия, са изцяло брандирани с реклами. Ние обаче си зададохме въпроса дали искаме да печелим пари или да печелим повече пари. Решихме просто да печелим пари и да не натоварваме зрението на пътниците с позиционирането на реклами по стените\", обясни още Лоренцо Ди Лорето.      Ще бъде поставена и максимална цена на продуктите, които се продават на територията на летището. Те трябва да са максимум с 50% по-скъпи от средната им цена на пазара.", "date": "2019.11.16", "title": "Подкрепа за \"България ер\" и презокеански полети обещава бъдещият концесионер на летище \"София\""}
{"url": "https://www.dnevnik.bg/bulgaria/2019/11/16/3989019_vtorata_nai-drevna_profesiia_posledstviiata_ot_dva/", "text": "Точно преди две седмици журналистката Елена Кирова - водещ във варненската телевизия \"Черно море\", напуска работата си, след като предаването й \"Посоки.eu\" внезапно е свалено от ефир, а заплатата й е чувствително намалена. Формално решението е нейно , а частната телевизия не дължи обяснения за това какви промени прави в програмата си. Темата за свободата на словото обаче изскача зад трудно потвърдимото официално, но натрапчиво съвпадение между прекратяването на договора на водещата, едно взето и неизлъчено интервю със стария нов кмет на Варна, въпросите в него и реакцията на един общински съветник от управляващата партия в града.  Интервю по време на кампания \"Черно море\" е малка и безкритична телевизия. Тя е една от многото регионални медии в България, съществуващи  с безконтролната финансова подкрепа на местните администрации . Неин собственик е \"Холдинг Варна\", свързан с \"Химимпорт\" и \"Централна кооперативна банка\" - бизнесгрупата, която притежава и телевизия \"България он ер\". На 30 октомври - по средата между двата тура на местните избори, Елена Кирова интервюира кмета на Варна Иван Портних. По това време той е в кампания за балотажа, на който спечели трети мандат на поста.  \"Интервюто беше поискано от телевизия \"България он ер\" на 30 октомври и беше записано същия ден, разказа журналистката за \"Дневник\". Уточнява, че не е имало предварително уговорен сценарий за разговора, който да направи от Варна за по-голямата телевизия в София: \"Беше ми препоръчано да питам Портних защо не е спечелил на първи тур, на каква подкрепа разчита, за проблемите около реконструкцията на градския бул. \"Васил Левски\" и друго, което сметна за важно\". По думите й интервюто трябвало да бъде излъчено в сутрешния блок на \"България он ер\" на 31 октомври\".      По време на разговора си обаче Кирова попитала Портних и за неща, които до този момент телевизия \"Черно море\" не е коментирала. Според разказа й - единственото сведение за интервюто, тъй като то не може да бъде гледано никъде, първият въпрос бил свързан с две публикации в израелски медии от 20 февруари 2018 г. По това време Портних е на посещение в пристанищния град Хайфа, за да договори побратимяването му с Варна. Макар и шумно промотирана на старта си, визитата приключва преждевременно, тихомълком и без резултат. А общинската администрация във Варна премълча причините като не публикува нито едно съобщение за свършеното в Хайфа. Единствената версия за проваленото побратимяване се появява в две израелски онлайн издания - \"News Haifa Curriot\" и сайта на консервативния телевизионен \"Канал 20\", а авторът е един и същ. \"Кметът на третия по големина град в България отседна в престижен хотел в Хайфа и според доказателства, получени от репортер на News Haifa Curiot , вечерта - след планираната си среща за този ден, той се е напил, след като е изпил големи количества от алкохол. Според други доказателства кметът на Варна дори е тормозил сексуално служителка на хотела\", гласи текстът на една от статиите  Във втората статия се пояснява, че \"смущаващият инцидент е стигнал до знанието на ръководителите на община Хайфа и в крайна сметка посещението на високопоставения (гост) е било прекъснато, а няколко срещи, насрочени за него по-късно през седмицата, са били отменени\". \"Външното министерство не е било уведомено от домакините в Хайфа. Община Хайфа потвърди случилото се, но не предостави повече подробности\", се уточнява в статията. В края на октомври - в навечерието на местните избори, български сайтове публикуваха информация за статиите на израелските медии, а Портних реагира с пост във \"Фейсбук\", където нарече написаното \"предизборни похвати\" и отвърна: \"Ако всичко това беше истина, как тогава лично щях да посрещна във Варна премиера на Израел Бенямин Нетаняху малко по-късно след \"скандала\"?\". Постът беше придружен от снимки, на които посреща на летището във Варна Нетаняху. Израелският министър-председател наистина кацна във Варна в началото на ноември 2018 г. , но за среща в Евксиноград с премиерите на България, Сърбия, Гърция и Румъния по покана на колегата му Бойко Борисов. Елена Кирова разказа, че в интервюто пред нея Иван Портних обяснил най-общо, че няма да коментира въпроса за Хайфа, защото води позитивна кампания. Според журналистката вторият й \"непротоколен\" въпрос е бил по повод предизвикалото множество коментари качество на трикилометровия градски булевард \"Васил Левски\", ремонтиран предизборно с над 120 млн. лв. Журналистката обясни, че питала защо двуетажните му кръгови кръстовища са наклонени и с неправилна форма, както и защо цената на булеварда е толкова висока: \"Кметът отговори, че булевардът е много полезен, защото през него се преминава за 10 мин. Данните за цената му били публични и всички варненци ги знаели\".  Коя си ти Журналистката твърди, че не е знаела интервюто с Портних да е било платено, каквито по закон могат да бъдат телевизионните изяви на кандидатите за кметове и общински съветници по време на кампании. Въпреки това то явно е изпратено за сверка в щаба на ГЕРБ. \"Коментирах част от въпросите си с един от редакторите на \"България он ер\" на 30 октомври вечерта, защото от пресцентъра на ГЕРБ недоволстваха за някои от темите в интервюто. От София ми благодариха, че съобщавам за това, казаха, че ще го прегледат и ще преценят дали да го режат някъде\", каза Кирова. На 31 октомври – въпреки, че е поръчано и предварително планирано, интервюто не е излъчено от \"България он ер\". Не е качено и в сайта на телевизията, каквато е практиката. На последвалата оперативка в телевизия \"Черно море\" Елена Кирова научила, че заради въпросите, зададени към Портних, заплатата й е намалена с 25%, а предаването е свалено от ефир. Напуснала още същия ден: \"За мотивите ми е най-болезнено да говоря. Казаха ми, че съм предала ръководството. Телевизията ми даде много, но в този ден усетих, че аз не искам да и дам нищо повече. Чух неща, които още ми е трудно да повярвам и приема, че съм чула за себе си\".  Колеги на журналистката, присъствали на оперативката, твърдят, че тонът на критиката към нея бил \"махленски\". Според един от тях, пожелал анонимност, думите на Нася Атанасова, управител на телевизията били буквално следните: \"Ти каква си - разследващ журналист ли си, топ журналист ли си, че да му задаваш такива въпроси? Жена ли си му, любовница ли си му, че да го питаш за Хайфа?\". Според източника от думите на Атанасова се разбрало, че дори не е гледала интервюто преди оперативката.  \"Дневник\" потърси за разговор управителят на телевизия \"Черно море\", но телефонната връзка с нея се оказа невъзможна. Нася Атанасова не отговори и на въпросите, изпратени на електронния адрес, посочен в сайта на телевизията.  Просто паралелни интервюта Даяна Попова, пиар на телевизия \"България он ер\", дава друго обяснение за неизлъченото интервю. Пред \"Дневник\" тя потвърди, че разговорът действително е бил планиран за излъчване на 31 октомври, като уточни, че телевизията в София има практика да излъчва материали, изготвени по тяхна поръчка от регионални телевизии. \"В последните минути от подготовката на предаването си обаче колегите от утринния блок разбират, че по същото време Иван Портних ще участва на живо в \"Нова телевизия\". По тази причина се е наложило да реагират буквално за минути като са взели решение да не излъчват предварително записаното интервю. Все пак е смешно по едно и също време в две телевизии кметът на Варна да се появи на живо и на запис, при това с два различни костюма или с две различни ризи\", обясни Попова.  Нищо подобно Потърсен за коментар Иван Портних - чрез съобщения на две преслужби, се дистанцира от описваните случки. Чрез партийния пресцентър на ГЕРБ във Варна ( той отрече по време на предизборната си кампания да е упражнявал и какъвто и да е натиск за налагане на наказание на Елена Кирова. От информационната служба на общината пък най-напред отказаха коментар по публикациите за скандал в Хайфа през зимата на 2018 г. с аргумента, че са написани на иврит. След като двата текста им бяха предоставени в превод на български, оттам цитираха позиция на Портних, която дословно повтаря публикуваната на 16 октомври в профила му във \"Фейсбук\". До приключването на работата по този текст от общината в Хайфа и двете медии, публикували информацията за несъстоялото се побратимяване с Варна, не отговориха на въпросите, които им бяха изпратени. Статиите обаче все още са достъпни  тук  и  тук . Нито една от тях не съдържа данни за опровержение или право на отговор, поискано от канцеларията на Иван Портних.  Разбирате ли \"Не е било пла-ни-ра-но\" Но историята с фактическото уволнение на журналистката Елена Кирова не свършва така. След като скандалът със спряното интервю стана публичен, председателят на групата на ГЕРБ във варненския общински съвет Марица Гърдева публикува в профила си във \"Фейсбук\" следния статус: \"Журналистиката е професия почти толкова древна, като.... С няколко думи това е втората най-древна професия\".  Журналисти от телевизията, където до скоро работеше Кирова, коментират, че Гърдева, която работела като пиар на медиата, е станала причина за напускането на водещата. Пред \"Дневник\" Гърдева отрече. В същото време се размина главоломно с установените дотук факти по случая.  Най-напред новоизбраният общински съветник отрече да е публикувала във \"Фейсбук\" обидния си статус по адрес на Елена Кирова. \"Моля ви, не ме занимавайте с подобни неща! Разгледайте профила ми, там няма такава публикация\", заяви тя. Статусът действително изчезна часове, след като се появи, но може да бъде открит на десетки места в мрежата като скрийншот.       След това Гърдева многократно отрече да се занимава като пиар експерт с телевизия \"Черно море\". В сайта на едноименната медийна група, в която влизат вестник и няколко сайта със същите имена, тя е посочена като неин служител именно с тези функции.  Накрая почти отрече и съществуването на интервю с Иван Портних, взето от Елена Кирова. \"Подобно интервю изобщо не е било планирано. Разбирате ли термина - \"Не е било пла-ни-ра-но\". А ако все пак е било взето, то не е можело да бъде показано заради изборите. Предаването \"Посоки.eu\" на телевизия \"Черно море\", в което това е трябвало да стане, се излъчва само в неделя\", обяви тя, въпреки обясненията на пиара на \"България он ер\" Даяна Попова, че интервюто е било планирано за друга телевизия, било е взето и е трябвало да бъде излъчено на 31 октомври (четвъртък).       В предходния състав на варненския Общински съвет Гърдева беше председател на групата на ГЕРБ. Сега партията отново има непреодолимо мнозинство и по неофициална информация на \"Дневник\" в близките дни тя ще бъде номинирана от колегите си за председател на постоянната комисия \"Култура и духовно развитие\" във Варна.\"Нямам никакви лични амбиции за това. Но ако колегите от групата все пак решат да ме номинират за този пост, това е съвсем друго нещо\", каза тя пред \"Дневник\". С мнозинството, което ГЕРБ получи във Варна след изборите на 27 октомври, изборът й не би трябвало да е проблем. Проблемът е в това, че в ресора на Гърдева ще попадне и грижата за свободата на \"втората най-древна професия след...\".", "date": "2019.11.16", "title": "\"Втората най-древна професия\": последствията от два \"непрепоръчани\" въпроса към един кмет"}
{"url": "https://www.dnevnik.bg/sviat/2019/11/16/3992652_vsichki_triabva_da_se_strahuvat_v_shri_lanka_se/", "text": "Жителите на Шри Ланка избират днес своя президент - това може да означава връщане на власт на страховития клан Раджапакса, около който витаят редица мрачни въпроси - подозрителни изчезвания, убийства и проблемни китайски заеми. В една страна, която е все още в шок от  атентатите на католическия Великден , в дългата 65 сантиметра бюлетина фигурират имената на 35 кандидати, сред които двама монаси и една-единствена жена. Изборите се очертават оспорван дуел между представителя на управляващата партия Саджитх Премадаса и Готабхая Раджапакса, брат на бившия \"силен човек\" в страната Махинда Раджапакса. 70-годишният Готабхая е малкият брат на бившия президент  Махинда Раджапакса , който управлява с \"желязна ръка\" южноазиатския остров от 2005 г. до 2015 г. и е възпрепятстван от действащата конституция да се кандидатира на тези избори. Махинда беше победен на изборите преди пет години от коалиция от свои противници и се опита да стане премиер миналата година чрез преврат, който се провали. \"Черна овца\" за правозащитниците, Махинда Раджапакса е възхваляван от синхалското етническо мнозинство в страната с 21 милиона жители за смазването на сепаратисткото бунтовническо движение на  тамилското малцинство , сложило край на гражданската война, която отне живота на 100 000 души за 37 години. Заключителната фаза на гражданската война през 2009 г. се превърна в кървава баня. Предполага се, че правителствените сили, ръководени тогава от брат му Готабхая, са убили 40 000 тамили от мирното население за няколко месеца. Страх Готабхая Раджапакса е обвиняван също, въпреки че отрича това, за ръководене на \"отряди на смъртта\", които отвличаха с бели камионетки тамили, политически противници, журналисти и други хора. Телата на някои от тях след това бяха изхвърлени направо на пътя, а други никога не бяха намерени. Една от предполагаемите жертви е журналистът Ласантха Викрематунге, намушкан с нож в главата през 2009 г. Репортерът възнамеряваше да свидетелства пред съда по дело за преднамерена клевета, инициирано от Готабхая срещу неговия вестник, след статия, обвиняваща президентския брат в корупция. Дъщеря му Ахимса Викрематунге казва, че е ужасена от перспективата при президентско управление на Готабхая Раджапакса \"редица смели полицаи, прокурори, свидетели, съдии и журналисти, които са се изпречвали на неговия път, да попаднат на мушката му\". \"Всички трябва да се страхуват от това, което може да се случи, ако Готабхая стане президент, всички\", предупреждава анализаторът Паикиасотхи Сараванамуту. \"За журналистите, за всякаква форма на дисидентство, ще бъде много, много тежко\", казва той пред АФП. Според правозащитната организация  \"Репортери без граници\"  през \"черното десетилетие\" на управлението на Махинда Раджапакса най-малко 14 журналисти са били \"убити във връзка с тяхната работа\". Срещу Готабхая Раджапакса Обединената национална партия (ОНП), най-голямата парламентарна сила, издигна министъра на жилищното строителство Саджитх Премадаса, който е сравнително слабо познат. Той е син на президента Ранасингх Премадаса, убит през 1993 г. при самоубийствен атентат на тамилските бунтовници. Естественият кандидат на ОНП, премиерът Ранил Викремесингхе, трябваше да се откаже от президентските си амбиции в резултат на вътрешна атака. Борбата за власт през последните години между него и досегашния президент Маитхрипала Сирисена разстрои държавната машина, която се оказа неспособна да предотврати джихадистките атентати на Великден, отнели живота на 269 души. Китайски пари В случай на победа Готабхая Раджапакса ще назначи брат си Махинда начело на правителството. Едно връщане на власт на клана Раджапакса безпокои също съседна Индия и Запада заради  близостта му с Китай. Пекин даде милиарди долари заеми на Шри Ланка по време на двата мандата на Махинда Раджапакса за големи инфраструктурни проекти - колосален дълг, който поставя намираща се на стратегическо място в Индийския океан страна в пряка зависимост от Китай. Договорите за заеми станаха обект на съмнения за корупция. Като илюстрация на бремето на този дълг Шри Ланка трябваше да преотстъпи през 2017 г. за 99 години на Китай южното пристанище Хамбантота, след като не успя да изплати дълг от 1.4 млрд. долара за неговото строителство. Китайските инвестиции \"благоприятстваха лошото управление на Раджапакса\", посочва експертът Паикиасотхи Сараванамуту. \"Те харчиха и харчиха без да мислят, че парите трябва да се връщат\", допълва той. Близо 16 милиона гласоподаватели в Шри Ланка са призовани да се явят пред избирателните урни от 7.00 до 17.00 ч. (от 3.30 ч. до 13.30 ч. българско време). Резултатите от изборите се очаква да станат известни в неделя. /БТА", "date": "2019.11.16", "title": "\"Всички трябва да се страхуват\": в Шри Ланка се връща страховитият клан Раджапакса"}
{"url": "https://www.dnevnik.bg/hrana_i_napitki/2019/11/16/3991326_kavurma_ot_rapani_s_presni_podpravki_i_jele_ot_shardone/", "text": "                           Използвайте предварително почистени и сварени рапани. Запържете ги слука и гъбите. Добавете доматено пюре. Овкусете с чубрица, джоджен и мащерка. Прибавете рибен бульон и печени чушки, нарязани на кубчета. Гответе, докато остане на мазнина. Гарнирайте с пресни билки. За желето използвайте шардоне барик (отлежало в дъбови съдове). Кипнете го в касерол. Овкусете със сол и пипер и прибавете предварително разтворения във вода желатин. След като изстине, формовайте и гарнирайте. 150 г рапани 100 мл рибен бульон 50 г печени червени чушки 30 г печурки 30 г бейби лукчета (балучка) 30 г домати конкасе 30 г чери домати 20 г доматено пюре 1 г чубрица 1 г джоджен 1 г мащерка 50 мл бяло вино шардоне барик 15 г желатин 1 г бял пипер 1 г сол", "date": "2019.11.16", "title": "Кавърма от рапани"}
{"url": "https://www.dnevnik.bg/biznes/companii/2019/11/12/3990829_zashto_v_momenta_e_izgodno_da_se_zaloji_na_iphone_xs/", "text": "Заедно с новата серия телефони Apple iPhone 11, на официалния сайт на техно гиганта вече не се предлагат iPhone XS и iPhone XS Max, и двата пуснати едва преди около година. Въпреки това Apple са запазили телефоните iPhone XR, пуснати заедно с XS XS Max. iPhone 7, който беше лансиран през 2016, беше също изваден от продажба, пише Business Insider. Apple подменят и iPad-а от 9,7 инча с модел от 10,2 инча, а новият Apple Watch замести серия 4. Не за първи път Apple постъпват така. Миналата година действаха по сходен начин и преустановиха продажбата на iPhone Х, който беше заместен с iPhone XS, както и iPhone 6S, 6S Plus и iPhone SE. Към днешна дата iPhone 8 е най-евтиният, който може да бъде намерен на официалния сайт на компанията, където цените за  iPhone 11  започват от $699 (цените за iPhone 11 Pro и iPhone 11 Pro Max пък започват съответно от $999 и $1099). Макар iPhone XS и iPhone XS Max да не са вече налични в магазините на Apple, все още могат да бъдат намерени в партньорските магазини или на сайтовете на големите онлайн ритейлъри като  eMAG . Сега е идеалният момент за онези, които искат да си купят iPhone XS или XS Max на цена, която е меко казано като за приятели. Сред останалите причини на първо място е камерата на модела - iPhone XS има осезаемо подобрена двойна камера, правеща снимки по-добре, отколкото iPhone Х, както на тъмно, така и при повишен контраст. И после - има по-бърз процесор, по-бърз Face ID, поддържа dual-Sim, разполага с 512 GB и е наличен в златисто.      От съществено значение е и факта, че iPhone XS е с процесор А12 Bionic, който Apple въведоха преди година и успя да стане най-добрият сред конкурентите, тъй като всички телефони, които го използват, надскачат устройствата с чипове Snapdragon 845 и Kirin 970 в тестове. A12 Bionic има две ядра, които се представят с 15% по-добре, докато изразходват 40% по-малко енергия в сравнение с А11. Четирите ефикасни ядра продължават да оптимизират разхода на енергия. Игрите би трябвало да се виждат и усещат по-добре благодарение на повишената с 50% скорост на новия GPU A12 и невроновия процесор, който увеличава броя операции, извършени за секунда. Тестовете потвърждават със сигурност, че А12 се справя по-добре от А11, но най-важното е, че \"бие\" процесора Snapdragon 845, който захранва най-добрите представители сред телефоните с Android. Също така, А12 се справя особено добре в управлението на всички приложения с обогатена реалност. И накрая, iPhone XS е един изключително издръжлив и надежден телефон, ако след всичко гореизброено тези характеристики имат значение (а би трябвало да имат). Ако iPhone Х поддържаше стандарт ІР67 за прахо- и водоустойчивост, то iPhone XS отговаря на стандарт ІР68. Това означава, че дори и да е бил на 6 метра под водата, след това ще продължи да работи. Смартофонът iPhone XS притежава и подсилено стъкло, което  Apple  счита за най-здравото, използвано някога за смартфон.", "date": "2019.11.16", "title": "Защо в момента е изгодно да се заложи на iPhone XS"}
{"url": "https://www.dnevnik.bg/sport/2019/11/16/3992609_tova_e_mujki_sport_zashto_futbolniiat_ezik_predizvika/", "text": "Призивът на спортния директор на \"Борусия\" (Дортмунд) Михаел Цорк към неговите футболисти да играят \"като мъже\" преди поражението от \"Байерн\" (0:4) имаше последици и предизвика обсъждане за използването на езика в спорта. Дългоочакваното първо голямо дерби за сезона в Германия, в което  \"Байерн\" категорично надигра \"Борусия\" с 4:0 на \"Алианц Арена\" , отвори теми за заглавия, но едно от тях беше написано ще преди началото на мача. В навечерието на двубоя Цорк определи последните резултати на отбора срещу \"Байерн\" като \"ужасяващи\" и поиска играчите да покажат повече характер. \"Не става въпрос за тактика, а трябва да играем мъжки футбол. Трябва да се държим като мъже на терена\" Цорк не беше единственият, който повдигна темата за мъжката игра. В интервю пред \"Билд\" полузащитникът на \"Борусия\" Аксел Витсел говори за последните два мача на тима срещу шампионите, като първият завърши 3:2 за \"Дортмунд\", а двубоят в Мюнхен приключи с поражение с 1:5 за жълто-черните. Според Витсел разликата в двете срещи е била, че в първия мач тимът му е показал характер и е \"играл с топки\". Коментарите на Цорк предизвикаха дискусия за ролята на сексизма, който се появява в ежедневния език, използван от водещите футболни фигури в Германия. В \"Туитър\" потребител отвори темата с публикуването на кратки видеа, в които играчи симулират контузия, добавяйки надписа Männerfussball (мъжки футбол) към всяко от тях. Критика имаше и от няколко членове на един от най-популярните футболни подкастове в Германия, Frauen Reden Über Fussball (Жени говорят за футбол), в който жени обсъждат проблемите на играта. Сред най-големите критици е вратарят на женския национален отбор на Германия Алмут Шулт. В интервю за \"Евроспорт\" 28-годишната футболистка на \"Волфсбург\" заяви, че според нея е \"срамно\" женският футбол да се обсъжда с толкова негативен тон. \"Не прекарваме толкова много време да лежим на терена, опитвайки се да симулираме, че сме контузени\", каза тя, като същевременно призова за по-строги наказания за играчите, които се преструват на контузени и многократно се оплакват на съдиите. Mannschaft или Team Тази седмица на конференция на Fan Project в Щутгарт социални работници и професионалисти в образованието, които работят с млади футболни фенове в около 50 места в цялата страна, се събраха, за да обсъдят въпроса. Експертите говориха по теми като мъжествеността във футбола и начина, по който терминът е изразен от играчи, привърженици и коментатори. Една от дискутираните точки беше въпросът за езика и неговото използване във футбола и как той може да послужи като пречка в борбата за половото равенство в спорта в Германия. Сред посочените примери беше немската дума за отбор - \"маншафт\" (Mannschaft). Коренът й идва от Mann, което в превод означава \"мъж\" и би могло да се смята за неподходяща терминология за група от женски представители във футбола. Някои клубове вече се опитват да заменят термина с по-неутралния англицизъм Team като начин за насърчаване за приобщаването на половете. От своя страна, в изказването си след загубата на \"Алианц Арена\" Цорк направи препратка към коментарите си: \"Мъжки футбол? Това дори не беше футбол\".", "date": "2019.11.16", "title": "\"Това е мъжки спорт\": води ли футболният език до сексизъм в Германия"}
{"url": "https://www.dnevnik.bg/sviat/2019/11/16/3992803_rokliata_za_9500_koiato_ne_sushtestvuva/", "text": "Бизнесменът Ричард Ма, директор на компания за сигурност в САЩ, е купил рокля за над 9500 долара на съпругата си тази година. Това е скъп тоалет - особено като се има предвид, че не съществува, разказва  Би Би Си . Става дума за дигитална рокля, чийто дизайн е на модната къща The Fabricant. Тя няма физическа форма, различна от снимка на съпругата Мери Рен; присъства само на изображението, обработено от модната къща. \"Определено е много скъпо, но е и като инвестиция,\" казва Ма, цитиран от британската медия. Обяснява, че обикновено той и жена му не си купува скъпи дрехи, но смята, че подобна стъпка е ценна в дългосрочен план - \"след 10 години всички ще носят дрехи от \"дигиталната\" мода\". Друга компания, скандинавската \"Карлингс\", успява да \"разпродаде\" колекцията си от дигитални дрехи миналия октомври с начална цена от 11 долара. Рони Микалсен, директор на бранда на компанията, обяснява, че макар разпродажбата на дигитална колекция да е \"теоретично невъзможно\", се поставя таван на броя на продуктите, които ще бъдат създадени, в името на усещането, че колекицията е \"специална\". Всъщност тази колекция е само част от маркетинговата кампания на истинските продукти. Според \"Карлингс\" обаче концепцията има потенциал и се очаква да има още една в края на тази година. \"Фабрикант\" пък дава на потребителите възможност за безплатни дигитални дрехи на сайта си, но на желаещите са необходими уменията и софтуерът, за да \"облекат\" снимките си. Какви точно са потребителите на дигиталната стока на двете компании, е отворен въпрос - една от двете компании заявява, че много от хората, ползващи безплатния продукт, са от модната индустрия. Има и други, които \"са много любопитни да видят как изглеждат файловете\". Особено \"след роклята, продадена за 9500 долара,\" хората искат и да притежават подобни продукти, казва съоснователят на \"Фабрикант\" Амбър Джей Слоутън. Едно от вдъхновенията за компанията са хората, готови да си плащат за облекло на героите в компютърни игри (заради това влияние някои в модната индустрия допускат, че дигиталните дрехи може и да са нещо \"дългосрочно\"). Тя също така осъзнава, че \"светът се променя\".", "date": "2019.11.16", "title": "Роклята за $9500, която не съществува"}
{"url": "https://www.dnevnik.bg/sviat/2019/11/16/3992903_v_germaniia_zaduljitelna_vaksina_za_da_opaziat_decata/", "text": "                         Истински скандално е, че тъкмо в Германия - тази високоразвита индустриална държава - през последните години периодично избухват регионални  епидемии от морбили.  А не би трябвало да е така, защото класическата ваксинация срещу морбили, паротит и рубеола функционира толкова добре, че опасността от морбили всъщност би трябвало да е ликвидирана напълно. А Германия би трябвало да е страна за пример в превенцията на болестта. Според последните данни на  Световната здравна организация (СЗО) , делът на имунизираните срещу тази болест обаче спада: от 97% през 2013 година на 92% в момента. А според експертите, за всеобща защита на населението може да се говорим при поне 95 процента имунизирани. Не от немарливост Две са причините за намаляващия дял на имунизираните: имиграцията на хора от страни с по-ниски здравни стандарти, както и разбиранията на много от младите германски родители. Повече от 10% от най-малките деца в Германия не са били имунизирани по начина, препоръчан от постоянната Комисия по имунизациите, а именно - два пъти през първите две години след раждането им. Защото само двойната ваксинация осигурява защита срещу заболяването за цял живот. Всяко дванайсето дете от родените през 2016 година в Германия няма нито една  имунизация ! И това обикновено не става от немарливост, а поради определени идеологически разбирания на родителите. Защото в една благоденстваща страна като Германия има и хора, които по твърде нерационален начин отричат достиженията на съвременната наука и по-специално на медицината. По екологични съображения редица хора демонизират ядрената енергия, бройлерите, генното инженерство в растениевъдството, топлинната обработка на прясното мляко и какво ли още не. Други са принципно против всякакви имунизации и лекарства на химическа основа. Тъкмо сред по-образованите слоеве от населението тези разбирания са най-силно разпространени. За мнозина е дори модерно да са против модерните достижения на науката. Звучи парадоксално, но е факт: тъкмо добре образованите и с висок социално-икономически статус майки са непропорционално високо представени сред противниците на ваксинациите. Техният стремеж към екологичното, естественото и първичното им пречи да видят това, че в развитите общества традиционната медицина с нейните технически достижения предпазва от болести, страдания, бедност и епидемии. Крайно време беше държавата да въведе ред Потърпевши от тази идеология са децата. Когато родителите им отхвърлят имунизациите и се увличат по хомеопатията или по всевъзможни суеверни фокуси, те на практика ги лишават от възможно най-добрата медицинска защита. Но правото на децата на физическа и здравна неприкосновеност във всички случаи е по-важно от правото на родителите да определят житейския си стил. Затова законодателят в Германия взе най-правилното решение:  имунизирането  да стане задължително за всички деца, които ходят на ясли, градини и училища. Същото важи и за хората, живеещи в бежанските приюти. Тъкмо на подобни места, на които много хора живеят на твърде малка площ, болестта се разпространява особено бързо. Родителите, които въпреки това отказват да имунизират децата си, ще плащат глоба от 2500 евро. Тази сума на пръв поглед изглежда неправомерно висока. Но тъй като в Германия ходенето на училище е задължително, а родителите нямат право да изключват децата от учебния процес, е ясно, че санкцията трябва да е достатъчно сериозна, в противен случай би останала без ефект.", "date": "2019.11.16", "title": "В Германия: задължителна ваксина, за да опазят децата от родителите им"}
{"url": "https://www.dnevnik.bg/detski_dnevnik/2019/11/16/3990953_kolko_li_gaden_moje_da_bude_jivotut_na_lota/", "text": "Продължението на свръхпопулярната германска  поредица \"Животът на Лота 2\"  ни връща обратно в училище в компанията на строги учители, гадни момичета и един креслив папагал. Втората книга от поредицата на Алис Пантермюлер, \"Животът на Лота\", излиза на български под марката на издателство \"Сиела\". Приключенията на малката лудетина продължават и никой не може да се изпречи на пътя ѝ, когато си е наумила нещо – дори и най-популярните момичета в нейното училище. Лота страшно, ама ужасно много иска да има домашен любимец. Нещо пухкаво, сладко и мило. Например зайче. Или котенце. Или от онези смешни малки кученца с големите уши. Вместо това получава папагала Ханибал, който врещи сякаш го колят, и то точно по зазоряване. Направо да те заболят ушите. Но това не е единственият проблем, който ѝ създава главоболия. Беренике фон Бьодекер от 5 Б клас, която се мисли за тооолкова по-готина от всички останали, създава бандата \"Бляскавите момичета\". Те носят модни дрехи, имат дълги руси коси и всички ги харесват. Затова Лота и най-добрата ѝ приятелка Шайен създават свой клуб – \"Дивите зайчета\". Той е суперексклузивен, разбира се, но тъй като двама са малко за цяла банда, момичетата взимат със себе си и Паул. Е, може да му се носи слава на смотаняка на класа, но Паул има своите достойнства. Понякога. Само че рожденият ден на Беренике наближава със страшна сила. Парти с преспиване с палатки, с лагерен огън, с десетки лакомства, с музика и караоке, и танци, и без никакви родители. И тя кани всички. Ама че подъл номер! Сблъсъкът между двете банди е неизбежен.", "date": "2019.11.16", "title": "Колко ли гаден може да бъде животът на Лота?"}
{"url": "https://www.dnevnik.bg/sport/2019/11/16/3992721_v_imeto_na_futbola_ili_zashto_jenite_putuvat_poveche/", "text": "Жените са по-склонни да пътуват, за да гледат футбол, показва проучване. Според резултатите мъжете по-рядко прибягват до отмяната на други планове, за да могат да се насладят на любимия си спорт. В изследването на Hotel.com са участвали 16 хиляди души, които са фенове на футбола. 71% от анкетираните жени планират екскурзиите си около провеждането на някое спортно събитие, докато това се отнася за 67% от мъжете. Според информацията жените дори са склонни да пожертват повече от мъжете, когато става дума за гледането на футболен мач на живо. Близо една четвърт от жените са готови да загърбят плановете си за вечерта, а 18% са склонни да отменят чествания на годишнини. Резултатите при мъжете са по-ниски, като те са съответно 19% и 15% процента по тези две графи. Очаквано мъжете гледат мачове предимно с приятелите си, като едва 17% от тях го правят с приятелката си. От своя страна 45% от жените гледат футбол с партньора си. \"Знаем, че футболните фенове са едни от най-страстните пътешественици. Те пътуват наблизо и надалеч, за да подкрепят отбора си\", казва Ема Таг, мениджър комуникации в Hotel.com. Тя допълва: \"Чудесно е да видим разнообразието от привърженици и е вълнуващо да видим как жените, които пътуват, за да гледат футбол, водят тенденцията, когато става дума за възприемане на културата на градовете, които посещават\".", "date": "2019.11.16", "title": "В името на футбола, или защо жените пътуват повече, за да гледат спорт"}
{"url": "https://www.dnevnik.bg/sviat/2019/11/16/3993054_bil_geits_izprevari_djef_bezos_i_oglavi_klasaciiata_za/", "text": "Съоснователят \"Майкрософт\" Бил Гейтс за първи път от повече от две години се върна начело на класацията на \"Форбс\" като най-богатия човек в света, след като в петък изпревари първия в листата - основателят на \"Амазон\" Джеф Безос. Това съобщава \"Блумбърг\". Гейтс може би е бил подпомогнат отчасти от  изненадващото решение на Пентагона, обявено на 25 октомври, за възлагане на поръчката от 10 милиарда долара договор за облачни услуги на \"Майкрософт\"  вместо на \"Амазон\", пише медиата. Акциите на \"Майкрософт\" оттогава се покачиха с 4%, което дава на Гейтс богатство от 110 милиарда долара, според индекса на Bloomberg Billionaires. Акциите на \"Амазон\" пък са намалели с около 2% след обявяването, което преизчислява нетното богатство на Безос на 108,7 милиарда долара. Индексът, който проследява богатството на най-богатите 500 души, се актуализира всеки търговски ден след затварянето на американските пазари. Най-богатият човек в Европа, Бернар Арно, е на трето място със 102,7 милиарда долара. Акциите на американския гигант \"Майкрософт\" отбелязаха рекордни стойности след успеха на компанията, получила поръчка за 10 млрд. долара от Пентагона. \"Майкрософт\" надви конкуренти като пазарния лидер \"Амазон\", за да доставя облачни услуги като част от проекта JEDI (Joint Enterprise Defense Infrastructure). \"Блумбърг\" отбелязва, че Безос би бил далеч по-богат, ако той и Макензи Безос не се бяха развели. В следствие на раздялата 49-годишната Макензи получи четвърт от акциите в \"Амазон\".", "date": "2019.11.16", "title": "Бил Гейтс изпревари Джеф Безос и оглави класацията за най-богат човек в света"}
{"url": "https://www.dnevnik.bg/bulgaria/2019/11/16/3992873_sled_vuvejdaneto_na_po-strogi_kriterii_330_novi/", "text": "Висшите учебни заведения и научните организации са произвели общо 330 нови професори и доценти през последната година. Това показва справка на Министерството на образованието и науката, след  влизането в сила на единните минимални критерии за заемане на академични длъжности . От ноември м.г. до сега в университетите има 93 нови професори, 168 доценти, 241 главни асистенти и 170 асистенти, а в научните организации - 35 професори, 34 доценти, 56 главни асистенти и 34 асистенти. В същото време висшите учебни заведения са дали научна степен \"доктор\" на 886 души и \"доктор на науките\" - на 31, а научните организации - съответно на 110 и на седем души. Данните бяха цитирани от ресорния министър Красимир Вълчев в парламента в петък. Учените, заели академични длъжности за последната година, са значително по-малко в сравнение с тези, заемащи такива длъжности в годините преди реформата. За три години от закриването на Висшата атестационна комисия през 2010 г. висшите учебни заведения са произвели 1139 професори и 1324 доценти, или средно по 812 на година. В последните години техният брой бе малко по-малък. Кандидатите за професори, доценти и главни асистенти вече трябва да \"събират\" определен брой точки по обобщени показатели в съответната научна област. Показателите са два вида – наукометрични, които отразяват научните постижения или постижения в художествено-творческата или спортната дейност; и такива, които отразяват постижения в преподавателската дейност. Всеки университет обаче може да има и допълнителни изисквания.", "date": "2019.11.16", "title": "След въвеждането на по-строги критерии има 330 нови професори и доценти за година"}
{"url": "https://www.dnevnik.bg/photos/2019/11/16/3992147_fotogaleriia_iskame_spravedlivost_-_licata_na/", "text": "Хиляди иракчани излязоха, откакто масовите антиправителствени протести започнаха на 1 октомври в столицата и след това бързо се разпространиха на юг в страната.", "date": "2019.11.16", "title": "Фотогалерия: \"Няма да си тръгнем и след 40 години\" - кои са протестиращите иракчани"}
{"url": "https://www.dnevnik.bg/sport/2019/11/16/3993057_fotogaleriia_istoricheskiiat_podvig_na_finlandiia_v/", "text": "Луда радост обзе стадион \"Сонера\" в петък вечер. Футболисти и зрители празнуваха историческото първо класиране на голям футболен форум на националния отбор на Финландия.", "date": "2019.11.16", "title": "Фотогалерия: Историческият подвиг на Финландия в лудата футболна вечер"}
{"url": "https://www.dnevnik.bg/politika/2019/11/16/3993073_spored_centralata_na_bsp_chast_ot_socialistite/", "text": "Във връзка с медийни публикации, съдържащи доклад и подписка с искане за оставки на ръководството на БСП, членове на левицата сигнализираха в централата на партията, че нито са полагали подписа си под такъв текст, нито са дали устно съгласие името им да присъства сред изброените\". Това съобщиха днес от централата на левицата. Вчера около 50 социалисти в подписка и в анализ на резултатите от местните избори , озаглавен \"Обективен прочит\", поискаха оставка на лидера на БСП Корнелия Нинова, Изпълнителното бюро на партията и предизборния й щаб. Те казват, че партията на практика е повторила резултатите от изборите през 2015 г., когато има 60 кметове на общини и 930 общински съветници, докато сега има 58 кметове на общини и 1006 съветници. Изтеклият документ е подписан от бившите лидери на БСП Сергей Станишев и Михаил Миков, от други представители на вътрешната опозиция като Атанас Мерджанов, Ангел Найденов, Димитър Дъбов, Георги Божинов и Борислав Гуцанов, както и от настоящи депутати от левицата като Валери Жаблянов, Красимир Янков, Антон Кутев, Лало Кирилов и Дора Янкова. Имената са 50, а членовете на Националния съвет, който в неделя ще обсъжда изборните резултати - 183. В съобщението от партийната централа, изпратено днес, не се посочва кои са социалистите, които са се отрекли от подписката. Нито пък колко са те. Единствено се отбелязва, че тези членове на партията са разбрали от медиите, че имената им фигурират в списъка с хора, искащи промени. Утре широкото ръководство на левицата ще обсъжда на закрит пленум изборните резултати.", "date": "2019.11.16", "title": "Според централата на БСП част от социалистите, цитирани, че искат оставката на Нинова, са се отрекли"}
{"url": "https://www.dnevnik.bg/sviat/2019/11/16/3993056_fainenshul_taims_naznachava_za_pruv_put_redaktor_jena/", "text": "Файненшъл таймс\" назначи жена за редактор за пръв път от създаването си през 1884 година, съобщава \"Индипендънт\", като цитира изданието. След като редакторът Лайънел Барбър ще се пенсионира след 14 години на поста, мястото му ще заеме неговата заместничка Рула Калаф. Барбър работи в изданието от общо 34 години, редактор е от 2005 година и ще се оттегли в началото на следващата година.\"За мен беше чест и удоволствие да работя в това издание\", написа той в \"Туитър\". Той развива сайта на изданието и по време на управлението му броят на онлайн абонатите е нараснал до над един милион.Барбър е заемал много постове във вестника от 1985 г., включително кореспондент във Вашингтон и шеф на седалището в Брюксел. Рула Калаф е зам.-редактор от 2016 година. Тя работи във вестника от 24 години, посочва изданието, а кариерата й там включва управление и координация на чуждестранни репортери по време на Арабската пролет. Калаф започва във \"Файненшъл таймс\" като кореспондент от Африка.", "date": "2019.11.16", "title": "\"Файненшъл таймс\" назначава за пръв път редактор жена"}
{"url": "https://www.dnevnik.bg/bulgaria/2019/11/16/3993082_opredelen_e_izpulniteliat_na_132_km_ot_struma_prez/", "text": "С 64.4 млн. лв. над прогнозната стойност поскъпна строителството на 13.2 км от магистрала \"Струма\" през Кресненското дефиле, след като днес агенция \"Пътна инфраструктура\" (АПИ) обяви в прессъобщение, че е определила изпълнителя - ДЗЗД \"АПП ЛОТ 3.2.1\". В дружеството участват компанията \"Грома холд\" и свързаните с нея \"Европейски пътища \"Водно строителство - Благоевград\", \"Пътпроект\" и словашката компания \"Вахостав-СК\". Предлаганата от дружеството цена е 599 млн. лв. с ДДС, докато прогнозната стойност на търга беше 533.6 млн. лв. с ДДС.  Преди седмица, когато бяха отворени ценовите предложения, стана известно, че  седем от първоначално подалите документи 10 кандидата в търга  са отстранени. Още една от трите допуснати до отваряне ценови оферти компании е предложила по-висока цена от прогнозната - 635.9 млн. лв. с ДДС. Това е компанията ГБС, която е няколко участъка от \"Струма\", а сега предстои да работи по малка отсечка преди тунел \"Железница\". Единствената оферта, която се вмества в определения от Агенция \"Пътна инфраструктура\" финансов лимит, е на обединението на дружествата от групата на \"Геотехмин\" - \"Геострой\" и \"Пътстрой-92\", заедно с чуждия им партньор \"Илия бурда\". Дадената от него цена е 504 млн. лв. В прессъобщението АПИ не обяснява защо е предпочетена офертата на \"Грома Холд\" пред тази на \"Геотехмин\". Според обявлението на търга победителят се избира въз основа на \"икономически най-изгодна оферта\" на база \"оптимално съотношение качество/цена\".  Срокът за изпълнение на обществената поръчка е 1556 дни и включва времето за проектиране и строителство. Как се печели търгът Въпреки че обединението на \"Геострой\" и \"Пътстрой-92\" предложи цена под прогнозната, посочена от АПИ, \"Грома холд\" и партньорите й вероятно печелят заради висока оценка на техническо предложение. То беше критерий с тежест 60% от крайната оценка. Виктор Велев, управител на \"Грома холд\",  обяснява пред \"Капитал\" , че причините за разликата в цените са сложността на проекта, както и отчетените променящи се фактори като инфлация, растящи заплати, цени на електроенергията и т.н. \"Разликата с прогнозната е по-малко от 10%, тоест това са нормални граници, не изкривяваме толкова много кривата\", казва той. \"Не всеки ден се установява проект с такива обеми и трудност, за да му се даде реална прогнозна стойност. Предложените от експерти на АПИ цени все пак са базирани на данни от предните три години, когато разходите за труд и материали бяха доста ниски\", допълва Велев пред \"Капитал\" Проектът Първият лот е дълъг 13.2 км и попада в северната част откъм София. В този участък ще бъдат построени 3 тунела - \"Симитли\" (с дължина 211 м), \"Ракитна\" (1135 м) и \"Стара Кресна\" (1052 м). Ще бъдат построени и 10 виадукта с обща дължина 3.5 км, както и три надлеза и подлеза. Достъпът до този участък ще става чрез три пътни възела - \"Полето\", \"Мечкул\" и \"Стара Кресна\". Срокът за изпълнение e 1556 дни и включва времето за проектиране и строителство.", "date": "2019.11.16", "title": "\"Струма\" през Кресненското дефиле поскъпна с над 64 млн. лв."}
{"url": "https://www.dnevnik.bg/photos/2019/11/16/3993028_fotogaleriia_kolednite_svetlini_na_berlin/", "text": "Ботаническата градина в германската столица грейна в празнични светлини. Тази година организаторите са подготвили нови акценти с музикален акомпанимент.", "date": "2019.11.16", "title": "Фотогалерия: Коледните светлини на Берлин"}
{"url": "https://www.dnevnik.bg/sviat/2019/11/16/3993083_stanishev_prichinite_za_nesigurnostta_v_evropa_ne/", "text": "Всички се притесняват от ръста на крайния национализъм и на популизма, които експлоатират страховете на хората и чувството на несигурност. Но причините за тази несигурност не могат да бъдат решени на национално ниво, дори да затворим границите. Каква може да бъде преградата пред екологичните катастрофи и замърсяванията на въздуха и водата, пред растящите социални неравенства, пред бежанските вълни? Никоя държава не може да се справи сама, трябват международни политически отговори\". Това е заявил в речта си пред леви лидери от целия свят на среща в Стокхолм лидерът на Партията на европейските социалисти Сергей Станишев, цитиран от пресцентъра си. Той е отбелязал, че солидарността и интернационализма е \"ДНК-то на левицата\" и тези ценности са основната й сила сега. \"Нашата отговорност днес - да предложим работещи решения за страховете. \"Да\" на зеления преход, но със социална защита и буфери; международен политически отговор и регулация срещу избягването на данъците от корпорациите и технологичните гиганти; социална защита на работещите в интернет платформите и новите високотехнологични услуги\", е изброил приоритетите Станишев. На срещата на Прогресивния алианс, в който членуват над 100 леви, социалистически и прогресивни партии, Станишев е бил преизбран в Бюрото на алианса заедно с премиера на Швеция Щефан Льовен, премиера на Португалия Антони Коща, премиера на Испания Педро Санчес, лидера на Групата на социалистите и демократите в Европейския парламент Ираче Гарсия и други лидери на партии от семейството. Председателят на ПЕС е връчил задочно и награда за политическа смелост (Political Courage Award) на опозиционния турски лидер Селахатин Демирташ. Демирташ е в затвора в Турция вече 3 години заради опозиционните си възгледи към президента Ердоган. Наградата е получила съпругата на Демирташ – Башак Демирташ. От пресцентъра на Станишев припомнят, че президентът на ПЕС е застанал начело на международната подкрепа зад лидера на Демократичната партия на народите след като турският опозиционер беше арестуван през 2016 г. През 2017 г. Станишев заедно със социалисти от Европейския парламент и журналисти отиде лично пред затвора в Турция, за да протестира срещу задържането на Демриташ.", "date": "2019.11.16", "title": "Станишев: Причините за несигурността в Европа не могат да бъдат решени национално, дори да затворим границите"}
{"url": "https://www.dnevnik.bg/sport/2019/11/16/3993075_stoichkov_bulgarite_ne_sme_rasisti_i_uvajavame_drugite/", "text": "Легендарният български футболист Христо Стоичков отново заклейми проявите на расизъм, които съпътстваха мача между България и Англия. Според него за проблема се е говорило прекалено дълго и е време за предприемането на конкретни действия за справянето с дискриминацията по стадионите. \"Почувствах се много зле в онази вечер. Плаках, защото ми дойде отвътре. Играл съм на този стадион много пъти и това преди не се е случвало. Такъв проблем просто не съществува. Българите сме много тихи и уважаваме чужденците, както и показваме уважение, когато посещаваме други държави. Това просто не сме ние\", каза Стоичков в интервю за \"Дейли мейл\". Стоичков прие инцидентите емоционално и  се разплака в ефир . Заради проявите на расизъм УЕФА излезе с решение националният отбор да изиграе  един мач без публика и наложи глоба от 85 хиляди евро . \"Хората, които го направиха са много глупави. Това е причината да съм ядосан. Гордея се със страната си, с това, че съм играл за нея и съм я представял\", каза Стоичков. Той отново се изказа остро за нивото на българския футбол. Според него в първенството и националния отбор вече няма добри футболисти. \"Ние не сме добър отбор. Това ме прави тъжен, но е истината. Ако погледнете в миналото, имахме играчи, които бяха големи личности в други държави. Имахме много добри играчи, но не и сега. Националният отбор се намира в трудна ситуация, както и българският футбол\", каза още Стоичков.", "date": "2019.11.16", "title": "Стоичков: Българите не сме расисти и уважаваме другите"}
{"url": "https://www.dnevnik.bg/detski_dnevnik/2019/11/16/3993086_petima_bashti_za_cheteneto_zaedno_s_decata_im/", "text": "                         Традиционно, в Седмицата на бащата се включват над 300 организации, свързани с детското отглеждане и образование: детски ясли и градини, училища, музеи и театри, детски центрове и програми. Тази година Седмицата на бащата е с акцент на четенето заедно с децата. Затова \"Детски Дневник\" попита няколко известни български бащи колко често четат с децата си и какво им дава това. Ето и техните отговори:     Чета с дъщеря си много, много по-често, отколкото сигурно си мислите. Помагам й в самото четене и в разбирането. За мен \"Четене с разбиране\" трябва да бъде като отделен час в училищата. Всяка книга има предистория, собствена история, често и киноверсия или сериал, митология около самата книга, илюстрациите. Мари София е много любопитна и все пита, а пък и аз се опитвам да й внушавам какво е искал да каже авторът. Последните три книги, които прочетохме, са \"Маншон, Полуобувка и Мъхеста брада\", \"Хотел Трансилвания\", \"Тайната градина\". Последното интересно нещо, за което си говорихме, дойде по-скоро от сериала \"Странни неща\". Мари София се влюби в децата от сериала, във фразите им и особено в актрисата Мили Боби Браун, която играе ролята на Eleven там. Много дискутирахме за духа на 80-те години, за музиката, която звучи в сериала, за облеклата на хората по онова време, за \"съветската заплаха\" и въобще. Като капак на всичко тя реши тортата за нейния 11 рожден ден преди време да бъде със символа 011 от сериала.      В общи линии майката чете повече от мен, аз се скатавам защото много ми се доспива когато започна да чета на глас. Чета чат-пат, на в общи линии предпочитам да приготвя вечеря, отколкото да легна и да чета детски книжки. Но на синът ми му се чете всяка вечер, още откакто е бебе. В това отношение жена ми е много стриктна, което е прекрасно. В общи линии истории от книжките не си преразказваме, защото той е на 3 години и книгите, които се четат, не са сюжетни или такива, които предполагат сложни и заплетени истории, а са по-скоро образователни, забавни с повече картинки и много лесно възприемаеми от малък човек.      Ако съм в къщи, преди да са заспали двете ми деца, им чета или си измислям приказки... което, за жалост е рядко. Последните три книги, които прочетохме, са \"Питър Пан\", една книжка за огромен вълк, който тероризира хората по улиците и в момента четем \"Софийски Магьосници\" на Мартин Колев.      На моите момчета им чета всеки път, когато ги приспивам. Често искат да им чета и през деня, понеже си имаме така нашето си време, в което преживяваме заедно една история. Последно четохме от Български народни приказки, \"Голямото приключение на малкото таласъмче\" и една енциклопедия за динозаври. Веднъж си разигравахме това, което бяхме прочели за Таласъмчо. Моята роля беше ясна - великана. Но и двамата искаха да са Таласъмчо. За това първо големия беше приятелят му, а после другия, за да може всеки да е бил любимото си същество.  Чета почти всяка вечер на децата си. Мисля, че е много важно от малки да се научат, че четенето и книгите са едно от най-важните неща в живота на един човек. Те ни оформят като характери и ни усъвършенстват като личности. Моите деца са много малки, така че повечето неща, които им чета, са приказки и басни. Леа, която е на 7 и е вече в първи клас, посещава постоянно библиотеката в нейното училище и всяка седмица си идва с различна книга. Когато четем заедно, след всяка приказка тя задава въпроси и разсъждаваме заедно за сюжета и героите.", "date": "2019.11.16", "title": "Петима бащи за четенето заедно с децата им"}
{"url": "https://www.dnevnik.bg/razvlechenie/2019/11/16/3992759_d-r_bob_balard_za_ekspediciia_ameliia_eurhart_nie_sme/", "text": "                         Докато д-р Балард изследва и издирва, актрисата Алисън Джени пък ни въвежда в приключенията на екипа, впуснал се в търсене на доказателства и допълва разказа с детайли за живота и историята на самата Амелия Еърхарт. \"Дневник\" публикува разговор с д-р Балард и главния оперативен организатор на експедицията Алисън Фъндис, предоставен специално от National Geographic.      Д-р Робърт Б. Балард (РБ): Предизвикателството. Както знаете, съм изследовател от много, много години. Правил съм изследвания и в България. В Черно море открихме изключително запазени антични кораби. Знаем, че морските дълбини съхраняват човешката история и също, че, ако самолетът на Амелия Еърхарт е някъде там, вече имаме технологията и знанията, нужни, за да го открием. Но нека и Алисън сподели своята мотивация от перспективата на жена по темата за Амелия. Алисън Фъндис (АФ): Мисля, че голяма част от вдъхновението и съвместните усилия с National Geographic по този проект се дължат именно на това, че става дума за Амелия Еърхарт. На това коя е била и какъв живот е водила. Това е подчертано по един прекрасен начин в документалния филм. Тя е разбивала бариери, била е пионер, била е вдъхновение и продължава да бъде след толкова много време – 82 години след изчезването си.  Така, че градим върху 30 години изследвания на този конкретен остров, тихоокеански атол, наречен Никумароро. Бяхме подтикнати от някои от доказателствата, открити по време на този 30-годишен период, най-вече от триангулацията на радио сигналите за помощ, както и от някои следи на острова, като бурканче от крем, компактно дамско огледало, кутийка от козметика, както и кости, открити през 40-те години.  Има множество причини, които ни привлякоха към темата и към локацията и ни подтикнаха да работим заедно, за да опитаме да затворим тази глава, представяща последните дни от живота на Амелия Еърхарт.       РБ: Да, а също и баба ми. Всички сме от Канзас. Амелия също е родена там. Баба ми е от Топека, а майка ми и аз сме родени в Уичита. Баща ми пък беше авиатор, така че да, Амелия Еърхарт беше много важна фигура за нашето семейство. И в много отношения го правя заради тях, защото тя е истински пионер и вдъхновение за жените. Тя разбива границите и не приема \"не\" за отговор.  Освен това го намирам за много предизвикателно. \"Титаник\" беше трудна мисия. Тази беше още по-трудна. Не можеш да направиш всичко с едно пътуване. Нужни са няколко експедиции. За щастие получихме финансиране от правителството, което да използваме през следващите десет години за разучаване, описване и работа в този район. В момента очакваме доказателствата от локацията, където са намерени костите, за да разберем дали ДНК-то в почвата е нейно. Взето е ДНК от сестра ѝ и знаят какъв би бил нейният профил. Очакваме да видим дали почвата ще даде положителен резултат, защото кучетата, които са обучени да откриват къде има останки от човек, посочиха това място, така че ще видим.  Но докато криминолозите работят по това, ние преминахме в по-тежкия период на изследване около остров Хауланд, където имаме много по-голямо технологично предизвикателство. Сега пренасочваме вниманието си към този остров и ще продължаваме да полагаме усилия, докато не успеем. Имаме финансиране буквално за десет години, за да направим разкритията.  АФ: Тази експедиция бе много тежка за нас по отношение на логистика. На остров Никумароро имахме два кораба на място и тъй като не знаехме на какво ще попаднем, когато стигнем на острова, трябваше много сериозно да се подготвим за всякакви варианти. Това означаваше да се подготвим за няколко различни методологии на търсене и възстановяване на останки, ако намерим част от самолета.       Имахме двата кораба и екип, базиран на сушата, включващ археолози и специални кучета, които използвахме на острова, както и екип гмуркачи. На нашия кораб EV Nautilus имахме няколко инженерни екипа. Единият беше екипът, който управлява ASV (автономен кораб, движещ се на повърхността), който използвахме за да направим карта на по-плитките части, където корабът ни не може да достъпи. На нашия кораб имахме прикачен сонар, който може да направи карта на по-дълбоките подводни терени.  След това използвахме тези карти, за да пуснем дистанционно управлявани плавателни съдове, завързани за кораба, които се управляват от борда му. Имаме и множество различни сензори. Използваме ги за визуалното си изследване. Имаме HD и 4K камери на тези превозни средства и ги използваме за процес, който наричаме \"косене\". Той представлява систематично претърсване на морското дъно за визуални следи от нещо, което може да наподобява алуминий или парче от самолета на Амелия. Имахме и дронове, с които изучавахме периметъра на острова, където не достигаха колите ни и освен всичко това имахме и гмурци.  РБ: Имаше няколко неща. Това, за което веднага се сещам е, че е имало кораб, наречен USS Norwich City, който е обикалял рифовете години преди времето, в което се предполага, че самолетът на Амелия е кацнал тук. Този кораб е седял тук и бавно се е разпадал с времето до наши дни. Интересно е, че имаше възможност самолетът да се е търкулил отстрани на вулкана и да е спрял на склона. Съществуваше и възможността да е бил преместен надолу по склона от естетвени процеси, също както седиментът се отделя от планината. Така, че разглеждаме дали е възможно самолетът да се е преместил далеч от оригиналното си местоположение и да е навлязъл в по-дълбоки води.  Успяхме да открием, че корабът Norwich City не е бил направен от алуминий, а от желязо, което се е разпадало с мили надолу по склона, чак до хиляди метри под водата. Интересно е, защото ни демонстрира как се движат нещата по склона. Можем да използваме това знание и да си кажем – добре, ако самолетът на Амелия Еърхарт е кацнал на север, както експертите вярват, че е станало, тогава как частите му са се свлекли надолу по склона? Успяхме да анализираме картата на всички канали, като потоци с притоци например, и проследихме как се движат коралите надолу по склона. Очаквахме в тези останки от корал да открием алуминиеви частици от самолета, но не открихме нищо.  Не се застъпваме за определена теория. Ние сме като разследващи журналисти, разучаваме всяка теория и събирахме доводи, за да сме уверени, когато казваме – не е тук. Но къде е тогава? После се преместваме на следваща и следваща локация и продължаваме нашето разследване. Сега преминаваме към втора теория, която е около остров Хауланд. Вече сме започнали работа по нея.       АФ: Хубав въпрос. Бях млада, когато Боб откри \"Титаник\". Израснах в Тенеси, което никак не е близо до океана, но винаги съм носила в себе си приключенски дух. Аз и по-големият ми брат четяхме с интерес National Geographic в горичката зад къщата ни. Преструвахме се, че и самите ние сме изследователи. Боб много ме вдъхновяваше и за мен е чест да бъда част от този екип и да работя редом с него на подобна експедиция. Направо сбъдната мечта.  АФ: Бих я описала като пионер, който разбива граници. Тя е била удивителна жена и ѝ проличава от много ранна възраст. Мисля, че винаги е имала този приключенски дух и винаги е преследвала страстно целите и интересите си. Смятам, че е имала късмет, защото семейството ѝ до голяма степен я е подкрепяло, а тя е имала малко по-бунтарски дух и сама е проправяла пътя си. Определено е изпреварила времето си по отношение на застъпничеството си за жените и равноправието. Наистина невероятна жена.  РБ: Да, баща ѝ не ѝ е подарявал кукли. Дал ѝ е пистолет. Дал ѝ е топка. Искала е момчешка шейна. Тя е от този тип жени, които не си поплюват, както се казва. Била е интелигентна и никой не е можел да я спре. Мисля, че това е и идеята тук, да разкажем за една невероятна жена, живяла във време, в което всички жени е трябвало да имат възможностите, които Амелия е имала. РБ: Трябва да призная - вече съм възрастен човек, на 77 години съм. Трудно е за вярване, но пътувам на такива морски експедиции от 60 години. Направил съм 150 такива. Всяка една е различна, но и всяка те учи на нови техники за лов. Аз съм ловец. Имам този ген. Така че конкретно за тази експедиция именно това, че е предизвикателна и трудна, е забавното. Представете си планина, на която се е разбил самолет. Той е на върна на вулкан, като Везувий, или който искате друг вулкан. След което този самолет се свлича надолу по вулкана. Сега си представете, че трябва да го намерите в някое дере или в някоя цепнатина, защото именно това правехме. Този остров е на върха на планина, разположена от съвсем малко над надморското равнище до 5000 метра дълбочина. Освен това е на стъпала и нещата се свличат по него и падат надолу по всеки от стръмните склонове.  Предизвикателството беше как да търсим нещо в подобен район и да използваме дронове за местата, на които се разбиват вълни и не можем да достигнем с гмурци. Беше много забавно. Трябва да призная, че много ми допадат подобни технологични предизвикателства и използването на системи, с които не сме боравили преди. Тренирахме в района на Американска Самоа преди да се подготвим за всичко това. Чувствах се като Артър Фидлър, докато дирижира оркестъра Boston Pops. Беше организирано по един прекрасен начин. И като го видиш, резултатът е добре хореогфрафирано чудо на модерната технология. Нямам търпение да се върнем и да продължим търсенето. Сега ще си починем за зимата. Екипът ни беше в морето седем месеца и се завръща след няколко дни.       РБ: Не бих казал, че е било опасно. Дали съм бил на опасни експедиции в миналото? Да, много. Разминавал ли съм се с опасността на косъм? Много пъти. Но сега не се налага да се гмуркам физически. Изпращаме роботи. Единствено трябва да докладвам на застрахователните компании, ако изгубя някой от тях. Така че, не, за мен лично или за екипа ни, тази мисия не е опасна. Беше опасна за превозните средства.  РБ: Да, има няколко различни групи и всяка има своите теории. Има три основни теории. Групата, наречена TIGHAR, е тази, която се обединява около остров Гарднър, Никумароро. Има и друг лагер от изследователи, които вярват, че локацията е остров Хауланд. Има и трети, които вярват, че Амелия е станала военнопленник и е загинала в концентрационен лагер. Запознати сме с всички тях и получаваме мейли, в които ни питат защо не изследваме тяхната локация.  Това е много често срещано. Винаги, когато се заема с нещо се зараждат конспиративни теории. Всеки път, когато се доближиш до парченце от историята като \"Титаник\" или \"Ендюрънс\" или Амелия Еърхарт, винаги има различни лагери. Нямаме предпочитания по този въпрос. Нашата работа е да разберем, коя от версиите е правилната. И ще продължаваме да търсим, докато стигнем до отговора.  РБ: Тя щеше да е също толкова уверена, че ще я намерим. Била е уверена жена. Познавам жени като нея и те са непоколебими. За мен би било удоволствие да се срещна с нея.  АФ: Да, мисля че, като допълнение към последната глава от живота ѝ, ако действително е загинала като корабокрушенец на Никумароро, определено е дала всичко от себе си, за да оцелее и съм сигурна, че би измислила гениални методи за оцеляване. Бих се радвала да чуя тази история и да почетем последните ѝ дни.  АФ: Настръхвам, само докато задавате този въпрос. Трябваше да отидем до острова и когато се разхождахме в частта, където се предполага, че е приземила самолета си, само представата за това какво е било. е много емоционално преживяване. Много е отрезвяващо, когато се опиташ да се поставиш на нейно място и да си представиш колко е било ужасяващо и тежко, ако това е била съдбата ѝ.  РБ: Както каза Алисън, отидохме на този остров, който е безлюден и горещ - просто ужасяващо място, на което да се озовеш. Сигурен съм, че е положила невероятни усилия да оцелее, но там има и кокосови раци. Това е колония, в която гнездят много птици и раците се изкачват по дърветата, взимат малките и ги изяждат. Представяте ли си да ви очаква такава съдба? ", "date": "2019.11.16", "title": "Д-р Робрт Б. Балард за \"Експедиция \"Амелия Еърхарт\": Ние сме като разследващи журналисти"}
{"url": "https://www.dnevnik.bg/sport/2019/11/16/3992847_samo_za_izbrani_ili_kude_sa_skriti_tainite_na_barselona/", "text": "Тук се допускат само някои избрани. Тук е мястото, където са скрити тайните на най-добрия отбор в света\". С тези вдъхновяващи думи започва краткото видео, с което \"Барселона\" обяви създаването на документална поредица. Тя ще представи истории от кухнята на отбора за сезон 2018-19, който се запомни със спадове и възходи като драматичното отпадане от \"Ливърпул\" в Шампионската лига и спечелването на Ла Лига. Поредицата \"Денят на мача\" стартира на 29 ноември, като ще бъде предавана в платформата Rakuten TV. Режисьор на проекта е Джон Малкович.", "date": "2019.11.16", "title": "Само за избрани, или къде са скрити тайните на \"Барселона\""}
{"url": "https://www.dnevnik.bg/kultura/2019/11/16/3992798_novata_duvka_na_feisbuk_ljuben_zidarov_i_negoviiat/", "text": "Издателство \"Егмонт\" пусна тази седмица в продажба нови  седем юбилейни издания на книгите за Хари Потър  по повод годишнината от излизането в България на първия роман на Дж. К. Роулинг \"Хари Потър и Философският камък\". Кориците на всичките книги са нарисувани от 95-годишния български илюстратор Любен Зидаров - художник с над 70-годишна творческа биография, автор на илюстрациите на над 200 издания, сред които \"Андерсенови приказки\", \"Приказките на Шехерезада\", \"Том Сойер\", \"Островът на съкровищата\", \"Принцът и просякът\", \"Чичо Томовата колиба\" и др. Изданията са само част от едногодишна поредица събития, които ще отбележат 20-та годишнина от символичното стъпване на Хари Потър в България, но характерният стил на Любен Зидаров превърна представянето на книгите в обект на ожесточена дискусия във \"Фейсбук\". Тя тръгна от няколко мнения, които нарекоха откровено грозни илюстрациите и за 24 часа предвизвикаха вълна от реакции. В отговор известни личности, свързани с литературата и книгоиздаването, включително илюстратори, защитиха както работата на Зидаров, така и нуждата от разнообразие на книжния пазар, в което всеки читател да има възможност да избира според вкуса и интересите си. Постепенно дискусията - с крайни оценки, както е характерно за социалните мрежи - обхвана доста по-широк кръг от теми - като рисуването изобщо, възпитателните функции на изкуството и отражението на илюстрациите върху детските възприятия, а като аргументи бяха взети на въоръжение илюстрации на Вадим Лазаркевич, Либико Марайа и др. Засега официална позиция на издателство \"Егмонт\" по темата няма. В официалното съобщение за поредицата се казваше, че Зидаров \"е един от малкото илюстратори в света, художествено превъплътил и историята за Хари Потър при подкрепата на Дж. К. Роулинг.\" \"Дневник\" събра някои от коментарите в социалната мрежа от последните два дни:      Любен Зидаров е голям илюстратор с отчетлив почерк; най-много харесвам работата му с цвета, обаче и други неща будят възхищението ми - и чисто визуалните хармонии на различните елементи в композицията на книгата, и най-вече връзката им с текста и неговия смисъл. Защото е един, когато рисува малката русалка или Герда, и друг, когато рисува черен великан от \"Приказките на Шехерезада\". Да, шубе ме беше от \"Малкият Цахес\", той героят предполагаше да всява страх, значи чудесна работа. Изборът на различни национални илюстратори за една поредица, която вече си има типична визия, не е за максимално близкостоящи до нея; те биха стояли като имитатори, независимо са или не са.Точно контрастът може да даде друг прочит. И той може да радва през времето така, както радват илюстрациите по Толкин на Туве Янсон - съвсеееем нетипични, но пък много интересни, запомнящи се. Дали това ще направи поредицата по-привлекателна за децата - аз мисля, че тези, които искат да си купят класическата версия, така или иначе ще го сторят. То и тя не е баш за деца, по-скоро предпубертетна е и нагоре (по-близо до фентъзито, да речем). В този смисъл тези на Любен Зидаров са една идея \"по-детски\" от оригиналните.  Направих си труда да вляза в профилите на най-хейтещите и, както и очаквах, снимките от домовете им разкриваха потресаващ кич, тотална безвкусица. Имам щастието да притежавам оригиналните илюстрации на Зидаров към едни от любимите ми приказки на Андерсен. А всяка вечер и сутрин гледам оригинала на задната корица на първия том и винаги се пренасям мислено в оня прекрасен град с каретата, гъските и самотния ездач. По-полека с квалификациите към един от най-важните ни майстори. By the way, Хари Потър също е (малко) кич.      Първо: Пикасо рисува по-грозно от Любен Зидаров. Но не бих отказал ако ми предложат детска книжка с негови илюстрации. Защото големият творец винаги генерира нови смисли -- дори аз самият да нямам сетивата да ги доловя. Второ, ако за някой по линията Зидаров -- Дж. К. Роулинг е комплимент, че е бил одобрен от другия, този някой не е Любен Зидаров. Без значение колко е популярен в момента, Хари Потър е едва двайсетгодишен. И все още не може да се каже, че е издържал най-важния, най-висшия тест -- проверката на времето. (Нека не забравяме, че по времето, когато излиза съвместната им стихосбирка, Стамболов е бил по-популярен поет от Ботев.)   Набираме скорост, упражняваме се в реторика и ни излизат плюнки, докато се надвикваме в опит да се наложим. И колкото по-увлечен е някой от ролята си, толкова по-склонен е да приравнява всичко по себе си. Истината е, че след сто години хората ще помнят само Любен Зидаров и нито един от нас. И това е добре.", "date": "2019.11.16", "title": "Новата дъвка на \"Фейсбук\": Любен Зидаров и неговият Хари Потър"}
{"url": "https://www.dnevnik.bg/sport/2019/11/16/3993105_ivelin_popov_spira_s_nacionalniia_otbor_s_priziv_za/", "text": "Капитанът на националния отбор на България по футбол Ивелин Попов обяви, че се оттегля от тима. 32-годишният футболист ще облече за последно националната фланелка в мача срещу Чехия в неделя. \"Надявам се да започна от първата минута, защото обявявам, че утре ще ми е последният мач за националния отбор. Изчаках да се класираме за баражите и успяхме през Лигата на нациите. Като 32-годишен, с 90-ти мач утре и 12 години винаги съм бил част от националния отбор, предавам щафетата на по-младите. Това е правилният път, като се смени поколението\", каза Попов. От своя страна, селекционерът Георги Дерменджиев заяви, че се надява футболистът да отложи оттеглянето си и да вземе участие в плейофите в Лигата на нациите през пролетта. Попов заяви, че е \"извървял своя път\" в националния отбор и желанието му е единствено да даде шанс на младите, като не иска да преследва рекорди.  \"Така съм го почувствал и така правя. Моят път е бил доста трънлив, извървял съм го и гледаме напред, като не съжалявам за нищо. Винаги съм намирал сили да се изправя и да продължа напред\", каза още Попов. Попов е част от националния отбор от 2007 г. и има 16 гола. В последните години той беше лицето на тима и сред най-постоянните играчи в състава. Попов беше избиран три пъти за най-добър футболист за 2016, 2017 и 2018 г.", "date": "2019.11.16", "title": "Ивелин Попов спира с националния отбор с призив за смяна на поколението"}
{"url": "https://www.dnevnik.bg/video/2019/11/16/3993112_doncheva_dosega_glavni_prokurori_biaha_ucheni_hora/", "text": "\"Като си поеме мандата, Гешев ще бъде качен във високите слове на атмосферата, където въздухът е разреден и лицата получават морска болест.Нямат вестибуларен апарат за пост и обикновено започват да стават гафове. Проблемът при избора на Гешев е не, че Цацаров наложи милиционер за главен прокурор. Години главни прокурори са били учени хора, този път ще видим какво е да имаме милиционер за главен прокурор\" - това коментира лидерът на \"Движение 21\" Татяна Дончева в предаването \"Денят с Веселин Дремджиев\" по по ТV+ и TV1.  Повече гледайте във видеото.", "date": "2019.11.16", "title": "Дончева: Досега главни прокурори бяха учени хора, сега ще видим какво е да имаме милиционер"}
{"url": "https://www.dnevnik.bg/sport/2019/11/16/3993110_debjutantut_cicipas_slomi_federer_i_e_na_final_v_london/", "text": "Стефанос Циципас продължи впечатляващото си представяне в заключителния \"Мастърс\" турнир в Лондон. 21-годишният тенисист изигра поредния си силен мач и се класира за финала след успех с 6:3, 6:4 срещу Роджър Федедер. Циципас показа изключителна психологическа устойчивост във важните моменти. Гръцкият тенисист използваше умело разнообразния си сервис и влизаше в дълги разигравания, което караше Федерер да допуска грешки. Швейцарецът беше далеч от най-доброто си ниво и заслужено отпадна на крачка от финала. Федерер имаше цели 12 точки за пробив, но реализира само един в мача. От друга страна, Циципас беше максимално концентриран при открилите се възможности да спечели сервиса на Федерер. Гръцкият тенисист, който преди година финалите на Next Gen, стигна до финала още в първото си участие в турнира. В спора за титлата Циципас ще срещне победителя от мача между Доминик Тийм и Александър Зверев, които играят в 22 ч.      Федерер започна мача нервно и от това се възползва Циципас. Гръцкият тенисист опитваше да разиграва топката от основната линия и с дълбоки удари затрудняваше съперника си. Циципас поведе с 4:1, като Федерер опита да действа по-агресивно при взимането на топката. Седмият гейм беше първият голям тест за 21-годишния тенисист в мача. Той изоставаше с 0:40, но съумя да обърне развоя в своя полза. Впоследствие с маратонски гейм и много обрати Циципас затвори сета след 6:3. Вторият сет беше белязан от ранни пробиви. Двамата тенисисти стояха равностойно на корта, но Циципас продължи да печели важните точки. При 5:4 той сервираше за спечелване на мача, но изостана с 15:40. Циципас устоя и с четири поредни точки се класира за финала в неделя.", "date": "2019.11.16", "title": "Дебютантът Циципас сломи Федерер и е на финал в Лондон"}
{"url": "https://www.dnevnik.bg/photos/2019/11/16/3993119_snimka_na_denia_pametnikut_na_deveta_pehotna_plevenska/", "text": "Днес в присъствието на министъра на отбраната Красимир Каракачанов в Плевен на тържествената церемония беше открит паметникът на Девета пехотна Плевенска дивизия и героите от Дойранската епопея от Първата световна война, начело с техния командир генерал Владимир Вазов.", "date": "2019.11.16", "title": "Снимка на деня: Паметникът на Девета пехотна плевенска дивизия"}
{"url": "https://www.dnevnik.bg/sviat/2019/11/16/3993122_policiiata_v_parij_zadurja_nad_105_dushi_na/", "text": "Полицията в Париж задържа най-малко 105 души по време на протестните акции, организирани в поредната събота на демонстрации на движението на \"жълтите жилетки\" и в навечерието на първата годишнина от първата му такава акция, съобщава БТА. В протестите, прераснали в палежи и сблъсъци с полицията, са се включили около 300 радикално настроени души. Най-напрегната беше ситуацията на площад \"Италия\", където хора с качулки и черни дрехи палиха контейнери за боклук, тротинетки, рекламни пана, мотопеди и дори коли, предават френските медии. Два от автомобилите, един от които на парижката община, са били преобърнати. Пожарникари са се намесили на няколко пъти, за да потушат пламъците. Изпотрошени са и стъкла на банка, хотел и търговски център.      Френската полиция използва водно оръжие и сълзотворен газ в опит за разпръсне протестиращите, съобщи френската телевизия BFMTV. Заради напрежението на площада силите на реда анулираха шествие, което трябваше да потегли от там за центъра на града. Тази събота във френската столица се провежда 53-ят общонационален ден на протест на движението \"жълти жилетки\". Преди година на 17-и ноември се състоя първата мащабна протестна акция на \"жълтите жилетки\". Тогава в протестите се включиха 282 000 души в цяла Франция. Първоначално протестите на \"жълтите жилетки\" бяха срещу повишаването на цената на автомобилното гориво. Сега списъкът с исканията на участниците включва не само социално-икономически, но и политически претенции към властите.", "date": "2019.11.16", "title": "Полицията в Париж задържа над 105 души на протестните акции на \"жълтите жилетки\""}
{"url": "https://www.dnevnik.bg/bulgaria/2019/11/16/3993125_zeleni_zakoni_osporva_bezprecedentnoto_izkljuchvane_na/", "text": "Инициативата \"Зелени закони\" на Сдружение за изследователски практики днес е внесла жалба срещу отнемането на 10 декара от територията на Природен парк \"Витоша\", съобщиха от неправителствената организация. За първи път в историята на парка, създаден през далечната 1934 г., площта му се намалява, посочват оттам. Решението е подписано от министъра на околната среда и водите Нено Димов  и \"след административна и съдебна сага\", продължила почти две години, е напът да влезе в сила, освен ако не бъде отменено от Върховния административен съд, се казва още в съобщението. От организацията посочват, че решението на министър Нено Димов облагодетелства собствениците на два имота на територията на парка.  \"Интерес за изключването на този имот от границите на парка има от години, но това е било отказвано от всички досегашни министри на околната среда\", се казва още в становището на \"Зелени закони\". Нено Димов обаче издава такава заповед за изключване на 10 декара от парка,  но след протести на природозащитници, я отменя . Отмяната е оспорена по съдебен ред, а съдът не признава оттеглянето на заповедта и сега тя е напът да влезе в сила, отбелязват от организацията.  Сред мотивите за жалбата на \"Зелени закони\" е, че намаляването на площта на Природен парк Витоша не е преминало обществени консултации с гражданите и юридическите лица, както изисква Административнопроцесуалният кодекс. То противоречи и на три европейски директиви и на Закона за защитените територии, отбелязват от организацията. \"Съгласно европейските директиви за околната среда, мярката е трябвало да бъде подложена и на екологична оценка, но и това не е направено. Заповедта на министър Димов нарушава и на Закона за защитените територии, който постановява, че опазването на природата в защитените територии има предимство пред другите дейности в тях\", се казва още в съобщението. Съгласно закона защитена територия би могла да бъде заличена, само ако едновременно са налице три предпоставки. Това са защитените територии да са напълно и необратимо унищожени или увредени, да не изпълняват предназначението си и да не могат да бъдат прекатегоризирани. В същото време, министърът на околната среда и водите посочва три мотива за намаляване площта на защитената територия. Това са, че тя не отговарят на изискванията за защитена територия, не представляват продължение на естествени екосистеми и няма характерни ландшафти и обекти на неживата природа. \"Видно е, че в заповедта на министъра не се съдържат предвидените в Закона за защитените територии предпоставки за заличаване. В същото време, освен че не са релевантни към законовите изисквания, мотивите на министъра са и несъстоятелни - и двата имота представляват гора по смисъла на закона и това е установено във всички съдебни спорове\", се казва в позицията на \"Зелени закони\". От решение на Върховния административен съд става ясно, че и за двата имота предмет на обжалваната заповед, има разработени и приети планове за застрояване и единствено режимът на природен парк Витоша, наложен от Плана за управление с който се забранява ново строителство в парка, не допуска тези планове да бъдат реализирани и имотите – застроени. С издаването на обжалваната заповед, министърът премахва ограниченията, които природният парк налага върху двата имота и се създава възможност те да бъдат застроени, в тях да се добиват полезни изкопаеми по открит способ, както и да се извършват голи сечи и т.н. \"Не на последно място, смятаме, че постановеното от министър Нено Димов отнемане на територии от площта на Природен парк \"Витоша\" би било опасен прецедент, който ще доведе до натиск и от други собственици на имоти и инвеститори, които ще поискат да \"отхапят\" апетитни парчета от парка с цел изграждане на луксозни имоти в планината, в близост до София\", отбелязват от организацията. Природен парк \"Витоша\" е създаден преди 85 години и никога досега нито едно правителство не си е позволявало да намалява територията на парка, припомнят оттам.", "date": "2019.11.16", "title": "\"Зелени закони\" оспорва безпрецедентното изключване на 10 декара от парк \"Витоша\""}
{"url": "https://www.dnevnik.bg/kultura/2019/11/30/3990814_otkus_ot_tova_e_niderlandiia_ili_zashto_laletata_sa/", "text": "                         Защо нидерландците са такива каквито са? Какво е \"оранжева треска\"? Защо те са най-високите хора в света и имат най-пищния карнавал извън Бразилия? Как една от най-малките държави е толкова значима и завладяваща? След случайна среща Бен Коутс оставя живота си в Лондон и се мести в Нидерландия. Там научава езика, работи за местна фирма и се жени за нидерландка. Авторът успява да разкрие на читателите сърцето на страната, като излиза извън обичайните туристически атракции и клишета. От любовта към млечните продукти и бирата, през отношението към природата и известната нидерландска толерантност до това как успяват да са по-богати от почти всички останали, въпреки че работят далеч по-малко. Пътепис, история и личен разказ за една непрестанно променяща се страна. Бен Коутс е роден в Англия. Работил е като политически съветник и журналист. В момента живее в къща в провинция в Нидерландия заедно със семейството си. Книгата \"Това е Нидерландия или защо лалетата са различни\" е разказ за един англичанин, който се превръща в нидерландец и това му харесва. Кралицата се беше оттеглила от престола и беше първият работен ден на краля. Амстердам пламтеше от цветове. Близо един милион хора бяха изпълнили тесните, павирани с тухли улици на града и празнуваха встъпването в длъжност на първия крал на Нидерландия от над сто години. Концентричните канали бяха задръстени с малки лодки, в риск да потънат от тежестта на десетките хора, които пиеха и танцуваха на борда. Беше април 2013 година и нидерландската столица бе поразена от сериозна епидемия на онова, което местните жители наричат oranjekoorts, или \"оранжева треска\", нефатална болест, чийто главен симптом е подтикът да се облечеш в оранжево от главата до петите. Изборът на цвета е почит към Оранската кралска династия (\"Оранжевите\"), самата тя кръстена на френското градче Оранж, което членовете ѝ са управлявали някога. Оранжеви знамена се развяваха от прозорците на тесните къщи покрай каналите, криволичещите улички бяха украсени с гирлянди от оранжеви флагчета и оранжеви балони бяха окачени на извитите железни стълбове с лампи. Паветата бяха осеяни със захвърлени оранжеви перуки, шапки и знаменца. Лицата на бебетата бяха боядисани в оранжево, а едно лаещо куче имаше оранжева шапчица, елече и миниатюрно шалче от оранжеви пера. Издокаран с оранжева тениска с надпис IK HOU VAN HOLLAND (\"Аз обичам Холандия\"), оранжев цилиндър на главата и оранжеви слънчеви очила, аз изпитах чувството, че не съм се постарал достатъчно. На площад \"Дам\", мястото на историческия бент (дам) на река Амстел, дала името на града, се бяха събрали близо 25 000 души, за да гледат как оттеглящата се кралица Беатрикс предава фамилния бизнес на сина си, новия крал Вилем-Александър. Шестетажният кралски дворец в единия ъгъл на площада беше украсен с нидерландските трикольори, а позлатените перила на балкона на първия етаж бяха окичени с оранжеви цветя. Пред двореца имаше огромна тълпа от благопожелатели, много от които с оранжеви шапки с кожа по края и надуваеми корони. С протегнати вратове и вдигнати високо камери, хората напрягаха взор, за да видят по-маловажните кралски особи и знаменитости, които вървяха към двореца от старата Нюе Керк (\"Нова църква\"), където кралят току-що беше формално одобрен от Нидерландския парламент. Британският престолонаследник принц Чарлс се потеше под тежестта на златните ленти и медалите си. Кофи Анан от Гана се ухили и помаха на ликуващата тълпа. След трийсет и три годишно управление кралица Беатрикс беше обявила намерението си да се откаже от престола преди няколко месеца. Тя каза, че е време короната да бъде предадена на \"ново поколение\". Сега, появявайки се на балкона на двореца над площада, добрата майка на нацията беше просълзена. \"Преди няколко минути абдикирах от престола – каза тя на нидерландски на гъсто струпалото се множество. Лек ветрец надипли тъмнолилавата ѝ рокля. – Щастлива съм и благодарна да ви представя на вашия нов крал, Вилем-Александър.\" Засвири националният химн и бив­шата кралица се отдръпна от балкона. Новият крал пристъпи напред, червендалест като фермер, с тъмен костюм и светла вратовръзка. До него беше съпругата му Максима, аржентинска красавица, която се беше отърсила от миналото си на дъщеря на водач на хунтата и бе спечелила милиони нидерландски сърца. До кралската двойка стояха трите им дъщери с херувимски лица, видимо нервни, но красиви като принцеси на \"Дисни\" с еднаквите си жълти рокли. Те помахаха на тълпата в оранжево и градът се разтърси от аплодисменти. Моето пътуване към площад \"Дам\" беше започнало преди три години на повече от осем хиляди километра в Карибско море. Бях работил в Лондон като един вид нископлатен политически съветник, пишех злонамерени опорни точки и демагогски речи за амбициозни политици, умело злепоставях опонентите им и старателно изравях неправомерни разходи, за да доведа до принудителната оставка на иначе компетентни министри. Работата ми гарантираше покани за коктейли и впечатляваше момичетата в барове, но аз изобщо не я харесвах. Когато националните избори и коалиционното споразумение качиха на власт ликуващите ми бивши колеги, се оказах изправен пред избор. Можех да работя като разносвач на чантите на някой министър по скъпо обгрижвани с ядене и други удоволствия международни срещи на върха или да се отдам на доходното занятие на корпоративен лобист. Обмислях възможностите си за избор само един следобед и направих онова, което би сторил всеки разумен човек: взех си еднопосочен самолетен билет за Куба. През септември същата година бях на борда на очукана ветроходна яхта по крайбрежието на Белиз и се бях сдобил с прекалено тъмен слънчев загар и брада, гарантираща претърсване на голо по летищата. Екипажът с раста прически беше по-заинтересуван да слуша реге, отколкото да плава занякъде, и времето се беше разпаднало на блажено еднообразен цикъл от пиене на пунш с ром, плуване с костенурки и печене на слънце. Камарата на общините изглеждаше много далеч. Сред няколкото други пътници на борда имаше две загорели от слънцето английски девойки, които празнуваха дипломирането си и крояха планове да спасят света, и четирима загорели от слънцето нидерландски братовчеди, шумни и прекалено дружелюбни, каквито обикновено са високите хора от ниската земя. Отегчен от рома и костенурките, аз поведох разговор с единствената девойка от нидерландската група, слабичка блондинка със солена коса, бикини на морски звезди и очи с цвета на морето. Не обсъдихме нищо, което би се запомнило, но когато тя слезе на брега вечерта, аз някак успях да я убедя да ми даде имейл адреса си, надраскан на гърба на билет от кубинските авиолинии. Изминаха няколко месеца в мъгла от бира, плажове и пътувания с автобуси и бях забравил за момичето на яхтата, когато поредица тревожни съобщения от банката ми показа, че е време да си намеря нова работа. За жалост самолетът, с който пътувах за \"Хийтроу\", се сблъска с внезапна снежна буря и беше отклонен за Амстердам. Всички полети бяха отменени и един нелюбезен служител на охраната ме изрита от летище \"Схипхол\", така че газих в дебелия сняг, обикаляйки хотели, всички до един претъпкани с други изпаднали в безизходица пътници. Треперейки в тениска и памучен панталон, по-подходящи за карибския климат, сериозно обмислях да пренощувам в някоя станция на метрото, когато се сетих, че познавам някого, който живее в Нидерландия. Коленичих до един замръзнал канал, изрових от дъното на раницата си избелелия от слънцето билет и изпратих съобщение на слабичката девойка, в което я попитах дали иска да се срещнем на вечеря. В онази вечер тя ме покани в дома си в Ротердам и аз така и не си тръгнах оттам. Ротердам не е красив град. Разпростряла се във всички посоки индустриална агломерация с 600 000 души население, вторият по големина град в Нидерландия няма каналите, каменните павета и живописните мос­тове на по-известния си съперник Амстердам и затова рядко го безпокоят туристи. За моя изненада обаче, скоро започнах да го чувствам като свой дом. Буквално няколко часа след като излязох на снега от летището, аз заживях във висока изкривена къща на обточена с дървета улица, между канал, трамвайна спирка и бар, където продаваха малки стъклени чаши бира \"Хайнекен\". Карибският ми загар бързо избледня и дългата ми брада се присъедини към окъсаните ми плажни дрехи в кофа за боклук на мокър от дъжда балкон. Докато снегът се стопи, вещите ми вече бяха пристигнали по пощата от Англия, и аз с удоволствие ядях яркозелена erwtensoep (грахова супа). Слабичкото момиче – енергична, борбена и изключително интелигентна гражданка на Ротердам с хубава усмивка – не показваше приз­наци, че ще ме изрита, и аз започнах бавния процес на интеграция в нидерландското общество. Едно от първите неща, които трябваше да разбера, е как да наричам новата си родина. Дори самите нидерландци не могат категорично да решат и наричат страната си ту Холандия, ту Нидерландия. Консултирах се с една дебела книга в библиотеката и научих, че официално страната се нарича Кралство Нидерландия. Така както Обединеното кралство включва Уелс, Шотландия и разнородни отвъдморски територии, Кралство Нидерландия включва главната територия в Европа – Нидерландия – и три колониални реликви в Карибско море: островите Аруба, Кюрасао и Синт Мартен. (Три други точици в Карибско море – Бонер, Синт Еустациус и Саба – също имат статут на \"специални общини\".) Следователно европейската част на Кралството може да се нарече само Нидерландия, да я наречеш Холандия е грешно, защото това име се отнася единствено за двете най-гъсто населени провинции в страната: Северна Холандия и Южна Холандия. Ето защо, да наречеш цялата страна Холандия е като да наречеш цялото Обединено кралство Англия – често срещана грешка, но все пак грешка. Затова страната е Нидерландия, а хората, които живеят в нея, са нидерландци и говорят нидерландски, език, който за чужденеца звучи като пиян човек, правещ си гаргара със супа. На следващо място бяха велосипедите. В Британия велосипедите са спортни аксесоари, използвани само от деца, спортуващи за здраве или безразсъдни смелчаци. В Нидерландия обаче една трета от населението кара велосипеди като главно средство за придвижване. За няколко седмици си купих два: як велосипед за пазаруване с кормило като френски мустаци и после елегантен бял спортен велосипед, който тежеше може би една пета колкото първия. Няколко седмици по-късно дойде онова, което нидерландците наричат snorfiets, или малък мотопед, абсурдна машинка с цвят като на пожарна кола и почти толкова шумна. Каските не са задължителни и километрите равни, свободни от трафик алеи са идеални, за да се прибереш, криволичейки и клатушкайки се, у дома след твърде много бири \"Хайнекен\". Трето, за съжаление, трябваше да си намеря работа. Щедростта на нидерландската система за социално осигуряване те изкушава да останеш в леглото, но за жалост скоро открих доходна работа – невероятно високоплатена, но скучна позиция в голяма англо-нидерландска компания, която изпращаше имейли от малък офис в Хага и се опитваше да разбере странните навици на нидерландските ми колеги. Накрая дойде езикът. Почти всички нидерландци говоря перфектен английски, благодарение на отлично образование и население, достатъчно малобройно, за да проумее, че не си заслужава американски филми и телевизионни програми да се дублират на местния език. Извън Амстердам обаче сравнително рядко може да чуеш на улицата да се говори английски и бързо се отчаях, че не мога да следя разговори, да чета менюта и да различавам безалкохолна от истинска бира в супермаркета. Нидерландски приятели ми осигуриха бърз курс по ключови изрази, които всеки англичанин в чужбина трябва да знае: Magi k een biertje? (може ли една бира); Je bent mooi (красива си); Ik heb het niet gedaan, ik wil en advocaat (нищо не съм направил, искам адвокат). Когато този речник се оказа недостатъчен, взех няколко урока при частен учител, мила къдрокоса жена, която беше счупила таза си в злополука с велосипед и бе принудена да лежи и да се възстановява в стил Хичкок, гледайки птиците през задния си прозорец. Така и не учихме истински, но клюкарствахме на смесица от нидерландски и английски и аз бързо достигнах ниво, където можех да разбирам почти всичко, което ми казват, и да успея да измънкам, заеквайки, нещо в отговор. Четенето обаче беше по-трудно, та се борих с книжки с картинки, които принадлежаха на осемнайсетмесечната дъщеря на един нидерландски приятел. \"Зайчето\" беше забавна, но \"Прегладнялата гъсеница\" не беше по силите ми. На обществени места все още редовно правех грешки – когато веднъж попитах една жена дали ѝ е студено (heb je het koud?), неволно изтърсих kont (задник). Изненадващо бързо започнах да чувствам Нидерландия като своя родина. Научих се да карам велосипед, докато държа отворен чадър, да отмятам назад глава и да изгълтвам на големи хапки хлъзгави мариновани херинги и да произнасям трудни и дълги думи като genoeg и hottentottententententoonstellin. Все още обаче много неща в страната силно ме озадачаваха. За малка по територия страна, по-малка от Того или Киргизстан, Нидерландия е имала огромно влияние върху света. Нидерландците управлявали империя, простираща се от Карибско море до Източна Азия, основали Ню Йорк, открили Австралия, играят най-добрия футбол в света и са създали едни от най-хубавите произведения на изкуството и архитектурата в Европа. Където и да отидеш по света, навсякъде намираш нидерландци. Страна, наполовина по територия на Шотландия, с население седемнайсет милиона и нещо, твърди, че е изобретила дивидито, апарата за диализа, радиокасетефона, компактдиска, енергоспестяващата електрическа крушка, часовника с махало, камерата за засичане на високи скорости, голфа, микроскопа, телескопа и поничката. Нидерландия е била и все още е нещо като тайна суперсила. И въпреки това за мнозина чужденци – включително и за мен – оставаше страна, която изцяло се определяше от клишета: дървени обувки и канали, лалета и вятърни мелници, велосипеди и диги, марихуана и проститутки. Лавиците с книги в китното английско село, където израснах, скърцаха от тежестта на книги за италианската кухня и затрудненото храносмилане в провинциална Франция, но когато станеше въпрос за гастрономично и климатично предизвикателната Нидерландия, повечето хора изобщо не бяха информирани. Онези, които познаваха добре историята на Берлинската стена или Френската съпротива, често не знаеха нищо за превратностите на нидерландската история: огромния мост земя, който някога е свързвал Нидерландия с Англия; глада, който опустошил страната през 40-те години на ХХ век; католическите традиции на обожаващия карнавалите Юг; дългата борба за независимост от Испания; кървавите войни срещу английс­ката флота; инженерното чудо на проекта \"Делта\"; жлъчната политика на нидерландските крайнодесни. Милионите туристи, които я посещават всяка година, рядко напускат Амстердам и много емигранти съумяват да живеят години в страната, без да говорят нито дума нидерландски. Подобно на Канада или Швеция, Нидерландия е място, което всеки познава малко, но за което никой не знае много. Когато връзките ми със страната се задълбочиха, твърдо реших да науча повече. През 2013 година предприех поредица пътувания във втората ми родина. Някои бяха дълги много километри, а други се ограничаваха с един град или дори сграда, но целта на всяко беше да разбера различен аспект на нидерландската култура и история – борбата срещу приливите, \"Златният век\" на империята, Втората световна война, последиците от имиграцията, либералния подход към наркотиците и проституцията – и как всичко това е формирало самите нидерландци. Тази книга е историята на тези пътувания. По време на тях аз не само видях встъпването в длъжност на новия крал в Амстердам, но и се маскирах като тигър за Великден, напих се в световноизвестна художествена галерия, ходих на пикник в концентрационен лагер, открих Ноевия ковчег близо до Северно море и видях как малки деца боядисват в черно лицата си преди Коледа. Дори наруших дългогодишен навик и отидох на футболен мач. Научих защо нидерландците постоянно мият прозорците си, защо проститутките плащат данък върху доходите си и защо местните хора не са толкова либерални, колкото изглеждат. Някои неща обаче останаха загадка. Главното в тях беше накъде върви Нидерландия. През първите си няколко месеца в страната често мислех, че нидерландците са построили нещо, което се доближава до идеално общество. Те живеят в една от най-богатите страни в Европа, но работят най-малко часове в печеливши многонационални компании и се ползват от куп отлични обществени услуги. В сравнение с британците нидерландецът работи средно един час на ден по-малко, но е с двайсетина процента по-богат. Насилствените престъпления са почти нечувани и дори големите градове са пасторални, с малко стрес, джебчийство и мръсотия, които тормозят места като Лондон. Докато спомените ми за ежедневното ми пътуване до Уестминстър бързо избледняваха, карах бавно велосипеда си до офиса, работех по няколко часа на ден и пълнех банковата си сметка с труден за похарчване поток от евро всеки месец – плюс специални допълнителни чекове, които ми даваха, за да покрия разходите си по Коледа и лятната почивка. Въпреки че пият по дузина чаши кафе на ден, нидерландците са спокойни и непринудени почти за всичко. Да се работи в събота и неделя е нечувано, а костюмите и вратовръзките са запазени само за сватби и погребения. (За събеседване за работа е достатъчна чиста тениска.) Нидерландия често изглеждаше очарователно, изолирано от времето място, с деца, които безопасно играят по улиците вечер, метачи, които използват дървени метли като на вещици, и тийнейджъри, които карат ролкови кънки в парка, докато слушат Майкъл Джаксън. Докато се разхождаш покрай каналите в Делфт или гледаш как кралските особи махат с ръка от балкона си в Амстердам, е лесно да се съгласиш с думите на германския поет Хайнрих Хере, че ако някога избухне ядрена война, той веднага ще се отправи към Нидерландия, защото \"там всичко се случва петдесет години по-късно\". С времето обаче стана ясно, че първоначалните ми представи за спокойствие и благоденствие не са съвсем точни. Въпреки многото достойни за възхищение неща в Нидерландия, има и някои обезпокоителни. Векове наред страната печели от отвореността си към външния свят. Географското ѝ положение и дългото ѝ крайбрежие ѝ помагат да забогатее от търговия, докато отвъд­морската ѝ империя финансира развитието на градове като Амстердам и художници като Рембранд. Отвореното, интернационално отношение на нидерланд­ците им отрежда такова място на световната сцена, че е трудно да си представиш да им съперничи, да речем, Финландия или Черна гора. През последните години обаче отвореността към външни сили създаде и предизвикателства. Един журналист от \"Ню Йорк Таймс\" написа, че \"нидерландците напоследък са малко уморени от света. Последните трийсет и пет години от нидерландската история са разказ за изгубена невинност. Пагубната болест, която отдавна разяжда жизненоважните органи на по-голямата част от индустриализирана Европа, изглежда, най-после стигна до Нидерландия, отнемайки много от енергията на тази тиха, трудолюбива нация ... [когато] смелите нидерландци за пръв път преживяха вътрешен тероризъм, расов екстремизъм, корпоративен скандал и огромна безработица\". Това беше през 1976 година. Оттогава усещането за несигурност се е засилило. Икономическата криза удари силно Нидерландия, климатичните промени застрашиха водните граници на страната и имиграцията създаде напрежение в много общности. Вероятно най-поразителното от всичко беше, че много бивши либерали започнаха да мислят, че целият нидерландски експеримент е отишъл твърде далеч. Прочутият толерантен подход към сложни социални проблеми на страната беше поставен под въпрос и бяха пожертвани свещени крави като легалната употреба на наркотици и проституцията. В тийнейджърските години на ХХІ век една от най-малките страни в Европа, изглежда, беше микрокосмос за предизвикателствата, пред които беше изправен целият континент. Ще може ли Нидерландия да запази традиционните си свободи, или добрите времена свършиха? Никой не беше сигурен, но докато Амстердам избухваше в оранжево, страната беше твърдо решена да не отстъпи пред лошите пророци. Със своята спокойна, прагматична, нетеатрална нагласа, нидерландците реагираха на промените както винаги са правили: с пиене, танци и мълчалива решителност да запазят уникалния си възглед за живота. Засега страната оставаше остров във времето: безспорно най-толерантното, спокойно и процъфтяващо кътче на общо взето бурния свят. \"Ние ще продължаваме да взимаме грешни решения – каза ми един приятел – и ще продължаваме да се наслаждаваме на последиците.\"", "date": "2019.11.16", "title": "Откъс от \"Това е Нидерландия или защо лалетата са различни\" на Бен Коутс"}
{"url": "https://www.dnevnik.bg/sviat/2019/11/16/3993126_chetvurt_milion_chehi_protestiraha_sreshtu_premiera_i/", "text": "Близо четвърт милион чехи протестираха днес в Прага срещу премиера и президента на страната, които обвиняват в подкопаване на демокрацията 30 години след Нежната революция, свалила комунизма. Събралите се от цялата страна изпълниха парка Летна, развявайки чешки и европейски знамена. Мнозина скандираха \"Ние сме тук\", подобно да протестите на същото място, помогнали за издигането на дисидента Вацлав Хавел за президент на страната с 10.7 млн. души население. Организаторите призовават премиера Андрей Бабиш да скъса връзките си с холдинга си \"Атроферт\" и да сложи край на конфликта на интереси, в който се намира. Ако не приема това, той трябва да подаде оставка до края на годината, казват те. Бабиш настоява, че е уредил законно разделянето между поста и фирмите си. \"Някои от политиците ни се разбират защо сме тук, други не искат да си развалят почивните дни\", казва Бенямин Рол, един от организаторите. През лятото тук се събра същият брой хора, а сега говориха бивши дисиденти, участвали в митингите от 1989 г., които казаха, че Бабиш и президентът Милош Земан не притежават качества да са премиер и президент на Чехия.      Премиерът и неговата популиста партия ANO остават най-популярни, но също така и разделят чехите, включително заради членството му в компартията и контактите му със специалните служби. Според Земан, който настоява за близки отношения с Русия и Китай, протестът е недемократичен, тъй като не уважавал решението да бъдат прекратени обвиненията срещу парламента, както и отказът на парламента да подложи на импийчмънт държавния глава. \"Напомням, че Бабиш има 1.5 млн. гласа на изборите, а аз - 2.85 млн. Срещу такова участие събралите се на Летна са малка частица\", заяви Земан за изданието ParlamentniListy.cz. В неделя протестът преминава към акции в блио 140 града из цялата страна, както и в чужбина.     ", "date": "2019.11.16", "title": "Четвърт милион чехи протестираха срещу премиера и президента"}
{"url": "https://www.dnevnik.bg/video/2019/11/16/3993131_demonstranti_opitaha_da_blokirat_centralnata_gara_v/", "text": "Десетки протестиращи опитаха да блокират централната гара \"Сантс\" в Барселона като част от демонстрациите срещу присъдите над лидерите на каталунските сепаратисти. Призивът бе да се спре работата на всички 9 жп гари и метрото в града, но акцията за тотална блокада се ограничи до седящ протест само на едно място, докато полицията отстрани най-упоритите, а останалите се включиха в множеството пред гарата, развяващо знамена на Каталуня. Няма арестувани в края на седмица, в която испански и френски части за борба с безредиците се налож ида разчистят 15-часова блокада на основна магистрала между двете страни.", "date": "2019.11.16", "title": "Демонстранти опитаха да блокират централната гара в Барселона"}
{"url": "https://www.dnevnik.bg/sport/2019/11/16/3993130_ivelin_popov_izviniavam_se_na_borislav_mihailov_che_ne/", "text": "Капитанът на националния отбор по футбол Ивелин Попов заяви, че  решението му да се оттегли  не е продиктувано от оставката на дългогодишния президент на Българския футболен съюз (БФС) Борислав Михайлов. 32-годишният футболист изрази съжаление, че по време на 14-годишния престой на Михайлов тимът не е успял да се класира на голям футболен форум. \"Благодаря на президента Борислав Михайлов за това, което е направил за нас през тези години. Като капитан искам да му се извиня от името на целия отбор, че не успяхме да сбъднем неговата голяма мечта\", каза Попов на пресконференция в навечерието на мача с Чехия. По думите му той ще изведе отбора за последен път в неделя, като е обмислял да се оттегли след злополучния мач с Англия в София. Националите претърпяха загуба с 0:6, като  двубоят беше белязан от расистки скандал , довел до  наказание  за тима и оставката на Михайлов. Попов влезе в ролята на умиротворител по време на мача. На почивката Попов отиде до феновете, за да говори с тях, като постъпката му предизвика положителни реакции в световните медии. \"В България от един или двама човека се търси вина. Борислав Михайлов обра пешкира след Англия. Сега с моето оттегляне напрежението още повече ще спадне към момчетата и треньора, за да се работи на спокойствие и нещата ще се получат\", допълни Попов.", "date": "2019.11.16", "title": "Ивелин Попов: Извинявам се на Борислав Михайлов, че не сбъднахме мечтата му"}
{"url": "https://www.dnevnik.bg/sport/2019/11/16/3993139_snimka_na_denia_shou_i_drama_v_basketboloto_derbi/", "text": "Шампионът \"Балкан\" (Ботевград) и носителят на купата \"Левски Лукойл\" изиграха зрелищен мач, който предложи качествен баскетбол и драма в края. Воденият от Константин Папазов \"Левски\" навакса изоставане от 20 точки за едно полувреме, но секунда преди края тройка на Джордан Калахан донесе успеха на \"Балкан\" със 76:73.", "date": "2019.11.16", "title": "Снимка на деня: Шоу и драма в баскетболото дерби \"Левски\" - \"Балкан\""}
{"url": "https://www.dnevnik.bg/razvlechenie/2019/11/16/3993147_teo_ushev_za_noviia_si_film/", "text": "Анимационният филм на Теодор Ушев по \"Физика на тъгата\" на Георги Господинов не е буквално пресъздаване на известния роман, а версията на Тео Ушев за детството и илюзиите по време на социализма. Това стана известно в интервю на известния аниматор пред Би Ти Ви. Гласът зад кадър е на Доналд Съдърланд, който участва във филма безплатно, вдъхновен от сина си Росиф. Утре филмът ще бъде излъчен в зала 1 на НДК в рамките на фестивала \"Киномания\". \"Вълнувам се от прожекцията на \"Физика на тъгата\", защото българката публика е най-критичната\", каза Ушев в интервю за Би Ти Ви. Повече вижте във видеото.", "date": "2019.11.16", "title": "Тео Ушев: Вълнувам се от прожекцията на \"Физика на тъгата\" пред българска публика"}
{"url": "https://www.dnevnik.bg/sport/2019/11/16/3993144_za_vtori_put_v_karierata_si_verstapen_shte_startira/", "text": "Пилотът на \"Ред бул\" Макс Верстапен затвърди силното си представяне в тренировките с първо място в квалификацията за Гран при на Бразилия. 22-годишният холандец даде най-бърза обиколка с време 1:07,508 мин., като остави след себе си Себастиан Фетел и  Луис Хамилтън . Верстапен спечели своя втори полпозишън в кариерата. В неделя пилотът на \"Ред бул\" ще преследва третата си победа за сезона. Четвърти и пети в състезанието ще стартират Шарл Льоклер (\"Ферари\") и Валтери Ботас (\"Мердецес\"). Десетката допълниха Александър Албон (\"Ред бул\"), Пиер Гасли (\"Торо Росо\"), Ромен Грожан (\"Хаас\"), Кими Райконен (\"Алфа Ромео\") и Кевин Магнусен (\"Хаас\"). Със сухо и топло време условията на пистата бяха съвсем различни от тренировките в петък. Във втората част от квалификацията пилотите на \"Ред бул\", \"Мерцедес\" и \"Ферари\" излязоха с гумите софт с изключение на Шарл Льоклер, който избра медиум. В края на втората част Антонио Джовинаци се завъртя и жълтите флагове осуетиха плановете на последните петима пилоти да подобрят времето си. В последния кръг от обиколки Верстапен даде най-добро време, въпреки че допусна грешки. В последния момент Хамилтън измести Льоклер от третото място, като останалите в челото запазиха позициите си.", "date": "2019.11.16", "title": "За втори път в кариерата си Верстапен ще стартира пръв във Формула 1"}
