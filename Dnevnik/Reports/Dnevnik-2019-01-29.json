{"url": "https://www.dnevnik.bg/sviat/2019/01/29/3382446_britanskiiat_parlament_poiska_novi_pregovori_s_es/", "text": "Британският парламент поиска премиерът  Тереза Мей  да предоговори споразумението си с ЕС в частта му за \"предпазната мрежа\" за границата между двете Ирландии. Премиерът вече твърди, че е готова за това - вероятно защото подкрепата на депутатите ще ѝ послужи като коз пред европейските ѝ партньори, за да ги убеди, че новите условия биха могли да бъдат прекарани през Уестминстър. Председателят на Европейския съвет  Доналд Туск  реагира минути след вота с думите, че постигнатото след месеци преговори споразумение не подлежи на предоговаряне. Остава загадка какво ще се случи в двата месеца до Брекзит. Поправката в закона за Брекзит бе предложена от консервативния депутат Греъм Брейди и одобрена с 317 гласа \"за\" и 301 \"против\", след като депутатите отхвърлиха няколко други предложения. Тя предлага въпросната \"предпазна мрежа\", която ще бъде активирана само ако ЕС и Лондон не постигнат споразумение до лятото на 2020 г., да бъде заменена от друга уговорка - неясно каква. (Повече за сделката, която цели да предотврати вдигането на граница между Ирландия и Северна Ирландия,  четете тук .) Според нея парламентът ще одобри нова сделка, която включва въпросните \"алтернативни уговорки\", но на въпрос от депутат самата Мей заяви, че народните представители, подкрепили поправката сега, няма да бъдат длъжни да подкрепят новото споразумение. Депутатите отхвърлиха две други поправки, които предлагаха способ да се забрани  Брекзит без сделка , но одобриха символично предложение правителството да спре този развой. Това е сигнал, че парламентът като цяло не иска Великобритания да напусне ЕС без споразумение - а това ще се случи на 30 март в 01:00 часа българско време, ако няма одобрено споразумение. В същото време те не задължиха правителството да избегне този вариант. Това решение бе посрещнато с остри критики от опозицията. Иън Блекфорд, лидерът на Шотландската национална партия, заяви, че торите са \"разкъсали\" Белфасткото споразумение, сложило край на кръвопролитията между ирландците. То забранява издигнато на твърда граница между двете Ирландии, а точно това е ябълката на раздора в преговорите досега. Найджъл Додс, който оглавява северноирландските юнионисти в Уестминстър, също каза, че депутатите са погазили белфасткия договор. Ръководителят на либералдемократите Винс Кейбъл посочи, че депутатите са дали на Мей противоречиви инструкции - уж са против Брекзит без сделка, но настояват за преговори, които ще доведат точно до този резултат.", "date": "2019.01.29", "title": "Британският парламент поиска нови преговори с ЕС; Брюксел отказа"}
{"url": "https://www.dnevnik.bg/sviat/2019/01/29/3382373_venecuelskata_prokuratura_poiska_zabrana_guaido_da/", "text": "Главният прокурор на Венецуела Тарек Уилям Сааб е отправил към Върховния съд на страната молба да бъдат блокирани сметките и да се забрани излизане от страната на обявилия се за президент  Хуан Гуайдо , предаде агенция \"Ефе\" и латиноамериканската телевизия NTN24. Сааб също така иска да започне предварително разследване срещу действията на Гуайдо, който има имунитет като депутат и не може да бъде уличен или обвинен по наказателни дела. Единствено Върховният съд може да свали имунитета му. Пред журналисти прокурорът каза, че стъпката е логична след \"насилствените\" събития от последните дни. Като председател на парламента Гуайдо обяви Мадуро за \"узурпатор\" и използва конституционни правомощия, за да си даде длъжността му временно, до свикване на избори. (Кои държави признаха Гуайдо за президент и кои поддържат Николас Мадуро,  четете тук .) Да не се пътува Решението следва дни на нерешителност от страна на правителството пред офанзивата на опозицията - Мадуро бе казал единствено че ще остави действията срещу Гуайдо в ръцете на опозицията, пише \"Ел паис\". В интервю за Си Ен Ен по-рано днес Гуайдо обеща демократичен и мирен преход и свободни избори, ако Мадуро напусне властта, и амнистия както за въоръжените сили, така и за самия държавен глава. Той каза, че съзнава възможността да бъде преследван от режима на Мадуро. Преди няколко часа Съединените щати обявиха, че  са допуснали Гуайдо  до част от сметките на Венецуела. Междувременно Вашингтон предупреди американските граждани да се въздържат от пътувания до Венецула заради престъпления, размирици, лоша здравна инфраструктура и опасност от произволни арести на американци. Междувременно Вашингтон предупреди американските граждани да се въздържат от пътувания до Венецула заради престъпления, размирици, лоша здравна инфраструктура и опасност от произволни арести на американци. Препоръката в момента е \"да не се пътува\" до страната.", "date": "2019.01.29", "title": "Венецуелската прокуратура поиска забрана Гуайдо да напуска страната"}
{"url": "https://www.dnevnik.bg/sport/2019/01/29/3382324_gran_pri_na_rusiia_se_distancira_ot_kritikite_kum/", "text": "Часове след  критиките на Асоциацията на промотърите  във Формула 1 (FOPA) към собственика на спорта \"Либърти медия\" една от надпреварите в календара се обяви в подкрепа на ръководството. Промотърът на Гран при на Русия Сергей Воробьов коментира, че се дистанцира от разпространената позиция на голяма част от членовете във FOPA. След среща в Лондон на промотърите беше обявено, че 16 от тях не са доволни от начина, по който \"Либърти медия\" води спорта. Пред \"Ройтерс\" Воробьов съобщи, че е присъствал на срещата в Кралския автомобилен клуб (RAC) в Лондон, но не споделя вижданията на останалите присъстващи и се разграничава от разпространената позиция. \"Всички въпроси, които са посочени в това изявление, са или разрешени, или се работи по тях в текущата дискусия с \"Либърти\". Не вярвам, че този подход на FOPA е конструктивен, и очаквам в скоро време и други промотъри да се дистанцират\", каза Воробьов. На срещата в Лондон \"Либърти медия\" е била представлявана от Чейс Кери и спортния директор Рос Браун. И двамата обаче отказаха да коментират.", "date": "2019.01.29", "title": "Гран при на Русия се дистанцира от критиките към собственика на Формула 1"}
{"url": "https://www.dnevnik.bg/evropa/2019/01/29/3382242_haosut_okolo_brekzit_dade_urok_na_populistite_v_evropa/", "text": "Докато британските депутати  се готвеха за поредното ключово гласуване  по въпроса за Брекзит, някои водещи евроскептици на континента вече не се стремят да печелят привърженици с лозунга за излизане от ЕС. Това прегрупиране става в навечерието на изборите за Европейски парламент през май, в които антисистемните политици виждат златна възможност да завладеят политиката в ЕС. Както показа безизходицата около Брекзит, да бъде напуснат съюзът е по-лесно на думи, отколкото на дело. За популистите други теми - например противопоставянето на миграцията - са далеч по-привлекателни от политическа гледна точка. \"Сегашната бъркотия в Лондон със сигурност е изиграла роля\", смята Николай фон Ондарца от германския Институт за изследвания на международните отношения и сигурността. \"Това определено не е реклама за напускане на ЕС\", добави той. Красноречив пример е лидерът на френската крайна десница Марин льо Пен, която първоначално наричаше Брекзит \"победа на свободата\". През 2017 г. в предизборните кампании партията й се обявяваше за излизане от ЕС. Но сега тя казва, че нейният Национален фронт допуска, че Великобритания може да се върне обратно в една бъдеща \"европейска организация\", която зачита националния суверенитет. Според нея благодарение на успехите на евроскептичната десница в няколко европейски страни вече може да се мисли \"Не ние сме се променили, а политическата ситуация в Европа\", каза тя наскоро в интервю за френската телевизия Бе Еф Ем. Ондарца отбелязва, че също толкова важен фактор за промяната у Льо Пен е и изборното й поражение от президента Еманюел Макрон, допълвайки, че това е било \"важна поука\" и за останалите популистки партии. \"Сега те по-скоро искат коренна промяна на ЕС, отколкото разпадането му\", смята той. Междувременно в Италия през март 2018 г. популистите бяха избрани на власт, но трябваше да се сблъскат с действителността на управлението. Сега Рим казва, че Брекзит без споразумение вероятно ще има \"катастрофални последици\" за европейската икономика, включително за италианската, заяви Каролине Кантер от римския филиал на фондация \"Конрад Аденауер\". Тези \"предвидими последици\" са особено драстични \"за държава, която вече е в тежко икономическо състояние с голям публичен дълг\", добави тя. \"Първоначалната радост на популистите от Брекзит вече отмина\", каза Кантер. Не само във Франция, но и в цяла Европа първоначално евроскептиците приветстваха референдума за Брекзит като По време на предизборната си кампания за националните избори в Холандия през март 2017 г. крайнодесният кандидат за премиер Герт Вилдерс призоваваше сънародниците си да бъде организиран референдум за членството в ЕС, за да могат \"холандците отново да са господари в собствения си дом\". В германската крайнодясна \"Алтернатива за Германия\" (АзГ) - която беше създадена през 2013 г. като евроскептична партия, преди да възприеме твърдолинейно послание против миграцията - също имаше някои изтъкнати гласове, които призоваваха за скъсване с Брюксел. Един от депутатите на АзГ в европарламента - Беатрикс фон Щорх, нарече Брекзит \"голяма услуга за Европа\". Макар част от ръководството на АзГ сега да гледа на Брюксел малко по-позитивно, партията всъщност втвърди още повече позицията си срещу миграцията и членството в ЕС, по което се различава от останалите евроскептични партии в съюза, заяви Ондарца. Промяната сред евроскептиците беше може би най-силно изразена в Италия, където през 2018 г. крайнодясната партия \"Лига\" и антисистемното Движение \"Пет звезди\" се обединиха, за да съставят сложна управленска коалиция. Преди изборите и двете партии нападаха ЕС. През януари 2017 г. например лидерът на \"Лига\" Матео Салвини, който сега е вицепремиер и министър на вътрешните работи, следващ твърдолинеен политически курс, призова страната му да напусне еврото, наричайки единната европейска валута \"провалил се криминален експеримент\". Партията му и агитираше за \"връщане към предмаастрихтското статукво\". Под това се имаше предвид времето отпреди европейския договор от 1992 г., който отвори пътя за създаването на единната европейска валута. В последно време  тази риторика до голяма степен утихна . \"Не искаме да напускаме нищо\", каза неотдавна Салвини в интервю за италианската държавна телевизия. \"Искаме да променим правилата на ЕС отвътре\", добави той. В същото време \"Лига\" и \"Пет звезди\" коригираха позицията си към ЕС така, че тя да бъде насочена към различаващите се един от друг електорати на двете политически сили, отбеляза Антонио Вилафранка от италианския Институт за международни политически изследвания. \"Сега въпросът с най-голяма тежест е миграцията, особено за \"Лига\", каза той. \"А за Движение \"Пет звезди\", чиято база е бедният юг, фокусът сега е върху борбата със строгите мерки за икономии - включително налаганите от Брюксел фискални правила\", заяви Вилафранка. \"И двете партии използват тези платформи, за да настояват за \"по-справедлива сделка\" за Италия\", добави той. Друга страна, в която популистите постигнаха големи успехи в последно време, е Австрия, където те сега са партньор в управляващата коалиция. Сред новите членки на ЕС те са на власт и в Полша, Унгария и Чехия. Но сега а не борбата с Брюксел или защитата на Брекзит. Имайки предвид нагласите срещу миграцията, популистите смятат, че те дори биха могли да станат най-голямата група в европарламента. Сред тези, които са се прицелили в изборите, е и Салвини. Наскоро той се срещна с председателя на управляващата в Полша партия \"Право и справедливост\" - Ярослав Качински, за да обсъдят  възможно сътрудничество за изборите.  Салвини дори подхвърли идеята, че може да се кандидатира за председател на Европейската комисия. \"Лига\" \"се опитва да вдъхне живот на нов европейски Рененсанс\", каза той през декември пред журналисти. \"Не сме тук, за да разрушаваме и разделяме. Тук сме, за да дадем нов живот на (европейската) мечта, която през последните години без съмнение беше разрушена\", заяви Салвини.", "date": "2019.01.29", "title": "Хаосът около Брекзит даде урок на популистите в Европа"}
{"url": "https://www.dnevnik.bg/sport/2019/01/29/3382389_makgregur_i_nurmagomedov_biaha_nakazani_sled/", "text": "Звездите в смесените бойни изкуства  Конър Макгрегър и Хабиб Нурмагомедов  получиха наказания от Атлетическата комисия на Невада след скандалния мач помежду им в галавечерта UFC 229 през миналия октомври. Двамата се изправиха в мач за титлата в лека категория (до 70 кг), като шампионът Нурмагомедов защити по безапелационен начин пояса си. Завършекът на срещата беше скандален, след като се стигна до сбиване на двата щаба и грозни сцени в Лас Вегас. Нурмагомедов прескочи огражденията на октагона и атакува хора от щаба на съперника, което доведе до сериозно меле в публиката. В същото време човек от лагера на руснака нахлу в октагона и нападна с юмруци в гръб Макгрегър, който все още опитваше да се свести от мача. Впоследствие двамата бойци бяха изведени с полицейски ескорт от залата, а церемонията по връчването на пояса и традиционните речи не се състояха. След изслушане пред Атлетическата комисия на Невада беше взето решение двамата да получат наказания от шест (Макгрегър) и девет месеца (Нурмагомедов). Санкциите обаче са със задна дата, от датата на инцидента – 7 октомври. Това означава, че наказанието на Макгрегър ще изтече през март, а това на дагестанеца през юли. Двамата получиха и парични глоби – тази на ирландеца е 50 хиляди долара, докато Нурмагомедов е санкциониран с половин милион долара. Все пак титлата остава притежание на Нурмагомедов, който беше заплашен от отнемане на пояса. Атлетическата комисия все пак дава възможност на дагестанеца да намали наказанието си до шест месеца. На Нурмагомедов е предложено да участва в кампания срещу тормоза в Невада. По първоначална информация борецът не бърза да се връща в октагона, след като иска да отбележи мюсюлманския празник Рамадан в Русия. Съобщава се още за наказания на двама души от щаба на руснака. Абубакар Нурмагомедов и Зубайра Тухугов са наказани да не бъдат в ъгъла му за срок от една година и са глобени с по 25 хиляди долара.", "date": "2019.01.29", "title": "Макгрегър и Нурмагомедов бяха наказани след скандалния им мач в UFC"}
{"url": "https://www.dnevnik.bg/sport/2019/01/29/3382208_video_i_pobediteliat_v_superboul_liii_e/", "text": "Видеоиграта Madden 19 направи симулация на  предстоящия Супербоул LIII  и предрече победа на \"Лос Анджелис рамс\" в дългоочаквания сблъсък с \"Ню Инглънд пейтриътс\". Двата тима се изправят един срещу друг в неделя срещу понеделник в традиционния мач, който определя шампиона в Националната футболна лига (НФЛ). Дотук \"овните\" имат три участия в Супербоул, като спечелиха срещата през 2000 г., побеждавайи \"Тенеси тайтънс\". Две години по-късно тимът загуби именно от \"Пейтриътс\" в последната си поява в мача за титлата. Това беше първа победа за станалия легендарен тандем на \"Ню Инглънд\" Бил Беличик и  Том Брейди . Според видеоиграта този път \"овните\" ще спечелят с 30:27. Madden и EA Sports правят традиционна симулация на мача и до момента тя се оказва вярна в 10 от 15-те случая. Като най-полезен играч в срещата е избран дефанзивният енд на \"Лос Анджелис\" Аарън Доналд. Медиите в САЩ обаче напомнят, че през миналата година Madden се провали при симулацията на мача. Тогава видеоиграта предрече, че Том Брейди ще изведе \"Пейтриътс\" до шеста титла с успех 24:20 над \"Филаделфия ийгълс\", но се случи точно обратното - \"орлите\" от Филаделфия спечелиха с 41:33. Супербоул LIII ще се проведе на 3 февруари в Атланта на стадион \"Мерцедес-Бенц арена\".", "date": "2019.01.29", "title": "Видео: И победителят в Супербоул LIII е..."}
{"url": "https://www.dnevnik.bg/sport/2019/01/29/3382310_klop_ochakva_siti_da_specheli_vsichkite_si_machove_do/", "text": "Мениджърът на \"Ливърпул\" Юрген Клоп очаква директният съперник в битката за титлата във Висшата лига \"Манчестър сити\" да спечели всичките си мачове до края на сезона. Мърсисайдци имат аванс от четири точки пред шампионите преди оставащите 15 кръга. Разликата между двата отбора може да бъде съкратена до една точка, ако тази вечер \"гражданите\" спечелят гостуването си на \"Нюкасъл\". \"Ливърпул\" посреща \"Лестър\" на \"Анфийлд\" в сряда. За пръв път от седем кръга червените ще играят след \"Манчестър сити\". \"За мен това няма никакво значение, защото очаквам \"Сити\" да спечелят всичките си мачове до края. Очаквам тази вечер да победят \"Нюкасъл\" и разликата да бъде една точка преди утрешния ни мач\", каза Клоп на пресконференция. Германецът допълни, че това не го притеснява, защото философията му е да не се концентрира върху мачовете на съперника. \"Няма смисъл и не помага. Но мога да говоря само от свое име. Ще гледам мача тази вечер, но няма да потръпвам, когато отбележат. Наистина вярвам, че трябва сам да си свършиш работата, ако искаш да постигнеш нещо\", завърши той. \"Лестър\" (д), \"Уест хем\" (г), \"Борнемут\" (д), \"Манчестър юнайтед\" (г), \"Уотфорд\" (д), \"Евертън\" (г), \"Бърнли\" (д), \"Фулъм\" (г), \"Тотнъм\" (д), \"Саутхемптън\" (г), \"Челси\" (д), \"Кардиф\" (г), \"Хъдърсфилд\" (д), \"Нюкасъл\" (г), \"Уулвс\" (д); \"Нюкасъл\" (г), \"Арсенал\" (д), \"Евертън\" (г), \"Челси\" (д), \"Уест хем\" (д), \"Борнемут\" (г), \"Уотфорд\" (д), \"Манчестър юнайтед\" (г), \"Фулъм\" (г), \"Кардиф\" (д), \"Кристъл палас\" (г), \"Тотнъм\" (д), \"Бърнли\" (г), \"Лестър\" (д), \"Брайтън\" (г).", "date": "2019.01.29", "title": "Клоп очаква \"Сити\" да спечели всичките си мачове до края на сезона"}
{"url": "https://www.dnevnik.bg/bulgaria/2019/01/29/3382385_bnt_bivsh_direktor_na_ktb_e_obvinen_po_razsledvaneto/", "text": "Бившият изпълнителен директор на КТБ Александър Панталеев е привлечен като обвиняем по разследването срещу депутата от БСП Елена Йончева, съобщи БНТ, като цитира свои източници в прокуратурата. Йончева беше  обвинена в пране на пари  от КТБ в края на миналата седмица. Според обвинението сумата от 645 хил. лв. е получена във фирма, достъп до средствата на която е имала Йончева. Фирмата е създадена от фирма на обвиняемата и друга офшорна компания. Панталеев е бил призован в националното следствие днес. Той е обвинен в длъжностно присвояване, като парите след това са преведени във фирма, управлявана от Елена Йончева. Според прокуратурата Панталеев и Йончева са действали в съучастие. Наложена му е мярка за неотклонение \"парична гаранция\" от 50 хил. лева, която той ще обжалва, информира БНТ.", "date": "2019.01.29", "title": "БНТ: Бивш директор на КТБ е обвинен по разследването срещу Елена Йончева"}
{"url": "https://www.dnevnik.bg/sviat/2019/01/29/3382390_sled_mesec_mulchanie_glavniiat_supernik_na_netaniahu/", "text": "Време е Израел да бъде обединен и да се сложи край на корупцията в страната и ръководството ѝ, както и на раздиращата \"борба между лявото и дясното\", а това може да донесе ново управление, което не се държи като кралско. С тези послания бившият началник на Израелските сили за отбрана Бени Ганц наруши мълчанието, което спазваше за плановете си, откакто създаде партия преди обявяването на извънредни избори през декември. Ганц влезе в политиката само преди месец, а още преди това предположенията, че може да го направи, разпространявани в израелски медии, увеличаваха рейтинга му. Оттогава той пазеше мълчание, въпреки че се изстреля в проучванията и се очерта като най-сериозен съперник на премиера Бенямин Нетаняху, на власт от 2009 г. насам. Въпреки това последните проучвания сочат, че 59-годишният участник в почти всички конфликти на Израел от последните няколко десетилетия би бил доста зад Нетаняху на изборите, с 15 места при очаквани 30 (от 120 в кнесета) за \"Ликуд\". Анализатори предполагаха, че Ганц може и да работи с Нетаняху, ако партията му е втора, и дори да влезе в коалиция. Той обаче отхвърли варианта да участва в какъвто и да било съюз с него, ако премиерът бъде обвинен в корупция (както препоръча полицията през декември). \"Той не е крал... Идеята, че един премиер, на когото са повдигнати обвинения, може да остане на поста си, е нелепа за мен,\" продължи Ганц. \"Едно силно правителство не разделя, за да управлява,\" каза Ганц. Силният лидер освен това \"подсилва сигурността, за да се пази от притеснения. Не засилва притесненията, за да защити себе си,\" продължи той в опит да нападне Нетаняху, но настоя публиката да покаже \"уважение\", когато тя започна да освирква премиера. \"Ерусалим е столицата на Израел\" и тя трябва да остане обединена завинаги, продължи бившият началник на армията. Той обеща да \"търси мира с палестинците като премиер\", но и да \"създаде нова реалност\", ако няма начин мир да бъде постигнат. Ганц се обяви за пълни права за ЛГБТ общността, възможност и за \"всеобща\" национална гражданска служба (без да навлезе в подробности) и градски транспорт в петък вечер и през деня в събота (какъвто няма заради шабат). Малко преди речта си той обяви, че влиза в изборите в съюз с Моше Яалон - бивш министър на отбраната до 2016 г. (в правителства на Нетаняху), а преди това също началник на генералния щаб. Яалон, който говори след Ганц, каза, че е време Израел да се върне към \"защита на дома си\", а на въпрос на в. \"Таймс ъф Израел\" отвърна, че не подкрепя решение на изралеско-палестинския въпрос, включващо две държави, и не би се съгласил на създаване на палестинска държава.", "date": "2019.01.29", "title": "След месец мълчание главният съперник на Нетаняху обеща край на битката \"ляво-дясно\""}
{"url": "https://www.dnevnik.bg/sport/2019/01/29/3382397_levski_e_prodal_gabriel_obertan_v_turciia/", "text": "Габриел Обертан вече не е част от \"Левски\", след като преминава в турския \"Ерзурум\". Новакът в местната Суперлига съобщи, че е постигнал договорка със сините и очаква Обертан в състава си. Французинът е напуснал лагера на \"Левски\" в Кипър, като е отпътувал за Турция, за да подпише договор с новия си тим. Нападателят беше привлечен от \"Левски\" през 2017 г., когато премина на стадион \"Георги Аспарухов\" със свободен трансфер. За сините Обертан изигра 59 мача във всички турнири, като отбеляза пет гола. Френският футболист се отчете и със 17 асистенции.  В последните няколко месеца Обертан беше със статут на капитан на \"Левски\", след като лентата беше отнета от Божидар Митрев. В кариерата си футболистът е играл още за \"Бордо\", \"Манчестър юнайтед\", \"Нюкасъл\" и други. Подробности по сделката между \"Левски\" и \"Ерзурум\" не се споменават, но според медиите в Турция става въпрос за сума около 500 хиляди евро. Преди няколко месеца  Обертан подписа нов договор с клуба от \"Герена\" до 2021 г . \"Левски\" има нужда от средства в опита да избегне наказание от УЕФА. Клубът има срок до края на февруари да погаси задължения, за да не бъде изваден от евротурнирите. ", "date": "2019.01.29", "title": "\"Левски\" е продал Габриел Обертан в Турция"}
{"url": "https://www.dnevnik.bg/bulgaria/2019/01/29/3382387_elen_gerdjikov_ne_se_predvijda_uvelichavane_na/", "text": "Не се предвижда увеличаване на данъците и таксите, въпреки рекордния за Столична община бюджет от 1.7 млрд. лв., заяви в интервю за БНТ председателят на Столичния общински съвет Елен Герджиков. По думите му в бюджета с акцент са проектите за транспорт и транспортна инфраструктура, екология и образование. Герджиков подчерта, че предложението за бюджет за Столичната община е най-големият досега, а голямата сума се дължи на високата събираемост на данъците и 300 млн. лв. евросредства. По думите му, в бюджета с акцент са проектите за транспорт и транспортна инфраструктура, екология и образование. В бюджета за 2019 г. са заложени няколко мерки за борба с мръсния въздух в столицата, заяви Герджиков. Една от тях е ремонтът и изграждането на паркови пространства, което има пряко отражение върху качеството на живот в София. Друга е по-честото миене и на повече улици, като това ще се извършва машинно. Ще се кандидатства по оперативна програма \"Околна среда\" за подмяна на една трета от съществуващите отоплителни системи по домовете на хората в рамките на следващите три години. В рамките на 2019 г. Общината ще купи и разположи 22 измервателни станции за качеството на въздуха, обяви Герджиков. \"Дните със замърсяване на въздуха намаляват на годишна база в последните десет години\", каза той. \"Ремонтът на улица \"Граф Игнатиев\" не е довършен. Нека коментираме ремонта на \"Граф Игнатиев\", когато завърши\", призова Герджиков. По думите му, за ремонта на улицата по договор трябвали да се отделят 300 дни, които свършвали в края на март. \"Това е наистина сложен обект и сложността се изразява не в това, че се прави нещо изключително, а в това, че това е един линеен обект, който не може да се раздели на етапи. Търговците в района ще бъдат облагодетелствани след края на ремонта, увери председателят на Столичния общински съвет. \"В крайна сметка обаче, когато ремонтът приключи, ще бъде от полза за всички - както за хората, които се разхождат там, така и най-вече за хората, които развиват бизнес там. Повярвайте ми, те го знаят и го очакват. Аз съм убеден, че това ще бъде най-търсената търговска улица в София и резултатът ще бъде налице още през тази година\", каза Герджиков.", "date": "2019.01.29", "title": "Елен Герджиков: Не се предвижда увеличаване на местните данъци и такси"}
{"url": "https://www.dnevnik.bg/biznes/2019/01/29/3382376_fond_zemedelie_otpuska_nad_67_mln_lv_za_humanno/", "text": "Общо 67.560 млн. лв. е финансовият ресурс за 2019 г. по схемите за държавна помощ за хуманно отношение към свинете и птиците, съобщи пресцентърът на министерството на земеделието. Парите са увеличени с 10%, е решил управителният съвет на държавен фонд \"Земеделие\". Помощта и по двете схеми се предоставя на едно стопанство за покриване на допълнителни разходи или пропуснати доходи, свързани с изпълнение на доброволни ангажименти за хуманно отношение към животните, поети за най-малко 5 години. Сред мерките за хуманно отношение към свинете са осигуряване на площ над задължителния стандарт, на изкуствено осветление за най-малко 11 часа и използване на фураж, съдържащ най-много 2.5 mg/kg деоксиниваленол. Сред мерките за хуманно отношение към птиците са използване на фуражи, съдържащи деоксиниваленол не повече от 2.5 мг/кг, осигуряване на свободна подова площ не по-малка от 10% над задължителния стандарт, подобряване на условията за хуманно отношение към птиците по време на транспорт, напомня пресцентърът на министерството на земеделието. През 2019 г. ще се изплати и помощта на птицевъдите, които не са получили авансово плащане през 2018 г., а 29 фермери от село Тутраканци ще получат индивидуална държавна помощ \"де минимис\" за унищожените 88 бр. домашни прасета заради заболяването африканска чума по свинете, е решил още фонд \"Земеделие\". ", "date": "2019.01.29", "title": "Фонд \"Земеделие\" отпуска над 67 млн. лв. за хуманно отношение към свине и птици"}
{"url": "https://www.dnevnik.bg/photos/2019/01/29/3382167_fotogaleriia_svetovnite_snimki_na_denia_-_29_ianuari/", "text": "Монета от едно евро върху стъкло, през което се вижда британското знаме.", "date": "2019.01.29", "title": "Фотогалерия: Световните снимки на деня - 29 януари 2019 г."}
{"url": "https://www.dnevnik.bg/sport/2019/01/29/3382372_albert_popov_zavurshi_shesti_v_noshtniia_slalom_v/", "text": "Българският скиор Алберт Попов продължи със силното си представяне в Световната купа и записа шесто място в нощния слалом в Шладминг. Три дни, след като беше  девети в Кицбюел , 21-годишният българин отново се нареди сред най-добрите в най-техничната дисциплина от алпийските ски. Класирането е личен рекорд за Попов в Световната купа. До началото на този сезон той нямаше влизане сред първите 30. Състезанието на пистата \"Планай\" беше спечелено от Марсел Хиршер, който взе своята десета победа от началото на сезона. Той покори за трети път нощния слалом след 2012 и 2018 г., като се изравни по този показател с Хенрик Кристоферсен. С повече победи в Шладминг е само Бенямин Райх (4). Австриецът завърши с 1.21 секунди пред Алекси Пинтюро, а трети на подиума се качи швейцарецът Даниел Юл (+1.60 секунди). Победата е 67-а за Хиршер в кариерата му и 32-а в слалома. Пред него в дисциплината са само Алберто Томба с 35 и Ингемар Стенмарк с 40. Надпреварата за поредна година се превърна в най-посетеното състезание в Световната купа. Над 50 хиляди души се събраха, за да гледат скиорите. След първия манш българинът беше с 13-и резултат. Той се спусна с 2.29 секунди по-бавно от Хиршер и беше съвсем близо до опитния Феликс Нойройтер. В втория манш Попов записа 53.20 секунди, което му позволи да се изкачи с няколко места. Българинът продължи с доброто си представяне в Световната купа, като за четвърти път от началото на сезона преодоля първия манш и влезе сред най-добрите 30. Попов беше 20-и в Леви през ноември, 16-и в Мадона ди Кампилио. От 20 март 1985 г. българин не беше влизал в топ 6 в Световната купа. Тогава Петър Попангелов го постига в Парк сити. В състезанието не завършиха двамата най-големи конкуренти на Хиршер в слалома - Клеман Ноел, който беше спечелил последните два старта, както и Хенрик Кристоферсен. В топ 10 в Шладминг влязоха още Рамон Ценхойзерн, Марк Дигрубер, Нойройтер, Дейв Райдинг и Кристиян Хиршбюл. \"Победата в Шладминг винаги значи много за мен. Това състезание е най-красивото в календара, а на Планай винаги е много трудно\", каза Хиршер след състезанието. В генералното класиране за Световната купа лидер продължава да бъде Марсел Хиршер. Австриецът има актив от 1216 точки. Втори за него е Пинтюро със 732, а третият Кристоферсен е с 671. В малката купа в слалома Хиршер увеличи аванса си на върха. Той има 676 точки - с 275 повече от втория Ноел. Състезанието в Шладминг беше девети слалом от началото на сезона от общо 12, които трябва да се проведат. Това беше 27-и старт от началото на сезона при мъжете. През уикенда скиорите ще имат две състезания в германския курорт Гармиш-Партенкирхен. В събота е спускането на \"Кандахар 1\", а в неделя има гигантски слалом. Стартовете в Гармиш са последните преди световното първенство в Оре, Швеция. Шампионатът е между 5 и 17 февруари.", "date": "2019.01.29", "title": "Алберт Попов продължи вихрено и стана шести в нощния слалом в Шладминг"}
{"url": "https://www.dnevnik.bg/sviat/2019/01/29/3382398_minus_46_gradusa_-_v_chikago_e_po-studeno_otkolkoto_na/", "text": "В следващите часове и дни обширни части от Канада и САЩ попадат в зона на изключително ниски температури, като на някои места може да бъдат поставени рекорди. В района на Чикаго термометърът във вторник през нощта ще наближи минус 30 градуса по Целзий, но заради вятъра ще се усеща като минус 46 градуса. Властите в няколко щата обявиха извънредно положение, защото спускащата се от север мощна вълна може да свали температурата на най-студените места до минус 53 градуса. В момента на Еверест е минус 38 градуса, а на Северния полюс - минус 32 градуса. Метеослужбата на щата Айова предупреди населението да не излиза навън, а когато това се наложи да избягва поемането на дълбок дъх и разговорите. Появиха се и първи съобщения за престъпления, при които хора със скъпи якета с пух от канадски гъски са били заплашени на улицата с оръжие и принудени да съблекат дрехата с цена над 1000 долара. Поне 55 милиона души попадат в зоната на най-опасните температури, а 90 милиона - там, където термометърът ще наближи минус 20 градуса. Тази седмица под нулата ще е за около 250 милиона души от континенталната част на САЩ, а това са над три четвърти от населението. Ефектът от тях ще бъде усетен на юг чак до щати като Алабама, Мисисипи и Джорджия, където може да завали сняг. Затворени са много училища, само в района на Чикаго са засегнати 360 000 ученици и студенти, отменени бяха над 1000 полета до Атланта, където предстои най-гледаното спортно събитие - финалът на турнира по американски футбол \"Супер боул\". Това е явление, което може да се случи веднъж на поколение и носи сериозна заплаха за здравето и живота на много хора. Метеорологът Джим Хайес предупреди, че при толкова силен студ първите признаци на измръзване може да се появят след само 10 минути, както и че няма да се затопли в продължение на няколко дни. Бруталният студ е причинен от слизането на юг на \"полярен вихър\" - огромна маса от въздух с много ниска температура, който нормално се върти около Северния полюс. Изместването вероятно се дължи явление в другия край на планетата - поток топъл въздух, изкачил се през Мароко и Източния Атлантик на север. Подобно явление имаше приз зимата на 2013-2014 г.", "date": "2019.01.29", "title": "Минус 46 градуса - в Чикаго е по-студено, отколкото на Еверест и Северния полюс"}
{"url": "https://www.dnevnik.bg/gradska_sreda/2019/01/29/3381572_sus_zamiana_na_imoti_stolichnata_obshtina_reshi/", "text": "През октомври 2017 г. Столичната община замени свой имот от 1 декар в квартал \"Изток\" близо до Борисовата градина срещу терен от 2 декара в \"Дианабад\". Тогава вносителите на предложението - общинските съветници Карлос Контрера (ВМРО) и Лорита Радева (ГЕРБ), твърдяха, че \"спасяват\" една зелена площ в София от застрояване. Срещу намеренията за строеж в имота до Борисовата градина имаше редица протести от живеещите в близките блокове. Сега, малко повече от година по-късно, пък протестират живеещите в близост до терена от 2 дка в кв. \"Дианабад\". Причините са, че собственикът му иска да го застрои със сграда на 6 и 8 етажа, която ще хвърля сянка върху детската градина, която е в съседство. Освен това имотът е сред малкото останали зелени площи в района. Затова в началото на тази година те са създали  петиция срещу застрояването в терена  до 49-та детска градина \"Радост\", която вече има 556 подписа. В края на миналата седмица пък те организираха и протест пред община \"Изгрев\" срещу презастрояването на квартала и планирания строеж до детската градина. Собственик на терена в \"Дианабад\"  след замяната с общината  е Петьо Петьов Блъсков, син на главния редактор на вестник \"Труд\" Петьо Блъсков. Той го получи, като \"дари\" имот на ул. \"Незабравка\" и доплати 1.4 млн. лева, като оценката на имота в \"Дианабад\" беше повишена в извънредна комисия 45-минути преди заседанието на общинския съвет по настояване на опозицията. Един човек иска да строи Устройствените планове и на двата имота предвиждат застрояване на жилищни сгради. Според плана от 2009 г. теренът на ул. \"Незабравка\" е за озеленяване, но той е обжалван от Петьо Блъсков и след решение на Върховния административен съд от 2012 г. за имота е върнат стар план, който отрежда терена за жилищно строителство. \"С някакъв си устройствен план държавата се опита да ми открадне имота\", обясни през 2017 г. Блъсков. След като през октомври 2017 г. замяната беше приета от общинския съвет, във вестник \"Труд\" беше публикувана статията \"Зелена площ в \"Изгрев\" е спасена от застрояване\". В нея се казва само, че общината е придобила зелената площ на ул. \"Незабравка\", но не и че е заменила друг имот за него. Причината за \"спасяването\" по думите на Контрера, който е цитиран в статията, е, че \"собственикът щеше да построи сграда\". Собственикът на терена към онзи момент - Петьо П. Блъсков, обаче не се споменава в текста. \"Аз какво да направя, всеки има право да протестира\" - така главният редактор на \"Труд\" Петьо Х. Блъсков коментира пред \"Дневник\" протестите от началото на тази година. Недоволните съседи След като общинските съветници приемат замяната, живеещите в сградите около терена в \"Дианабад\" започват поредица от срещи с: главния архитект на София Здравко Здравков, председателя на общинския съвет Елен Герджиков, общинските съветници Карлос Контрера, Малина Едрева (ГЕРБ) и кмета на район \"Изгрев\" Цветомир Жеков. На тях гражданите са искали блокиране на замяната, а след това недопускане на промяна на устройствения план за имота. Освен това те подават сигнали до прокуратурата да провери решението за взаимните дарения, но обвинението не открива нередното. \"По време на срещите и г-н Контрера, и г-жа Едрева опитваха да ни убедят, че няма друг начин да се спре застрояването в терена до Борисовата градина\", разказа пред \"Дневник\" Захари Димитров, който е сред участниците в протестите. С Елен Герджиков е воден разговор общинският съвет да не допуска промяна на устройствения план за парцела, в който попада и друг по-малък имот. Изменението е формално - да се допусне свързано застрояване между предвидените сгради без промяна на параметрите. То е поискано от собственика на малък имот в същия парцел. От пресцентъра на общинския съвет казаха, че доклад за това изменение не е влизал в деловодството на общината. Причината е, че то е направено от районната община. \"Кметът Жеков каза, че ще бъде нашият проводник, но след като изменението беше направено, не можа да обясни защо\", посочи Захари Димитров. Цветомир Жеков не бе открит за коментар от \"Дневник\". Крайният резултат от срещите е: \"След като сроковете за обжалване на замяната и промяна на плана вече бяха преминали и той беше вписан, от общината отговориха, че теренът в \"Дианабад\" вече е частен и нямат отношение към него\", каза още Димитров. Карлос Контрера не отговори на мобилния си телефон, а Лорита Радева каза, че не е запозната с протестите на живеещите в \"Дианабад\" и не е подготвена да коментира. ", "date": "2019.01.29", "title": "Със замяна на имоти Столичната община реши проблем в \"Изток\", но създаде друг в \"Дианабад\""}
{"url": "https://www.dnevnik.bg/biznes/2019/01/29/3381634_putiat_na_bulgariia_kum_evrozonata_-_v_centura_na/", "text": "Традиционната вече годишна среща на бизнеса с правителството, организирана от \"Капитал\", и днес ще събере представители на управляващите и на бизнеса в България, за да бъдат обсъдени важните процеси в Европа и страната и да се представят приоритетите на управляващите за предстоящата година.  Форумът, който се провежда днес в София, е посветен на пътя на България към еврозоната и какви ще са ефектите върху икономиката.  Програмата на конференцията ще представи важните реформи и ангажименти, които правителството трябва да направи, за да гарантира приемането на България в така наречената чакалня на еврозоната и последващата интеграция в съюза, а също и как бизнесът плавно да се подготви за промяната.  Участниците ще чуят конкретни срокове и ще могат да зададат своите въпроси към хората, които взимат решения, както и към анализаторите, които имат най-задълбочен поглед върху опита на други европейски държави. Сред лекторите в днешната среща са еврокомисарят по финанси Валдис Домбровскис, премиерът Бойко Борисов, финансовият министър Владислав Горанов, управителят на БНБ Димитър Радев, председателят на Центъра за либерални стратегии Иван Кръстев. ", "date": "2019.01.29", "title": "Пътят на България към еврозоната - в центъра на срещата между бизнеса и правителството"}
{"url": "https://www.dnevnik.bg/sviat/2019/01/29/3381590_grafika_na_denia_venecuela_stranata_s_dvama_prezidenti/", "text": "Миналата седмица председателят на парламента на Венецуела Хуан Гуайдо се обяви за временен президент, докато в страната не се състоят избори. Съединените щати го признаха минути по-късно, последваха и други страни, а в началото на другата седмица това може да направят и най-големите държави в Европейския съюз. Други големи държави застанаха зад започналия втори мандат по-рано този месец Николас Мадуро и казаха, че не смятат Гуайдо за легитимен представител на страната. Така във Венецуела има двама души, които твърдят, че са държавен глава на страната. Те се надпреварват за подкрепата на въоръжените сили, а Гуайдо и други в опозицията опитват да издействат признаване и от други държави. \"Дневник\" обобщава позициите, които заеха водещи световни държави, съседи на Венецуела и други страни в Северна и Южна Америка.", "date": "2019.01.29", "title": "Графика на деня: Венецуела, страната с двама президенти"}
{"url": "https://www.dnevnik.bg/sviat/2019/01/29/3381822_britanskite_deputati_shte_glasuvat_dnes_kakva_posoka/", "text": "Британските депутати ще направят пореден опит да променят посоката на Брекзит днес. Премиерът Тереза Мей ще се върне в Уестминстър да обсъжда какви да бъдат следващите стъпки, след като сделката с ЕС, уговорена от нея, бе отхвърлена в историческо поражение, включително от собствената ѝ партия. Депутатите ще гласуват днес няколко поправки в закона за Брекзит. При обичайни обстоятелства председателят на парламента Джон Бъркоу би трябвало да избере една от тях за обсъждане, но вероятно ще се обърне внимание на всички. Поправките на лейбъристите Опозиционната партия иска в закона изрично да се отбележи, че се изключва опцията \"Брекзит без сделка\" и парламентът да обсъди следните опции: 1. Алтернативно споразумение за Брекзит, включващо план за постоянен митнически съюз и някакъв достъп до единния пазар 2. Референдум за сделката или за друго предложение, подкрепено от депутатите. Това предложение едва ли ще получи подкрепата на Консервативната партия. Ако то бъде дебатирано днес, ще трябва да се гласуват и серия други промени в него, които са на практика различни предложения за референдум за оставане в ЕС. Предложенията на либералдемократите Партията, която единствена се обяви за оставане в ЕС въпреки резултатите от референдума през 2016 г., иска парламентът да призове правителството да изключи възможността за Брекзит без сделка и да се подготви за втори референдум. Това отново е малко вероятен вариант. Поправката на Ивет Купър Тази представителка на лейбъристите иска да изключи възможността за Брекзит без сделка, като се поиска парламентарна отсрочка за приемането на нов закон за напускане на ЕС. Според него премиерът би трябвало да отложи Брекзит до 31 декември, ако депутатите не одобрят споразумението ѝ в идния месец. Това би трябвало да се случи с официална молба на Мей до ЕС и макар досега да няма официално потвърждение от Брюксел, възможно е европейските власти да склонят. Тази поправка е подкрепяна и от членове на другите партии. Поправката на Доминик Грийв Консерваторът Грийв иска да накара правителството да позволи депутатите да гласуват алтернативни планове за Брекзит в продължение на шест дни преди 26 март (Брекзит е на 29 март). Тази идея се ползва с подкрепата и на депутати от други партии. Поправката на Стела Крийзи Лейбъристката представителка иска правителството да отложи Брекзит за неопределено време и да даде думата на публиката чрез 250-членно \"народно събрание\". Поправката на Хилъри Бен В този сценарий правителството трябва да проведе серия \"показателни гласувания\", с които депутатите да покажат дали подкрепят различните варианти - от сделката на Мей до твърд Брекзит, от искане за нови преговори до референдум за това какъв Брекзит иска народът. Поправката на Рейчъл Рийвс Според нея кабинетът трябва да поиска от ЕС отлагане на Брекзит за неопределен период от време. Поправката на Спелман и Дроуми Тя цели да предотврати Брекзит без сделка, като добави в закона за напускането на ЕС, че парламентът отхвърля този варианти. Поправката на Греъм Брейди Тя иска парламентът да замени \"предпазната мрежа\" с \"алтернативни споразумения за избягването на твърда граница\", но в противен случай обявява подкрепа за Мей. Поправката на Том Брейк Тя се обявява за създаване на комитет с членове от различни партии, който да поеме процеса за Брекзит. Комитетът ще прецени кога да се водят дебатите и да се гласуват законите, включително дали да има нов референдум. Дори някоя от тях да бъде приета, новите поправки няма да са обвързващи за правителството, но ще бъдат форма на политически натиск върху Мей. Поправката на Купър след известни процедури би могла да стане закон. Според репортера на Би Би Си Лора Кюнсберг торите се обединяват около поправката на Брейди. На теория тя би могла да послужи на премиера като коз в Брюксел.", "date": "2019.01.29", "title": "Британските депутати ще гласуват днес каква посока за Брекзит да поемат"}
{"url": "https://www.dnevnik.bg/sport/2019/01/29/3381718_pokrai_politicheskoto_naprejenie_oae_i_katar_se/", "text": "На фона на политическата криза в Персийския залив днес националните отбори на Катар и Обединените арабски емирства (ОАЕ) влизат в спор за място във финала в Купата на Азия. Двата тима излизат един срещу друг в 16 ч. на стадион \"Мохамед бин Зайед\" в Абу Даби в двубой, чието провеждане е обвито в напрежение. От средата на 2017 г.  ОАЕ, Саудитска Арабия, Бахрейн и Египет скъсаха търговските си отношения с Катар  след обвинения, че държавата подкрепя терористични групи. Оттогава Катар е в икономическа и дипломатическа изолация от съседите си, което в спортен план затруднява  организацията на световното първенство по футбол през 2022 г. Сега политическата криза се пренесе на континенталния шампионат на Азия, който се провежда в ОАЕ. За повишаването на напрежението спомогна ръководителят на спорта в страната шейх Нахаян бин Зайед, който разпореди министерството да изкупи всички билети за полуфинала, твърдят западни медии. С ясната цел да не присъстват катарски фенове на трибуните пропуските се предлагат безплатно в няколко града в ОАЕ. Те се разпределят единствено за \"лоялни привърженици от емирствата\", съобщиха в \"Туитър\" акаунта на спортното министерство в страната. Според някои от медиите в ОАЕ на чужденците е отказан достъп до стадиона в желанието на властите да напълнят трибуните само с местни граждани. Подобен ход е против правилата на ФИФА, като международната федерация още не се е произнесла по въпроса. Присъствието на Катар в турнира предизвика напрежение още в груповата фаза, когато химнът на страната беше освиркан в сблъсъка със Саудитска Арабия. В началото на турнира ОАЕ и Катар не бяха слагани сред фаворитите. Двата отбора поднесоха големите изненади, като в четвъртфиналите Катар отстрани с 1:0 Южна Корея, докато ОАЕ детронира Австралия със същия резултат. Победителят от дуела ще има възможност да стигне до спора за титлата, където го очаква сблъсък с Япония. В другия полуфинал японците бяха убедителни за 3:0 срещу Иран. \"Играчите са наясно с важността на мача. Те искат да посрещнат предизвикателството\", каза селекционерът на ОАЕ Алберто Дзакерони в навечерието на мача с Катар.", "date": "2019.01.29", "title": "Покрай политическото напрежение ОАЕ и Катар се срещат в полуфинал за Купата на Азия"}
{"url": "https://www.dnevnik.bg/evropa/2019/01/29/3381406_zashto_iztochnogermancite_viarvat_po-malko_v/", "text": "Изминаха почти 30 години, откакто хората в Източна Германия, в Лайпциг и в много други градове излязоха на улицата, за да демонстрират. За свобода на пътуванията, за свободни избори и за демокрация. Изглежда обаче, че много източногерманци не са убедени, че демокрацията е най-добрата държавна форма. Анкета на социологическия институт \"Аленсбах\" показва, че само 42 процента от източногерманците смятат именно демокрацията за най-добрата държавна форма. В западната част на страната това са 77 на сто от германските граждани. Как така? Означава ли това, че източногерманските граждани, голяма част от които са преживели и ГДР, се отнасят по принцип по-скептично към демокрацията? Не, казва Мартина Вайраух от бранденбургската централа за политическо образование - независимо че този процент винаги е бил нисък. \"Не мисля, че източногерманците не са си извлекли поука и все още са привързани към диктатурата. Трябва да имаме предвид по-скоро какъв опит са натрупали гражданите в новите германски провинции по време на мирната революция и след нея. Какви промени трябваше да преживеят, без някой да ги е питал. Катаклизмите доведоха до това, че някои слоеве от населението са много скептични към всякаква власт\", казва Мартина Вайраух. Опитът в демокрацията се основава на стабилни отношения. А за мнозина в бившата ГДР такива отношения не съществуват в годините след промяната, допълва тя. Скептицизъм спрямо пазарната икономика Германците в западната и в източната част на страната оценяват различно и икономическата система. 48 процента от западногерманските граждани смятат, че няма по-добра система от пазарната икономика. В източните германски провинции това становище споделят само 30 на сто от анкетираните. \"Тези нагласи са свързани с факта, че последните 30 години бяха много несигурни. В икономическо отношение и по отношение на собствения живот. Младите напускаха селата и никой не знаеше какво ще стане с тези села, когато там бъде затворен и последният магазин\", казва Мартина Вайраух. \"50 процента от всички работни места в индустрията бяха изгубени. След 1990 година почти никой не упражняваше същата професия, която е упражнявал преди промяната\", допълва тя. Анкетата показва и още нещо интересно. Докато само 26 процента от западногерманските граждани обръщат внимание на това дали някой произхожда от източна или от западна Германия, то в източните федерални провинции този процент достига до 52 на сто. Изглежда, че източногерманският произход все още играе голяма роля в съзнанието на мнозина. Това проличава и в започналата изборна борба за предстоящите през есента местни избори в Бранденбург, Саксония и Тюрингия. \"Много партии инструментализират източногерманските провинции за своята изборна борба по доста първобитен начин\", казва Мартина Вайраух. Според нея би било по-добре местните политици да насърчават самочувствието на източногерманците. Неравностойни условия за живот Директорът на института \"Аленсбах\" Ренате Кьохер пише в изследването, че много източногерманци очевидно се чувстват \"чужди в собствения си дом\". Канцлерът Ангела Меркел застава категорично на страната на източногерманците. В едно интервю за вестник \"Ди Цайт\" тя твърди, че разбира отлично чувството на неудовлетвореност сред тях. \"Надеждите за бързо уеднаквяване на условията за живот помръкнаха в някои сфери\" казва тя. Ангела Меркел посочва и задачата на политиците. \"Винаги сме залагали на това, че един ден ще постигнем уеднаквяване на условията за живот. Но мнозина с право се ядосват, когато виждат и днес значителните разлики във възнагражденията в Баден-Вюртемберг и в Саксония-Анхалт. Затова сега става въпрос за създаване на равностойни условия за живот\", казва Ангела Меркел.", "date": "2019.01.29", "title": "Защо източногерманците вярват по-малко в демокрацията"}
{"url": "https://www.dnevnik.bg/sviat/2019/01/29/3381731_i_sauditska_arabiia_moje_da_razrabotva_balistichni/", "text": "Във военна база в отдалечен район на Саудитска Арабия, изглежда, се изпитват, а може би се и произвеждат балистични ракети. Това сочат мнения на експерти и снимки, доказващи, че е възможно в Саудитска Арабия да съществува същата програма, за която тя самата отдавна критикува своя най-голям противник Иран. Залогът около подобна програма обаче допълнително се покачва заради изказване от миналата година на саудитския престолонаследник, влиятелния принц Мохамед бин Салман, когато той заяви, че  кралството няма да се поколебае да разработи свои ядрени оръжия , ако Иран го направи. С помощта на балистични ракети могат да се удрят с ядрени бойни глави цели на хиляди километри. Властите в Рияд и саудитското посолство във Вашингтон не отговориха на запитванията за коментар. Наличието на подобна програма може още повече да обтегне отношенията със САЩ, дългогодишния партньор на кралството в сферата на сигурността, във времена, когато двустранните връзки са подложени на изпитание заради убийството на коментатора на \"Вашингтон пост\" Джамал Хашокжи и водената под саудитско командване война в Йемен. Джефри Луис, ракетен експерт в Института за международни изследвания в Мидълбъри, Калифорния, заяви, че когато се влагат сериозни средства в ракети, това често пъти е свързано с определен интерес към ядрените оръжия. \"Изпитвам известни опасения, че в този случай подценяваме амбициите на саудитците\", каза Люис, който е изследвал спътниковите снимки. На тези фотоизображения, за които първи съобщи вестник \"Вашингтон пост\", фокусът е върху военна база в района на град Дауадми, намиращ се на около 230 км западно от саудитската столица Рияд. Първо идентифицира базата изданието \"Джейнс дифенс уикли\" още през 2013 г., допускайки, че ракетните ѝ площадки са така ориентирани, че от тях да се нанасят удари по Иран и Израел с балистични ракети, закупени преди това от кралството от Китай. На сегашните снимки, които са от ноември, се виждат сгради, изглеждащи достатъчно големи в тях да се произвеждат и зареждат с гориво балистични ракети. В един от ъглите на базата се вижда нещо, което очевидно е стенд за ракетни двигатели - от онези, на които ракетата се поставя легнала на една страна и се изстрелва пробно на място. Подобни изпитания са от изключително важно значение за страни, опитващи да произведат балистични ракети, казват експерти. Майкъл Елман, главният специалист по противоракетна отбрана във вашингтонския Институт за стратегически изследвания, също е разгледал спътниковите снимки и заяви, че както изглежда, те показват наличие на балистична програма. Остава въпросът обаче за подобен обект. Люис каза, че саудитският стенд прилича по дизайн на подобни съоръжения, използвани от Китай, макар че е по-малък. Китайска военна подкрепа за кралството не би била изненада. Китайците все повече продават въоръжени безпилотни самолети на Саудитска Арабия и другите близкоизточни страни. САЩ обаче не продават такива технологии поради опасения от разпространение. Пекин продаде на Рияд и вариант на своите балистични ракети \"Дунфън\", единствените, за които допреди се предполагаше, че кралството има на въоръжение. Китайското министерство на отбраната засега отказва да отговори на отправеното в петък от \"Асошиейтед прес\" запитване за коментар. \"Никога досега не съм чувала подобно нещо - Китай да помага на Саудитска Арабия да строи военна база\", каза говорителката на китайското министерство на външните работи Хуа Чунин. Нито Саудитска Арабия, нито Китай са страни по Договора за ограничаване разпространението на ракетната технология, споразумение отпреди 30 години, чиято цел е да ограничи разпространението на ракети с капацитет да носят оръжия за масово поразяване, като например атомни бомби. Саудитска Арабия, както и Израел и САЩ, отдавна критикуват балистичната програма на Иран, разглеждайки я като заплаха за региона. На свой ред Техеран, чиято ядрена програма засега е ограничена по силата на споразумението от 2015 г. със световните сили, настоява, че ядрената му програма е за мирни цели. Но западните сили отдавна се опасяват, че целта ѝ всъщност е под прикритието на програма за граждански нужди да бъдат разработени ядрени оръжия, което Иран отрича. Иранците разчитат на балистични ракети, тъй като военновъздушните им сили са съставени предимно от изтребители отпреди 1979 г. Саудитска Арабия, от друга страна, разполага със съвременен авиопарк от самолети Ф-15, \"Тайфун\" и \"Торнадо\" - което повдига въпроса ракети. Елман, експертът по противоракетна отбрана, заяви, че макар и саудитските пилоти да са опитни, кралството пак се нуждае от американска помощ в логистиката. \"Към днешна дата те са силно зависими от пряката американска подкрепа. Няма никаква гаранция, че силите на САЩ и спомагателната (им) функция ще бъдат използвани, за да се подпомогне евентуална саудитска атака срещу ирански цели\", каза Елман пред \"Асошиейтед прес\". \"Балистичните ракети са логично решение за подобни опасения\", добави той. Същевременно Саудитска Арабия беше подложена на нападения с балистични ракети, изстрелвани от съседен Йемен от бунтовниците хуси, като някои от тях дори достигаха Рияд. Според изследователи, западни страни и експерти на ООН тези ракети са доставени на бунтовниците от Иран, нещо, което и бунтовниците, и Техеран отричат. Саудитска Арабия развива своя ядрена програма, а принц Мохамед, 33-годишният син на крал Салман, който е първи в линията на унаследяване на престола, заяви, че Рияд ще започне ускорено да разработва ядрени оръжия, ако Иран се сдобие с такива. \"Саудитска Арабия не иска да се сдобива с никакви атомни бомби, но несъмнено, ако Иран разработи атомна бомба, ние възможно най-бързо ще последваме примера\", каза принц Мохамед в излъчено през март интервю за предаването \"60 минути\" на телевизия Си Би Ес. Ако има такава саудитска програма за балистични ракети, тя само ще затрудни допълнително усилията на САЩ и западните им съюзници да ограничат иранската програма за балистични ракети, смята СТРАТФОР, частната разузнавателна компания от Остин, Тексас. Според СТРАТФОР \"ако Саудитска Арабия достигне до фазата на тестовите изстрелвания, САЩ ще бъдат подложени на натиск да въведат санкции\", както направиха с Иран. Американският Конгрес започна да става все по-критичен към Саудитска Арабия след убийството на Хашокжи на 2 октомври в саудитското консулство в Истанбул, което, както се твърди, е било извършено от представители на антуража на принц Мохамед. Конгресмените са ядосани и от водената от години война на кралството в Йемен. Ако саудитците произведат \"системи със среден обсег с капацитет да носят ядрени бойни глави, отговорът ще бъде много по-категоричен, но вероятно ще остане извън общественото полезрение\", каза Елман. \"Но, от друга страна, това може да предизвика бурни реакции в Конгреса, защото ще бъде възприето като поредното предизвикателно действие по отношение на САЩ и регионалната стабилност\", добави той. /БТА", "date": "2019.01.29", "title": "И Саудитска Арабия може да разработва балистични ракети, смятат експерти"}
{"url": "https://www.dnevnik.bg/sviat/2019/01/29/3381902_bulgariia_vodi_v_es_po_useshtane_za_korupciia_sochi/", "text": "Усещането за корупция сред страните в ЕС е най-високо в България, а най-ниско - в Дания, сочи изследване на организацията \"Трансперънси интернешънъл\", съобщава БТА.  Документът ще бъде представен днес в Брюксел. От общо 180 държави по света, обхванати в проучването, нашата страна заема 77-о място с резултат от 42 точки. Дания, която има най-добри показатели в ЕС и в света, получава 88 точки, а Сомалия е в дъното на класацията с 10 точки и заема 180-о място. Средният резултат за ЕС е 66 точки. За България в документа се отчита, че за последната година е отстъпила с една точка, а с близък резултат са Гърция с 45 точки (годишен спад с 3 точки) и Унгария с 46 точки (спад с 8 точки за последните пет години). Унгария и Малта бележат най-голямото отстъпление в последните години, се допълва в доклада. България и Румъния (61-о място и 47 точки) отчитат известен напредък в последните години, пише в документа, но се отбелязва, че в нашата страна миналата година е имало \"сериозен корупционен скандал\". Допълва се, че въпреки наблюдението на ЕК по механизма за сътрудничество и проверка България и Румъния показват \"малък напредък\" в реформата на съдебната система и борбата с корупцията. В България много граждани нямат доверие на политическите институции и не се чувстват добре представени. Надзорът над финансирането на партиите е ограничен и в страната липсват независими и прозрачни медии, се допълва в текста. Често остава неизвестно кой притежава дадена медия, много медии са финансово зависими от държавна реклама, а това може да повлияе на работата им и да се отрази на критиката, която иначе биха приложили към правителствените власти, се посочва в анализа. Повечето страни по света не успяват да се преборят с корупцията и това допринася за кризата на демокрацията. Над 2/3 от държавите тази година показват резултат под 50 точки, а средният резултат е 43 точки. За последните пет години само 20 държави са подобрили чувствително показателите си, включително Аржентина и Кот д'Ивоар, докато при 16 се наблюдава значително отстъпление, включително Австралия, Чили и Малта. Отчита се връзка между корупцията и състоянието на демокрацията. Истинските демокрации имат средно по около 75 точки; несъвършените демокрации имат средно по 49 точки; смесените режими с автократичен уклон - 35; авторитарните режими - 30 точки, според приложения показател, обобщава организацията. Пояснява се, че \"усещането за корупция\" се измерва от 1995 г. и оценява работата на чиновниците", "date": "2019.01.29", "title": "България води в ЕС по \"усещане за корупция\", сочи доклад на \"Трансперънси\""}
{"url": "https://www.dnevnik.bg/ot_vas/novini_ot_vas/2019/01/29/3381903_gripnata_vakanciia/", "text": "Следи от шейна и детски стъпки ни отвеждат към пързалките.", "date": "2019.01.29", "title": "Грипната ваканция"}
{"url": "https://www.dnevnik.bg/evropa/2019/01/29/3381909_velikobritaniia_shte_prekrati_svobodnoto_dvijenie_na/", "text": "Британското правителство ще прекрати възможно най-бързо свободното движение на хора, ако Великобритания излезе от Европейския съюз без споразумение, съобщи британското вътрешно министерство, цитирано от \"Ройтерс\". За определен преходен период гражданите на страните от Европейското икономическо пространство и членовете на семействата им, включително гражданите на Швейцария, ще могат да влизат както досега в Обединеното кралство за посещения, за работа или образование, се казва в декларация на вътрешното министерство. Но за да останат за повече от три месеца, те ще трябва да подадат заявление за \"Временно разрешение за престой на европейци\". За престой, по-дълъг от три години, европейските граждани ще трябва да кандидатстват по бъдещата нова имиграционна  система, основана на квалификация и умения , която ще влезе в сила през 2021 г., се посочва в декларацията. Министърът на вътрешните работи Саджид Джавид каза пред в. \"Файненшъл таймс\", че Великобритания веднага ще въведе изискване за визи за европейските граждани за престой над три месеца, ако има Брекзит без споразумение. В такъв случай Обединеното кралство ще има пълен контрол над границите си \"за първи път от десетилетия\", добави той. След датата за Брекзит - 29 март, свободното движение на хора между Обединеното кралство и Европейския съюз ще бъде прекратено веднъж завинаги и това ще бъде последица от резултата на референдума за Брекзит през 2016 г., каза вътрешният министър. Министерството не съобщи колко ще струва временното разрешение за престой на европейци и визата. Цените ще бъде обявени по-късно. Цените на подобни документи сега са между 500 и 600 лири стерлинги, отбелязва ФТ. /БТА", "date": "2019.01.29", "title": "Великобритания ще прекрати свободното движение на хора при Брекзит без сделка"}
{"url": "https://www.dnevnik.bg/sport/2019/01/29/3381915_manchestur_junaited_shte_igrae_s_chelsi_v_sledvashtoto/", "text": "Манчестър юнайтед\" ще играе с \"Челси\" в следващото си предизвикателство за Купата на Англия. Двата отбора ще се срещнат в осминафиналите в надпреварата, като мачът ще е на \"Стамфорд бридж\". Двубоите от следващата фаза ще се изиграят между 15 и 18 февруари. За набралия скорост \"Юнайтед\" това ще е ново гостуване в Лондон. В предния кръг за купата воденият от Оле Гунар Солскяр състав  игра с \"Арсенал\" на \"Емиратс\", като спечели с 3:1 .  Това беше осмата поредна победа за \"Манчестър юнайтед\" от осем мача под ръководството на норвежеца. Солскяр заяви, че целите пред клуба са свързани със спечелването на отличия. \"Ние сме \"Манчестър юнайтед\" и целта винаги трябва да е да се спечели лигата. Не можем да го направим тази година, но е необходимо да опитаме да го направим отново\", заяви мениджърът преди домакинството на \"Бърнли\" във Висшата лига тази вечер. Големият фаворит за Купата на Англия - \"Манчестър сити\", ще гостува на победителя от двубоя между \"Мидълзбро\" и \"Нюпорт\". Извън турнира вече са \"Ливърпул\", \"Тотнъм\" и \"Арсенал\".", "date": "2019.01.29", "title": "\"Манчестър юнайтед\" ще играе с \"Челси\" в следващото си изпитание за купата"}
{"url": "https://www.dnevnik.bg/bulgaria/2019/01/29/3381912_zakonut_za_zashtita_na_lichnite_danni_ulesniava/", "text": "Законът за защита на личните данни,  приет от парламента през миналата седмица , няма за цел да фалира предприятия или медии. Неговите текстове дори улесняват работата на журналистите, каза днес по БНТ председателят на Комисията за защита на личните данни (КЗЛД) Венцислав Караджов. Твърденията, че чрез него ще има контрол на медиите и ще се ограничи свободата на словото, той определи като фалшива новина. Караджов обяви, че десетте правила, които не трябва да бъдат нарушени, за да не се стигне до санкции, били дадени за улеснение на журналистите. Както е известно, през миналата седмица  Асоциацията на европейските журналисти  призова президента да наложи вето на закона, \"Така приетият законопроект противоречи на основни принципи и права, предвидени в конституцията. Той не отговаря на духа и принципа на регламента на ЕС, според който обработването на лични данни следва да е предназначено да служи на човечеството\", се казва в аргументите на браншовата асоциация. \"Комисията няма нито компетентността, нито експертизата, за да преценява качествата на новина, информация или друг журналистически материал. Нейната цел е да проследи дали правото на свободно изразяване се извършва в съответствие със защита на неприкосновеността на физическото лице, което е засегнато\", допълни още председателят на КЗЛД. В позиция на асоциация \"Прозрачност без граници\"  обаче беше отбелязано, че описаните критерии, на базата на които ще се преценява балансът между медийната свобода и защитата на данните, са много обтекаеми и субективни. На въпрос защо българският закон има редица допълнителни текстове в сравнение със сходните в Австрия и Германия например Венцислав Караджов обяви, че това е така, защото в тези страни има закон за медиите, а в България няма такъв. Попитан дали политик може да окаже натиск върху медия през комисията, той обяви, че това са спекулации. \"Откакто съм председател, вече близо пет години, не е имало случай някой да позвъни и да поиска услуга по този начин\", увери Караджов. Според него от 2002 година досега в комисията има 90 жалби срещу медии, като 8-9 са приети за основателни, но две от тях са били отменени от съда. Председателят на комисията допълни, че дори при приетите жалби няма наказания, а на медиите са дадени указания. На въпрос за размера на финансовие санкции при нарушения Караджов отговори, че правилата важат за целия ЕС и България няма как да приеме различни. Според него достатъчна защита е фактът, че решенията на комисията могат да се обжалват на две инстанции. В заключение председателят на КЗЛД обяви, че не е работа на комисията на преценява в каква медия е новината, а дали законът е спазен или не.", "date": "2019.01.29", "title": "Законът за личните данни улеснява журналистите, обяви председателят на ресорната комисия"}
{"url": "https://www.dnevnik.bg/evropa/2019/01/29/3381913_germanskoto_pravitelstvo_izkljuchi_ogranichavane_na/", "text": "Германското правителство изключи възможността за ограничаване на скоростта по магистралите в страната до 130 километра в час, като така сложи край на дебати, предизвикани от комисията,  натоварена да определи мерки  за ограничаването на въглеродните емисии, предаде \"Франс прес\". По думите на правителствения говорител Щефен Зайберт ограничаването на скоростта не е засегнато в коалиционното споразумение между трите управляващи партии Християндемократическия съюз (ХДС), Християнсоциалния съюз (ХСС) и Германската социалдемократическа партия (ГСДП). Германия е единствената европейска страна без ограничение на скоростта по автомагистралите. Има други мерки, които могат да се вземат за ограничаване на емисиите въглероден диоксид, каза Зайберт. Ограничаването на скоростта не допринася кой знае колко много за климатичното равновесие и не е единственият инструмент за защита на климата, посочи говорител на министерството на околната среда. Заключенията на комисията за климата не се очакват по-рано от март, отбелязва ДПА. При работата й вниманието е насочено върху това дали правилата за движение могат да окажат влияние върху климатичните промени. Зайберт заяви, че няма да бъдат вземани мерки, преди комисията да представи препоръките си. Според неотдавнашно  проучване  51 процента от германците биха подкрепили ограничаването на скоростта по магистралите до 130 километра в час, а 47 процента са против всякакви ограничения. /БТА", "date": "2019.01.29", "title": "Германското правителство изключи ограничаване на скоростта по магистралите"}
{"url": "https://www.dnevnik.bg/na_put/2019/01/29/3379280_na_put_otkus_ot_zvezdi_i_buri_na_gaston_rebjufa/", "text": "Придобива световна слава след експедицията до Анапурна (8091 м) през 1950 г., в която е един от четиримата ръководители. Експедиция, която претендира, че е първата, изкачила връх с височина над 8000 м. Гастон Ребюфа е първият алпинист, изкачил всичките 6 класически северни стени на Алпите. На негово име е наречена техниката на захват при катерене гастон. Прокарва над 40 нови катерачни тура в Алпите. Първата книга на Ребюфа излиза през 1946 г. и е озаглавена \"Чиракът планинар\". \"Звезди и бури\" е най-известната му книга и още при написването й през 1954 г. е наградена с Голямата литературна награда на планината. Заедно с Жорж Тера заснемат филм по книгата. Книгата е издадена на български през 1967 година от издателство \"Медицина и физкултура\". Сега това прави издателство \"Вакон\". Книгата от днес е на пазара, а ето и откъс от нея: Алпинистът, който влиза в двубой с върховете само когато времето на тръгване от хижата е хубаво и никога не бивакува, се докосва до прелестите на планината, но не и до нощните тайни в глъбините на небето. Познавам пламенни младежи, които в края на седмицата бягат от големия град и отиват в гората до Фонтенбло или на Каланк. В неделя те катерят, но преди това в събота вечер нощуват на открито. Наслаждават се на природата и Вселената. Някои планинари се гордеят, че са извършили всичките си изкачвания, без да са бивакували. Колко много са загубили, също като алпинистите, които катерят само скала или само лед, само ръбове или само стени. Не, не бива да затваряме очи пред неизброимите радости, които ни предлага планината всеки миг. Да не отхвърляме нищо, да не се лишаваме от нищо. Нека изпитаме жажда, нека изпитаме глад, нека се научим да катерим бързо, нека се научим да пълзим бавно, нека се научим да съзерцаваме. Нека се научим да живеем! Благодарение на познатия път и клиновете, оставени от катерачите, измежду големите северни стени се срещат и такива, на които вече не е необходимо да се бивакува, както е било по време на първоначалното им покоряване; такава е северната стена на Чима Гранде ди Лаваредо, например. Но докато галех тази стена, неведнъж се сещах за пионерите, увиснали през нощта на белия отвесен камък, който се губи над главите им някъде в небесата. Безспорно човек може да бивакува самоцелно, както може да катери заради самото катерене, но ми се струва, че не в това се крие призванието ни. Не е достатъчно да бъдем зрители или машини за катерене. Трябва да се слеем с нощта, с планината, трябва да не оставаме безучастни свидетели. Звездите, набодени по небесния свод, мигат – алпинистът може да ги съзерцава, но преди всичко те живеят и му принадлежат донякъде. От тях зависи съдбата му. Ако искрят, той е щастлив. Ако блестят прекалено ярко, в сърцето му покълва тревога – задава се буря. Ако са загърнати от облаци, призори ще завали сняг. И докато в долината електричеството напълно ги е заличило, там горе златните кристали се превръщат в частица от тръпнещата плът на планинаря. Тази вечер, докато пиша тези редове, ме обзема желанието да подишам за малко нощния въздух. Зима е. Студено е. Затворени между два бряга от къщи, звездите сякаш струят бавно над покривите на тясната улица, където крача в тъмнината. — Студено е – казвам си. – Добро знамение. Снегът ще замръзне. Колко глупаво! Та аз се намирам в Париж на Рю де Гранз-Огюстен. Моята улица обаче води към кейовете – в сърцето на големия град, Сена и дърветата, нощта и мълчанието имат нещо, което наподобява природата. Късно е, рано е. Студено е. Сега е часът, когато планинарят излиза на терасата на хижата, за да огледа небето, вятъра, снега. Много студените нощи предизвестяват хубави дни. На път! Сега е часът, когато алпинистът пали фенера си. И в мен се обажда копнежът...", "date": "2019.01.29", "title": "На път: Откъс от \"Звезди и бури\" на Гастон Ребюфа"}
{"url": "https://www.dnevnik.bg/evropa/2019/01/29/3381916_brekzit_bez_sdelka_moje_da_dovede_do_deficit_na_stoki/", "text": "Излизането на Великобритания от ЕС  без споразумение  може да доведе до недостиг на продукти в британските магазини и до повишаване на цените според секторната организация Британски консорциум на търговците на дребно (BRC), предаде Би Би Си. Търговски вериги предупреждават, че не могат да се запасяват с пресни храни и че Великобритания разчита много на ЕС в това отношение. Предупреждението е отправено под формата на писмо от Британския консорциум на търговците на дребно, подписано от много от компаниите в сектора. В писмото, до което Би Би Си е имала достъп, се посочва, че ще има значителни рискове в осигуряването на избор и качество на храни. Също така се призовават депутатите да работят заедно и спешно да намерят решение за избягване на сътресението от излизането на Великобритания от ЕС без сделка. Документът използва оценката на правителството, според която превозът на товари през френското пристанище Кале може да спадне с 87 процента спрямо сегашното равнище, като под въпрос са поставени наличността и срокът на годност на много продукти. В писмото се изразява безпокойство по повод митата, тъй като в момента само 10 процента от британския внос на храни е обмитяван по правилата на Световната търговска организация (СТО). Ако Великобритания се върне към правилата на СТО, предупреждават търговците на дребно, цените на вноса ще се вдигнат изключително много, което пък ще окаже натиск върху цените на храните. Според писмото близо една трета от хранителните продукти във Великобритания идва от ЕС. През март ситуацията се изостря, тъй като тогава не е сезон за британското производство, се допълва в документа. В този период на годината 90 процента от марулите, 80 процента от доматите и 70 процента от дребните плодове като ягодите, продавани във Великобритания, са отгледани в други страни от ЕС, се отбелязва в писмото. Великобритания трябва да напусне ЕС на 29 март, но все още няма споразумение, което да уреди условията на раздялата и бъдещите отношения, след като  британският парламент отхвърли сделката , постигната от премиера Тереза Мей. Днес се очаква британският парламент  да гласува редица промени  на плана на Мей, които пък биха могли да начертаят бъдещата посока на Брекзит, отбелязва Би Би Си. Квоти за безмитен внос Междувременно вчера Европейският съюз прие квоти за вноса на селскостопански продукти от трети страни след Брекзит, предаде \"Ройтерс\". В момента в ЕС действа система от \"тарифни квоти\", позволяваща на селскостопански производители от САЩ, Австралия, Нова Зеландия и Латинска Америка да внасят в блока безмитно определени количества живи животни, месо, млечни продукти и други стоки. Планираното отделяне на Великобритания обаче означава, че квотите за внасяните количества трябва да бъдат разделени между Обединеното кралство и 27-те страни, които остават в ЕС. На 51 страници ЕС изброява множество продукти, От внасяните 11 500 тона говеждо от САЩ и Канада например ЕС-27 ще получи 99.8 процента, а 228 389-те тона агнешко от Нова Зеландия ще бъдат разпределени в съотношение 50:50. Разпределянето на квотите, което обхваща също така риба, дърво и определени метали, е изчислено на базата на действителния търговски поток за тригодишен период. За разпределението на стоките, внасяни от други членки на Световната търговска организация със значителни интереси обаче, ЕС ще трябва да води преговори. В преамбюла на документа, публикуван вчера, се посочва, че тези преговори могат да не бъдат завършени навреме предвид малкото седмици, които остават до излизането на Великобритания от ЕС, планирано за 29 март. /БТА", "date": "2019.01.29", "title": "Брекзит без сделка може да доведе до дефицит на стоки в британските магазини"}
{"url": "https://www.dnevnik.bg/evropa/2019/01/29/3381920_v_suda_po_pravata_na_choveka_be_vnesena_jalba_zaradi/", "text": "Германската неправителствена организация \"Сий уоч\" подаде спешна жалба до Европейския съд по правата на човека (ЕСПЧ) заради отказа на някои страни - членки на ЕС, да позволят на неин кораб да акостира в техните пристанища, съобщава ДПА. Организацията е предприела спешни постъпки \"от името на екипажа и на един от спасените\", заяви говорителят на \"Сий уоч\" Рубен Нойгебауер. \"Ние не можем да приемем, че европейските страни съвместно нарушават морското право и не можем да приемем, че морското спасяване е поставено в зависимост от преговорите в ЕС\", каза той в съобщение, разпространено чрез приложението WhatsApp. Корабът \"Сий уоч 3\" спаси 47 мигранти северно от либийското пристанище Зувара на 19 януари. Повече от седмица обаче на тях не е позволено да слязат на сушата. Плавателният съд влезе в италиански води в петък.  Италия обаче блокира спасителните кораби , докато не бъде постигнато споразумение от страните от ЕС за разпределение на мигрантите. Пристанищните власти в южния италиански град Сиракуза забраниха други плавателни съдове да доближават \"Сий уоч 3\". Кабинетът на италианския премиер Джузепе Конте потвърди в понеделник, че случаят със \"Сий уоч 3\" се разглежда от ЕСПЧ. Италия ще защитава пред съда позицията, че юридическата отговорност за кораба е на Холандия, защото той е под неин флаг. Ако холандската отговорност бъде потвърдена, Италия е готова да отвори \"хуманитарен коридор\", по който мигрантите да бъдат прехвърлени в Холандия, се казва в съобщение на кабинета на премиера на Италия. Италианското правителство обвинява \"Сий уоч 3\" в \"безотговорно поведение\" заради опита да транспортира мигрантите след спасяването им до Европа вместо до Тунис, който е бил много по-близо. В съобщението се поставя въпросът дали целта на \"Сий уоч 3\" е била \"да спаси мигрантите и да им предложи бързо убежище в първото достъпно сигурно пристанище (Тунис), или да създаде международен въпрос, за да привлече медийно внимание?\" Червеният кръст призова ЕС и Италия да прекратят блокадата на кораба. Франческо Рока, президент на Международната федерация на Червения кръст и Червения полумесец, заяви, че докато правителствата от ЕС търсят трайно решение за предотвратяване на смъртта на мигранти в морето в бъдеще, Италия трябва да позволи на пътниците на кораба да слязат на брега. Той подчерта, че бедстващите в моретата са защитени дори във военно време според Женевската конвенция. \"Днес няма война в Средиземно море: ЕС е в мир. И все пак никой не защитава живота на хората, които бягат от изтезанията и изнасилванията в Либия\", каза Рока. /БТА", "date": "2019.01.29", "title": "В съда по правата на човека бе внесена жалба заради отказ на страни да приемат мигранти"}
{"url": "https://www.dnevnik.bg/sport/2019/01/29/3381919_dancho_lazarov_ochakva_mudro_reshenie_ot_kaziiski_za/", "text": "Президентът на Българската федерация по волейбол (БФВ) Данчо Лазаров се надява Матей Казийски да вземе \"мъдро решение\" по въпроса с евентуалното му завръщане в националния отбор. Посрещачът  заяви преди дни, че обмисля дали отново да играе за България . \"Това, че той обмисля, може само да ме радва. Не само мен, но и всички приятели на волейбола. Аз очаквам той да вземе едно мъдро решение. И с това предлагам тази тема да я приключим. На този етап\", каза Лазаров пред Би Ти Ви. Самият Казийски заяви, че има добра връзка с новия селекционер Силвано Пранди и вече е разговарял с него. Под ръководството на италианеца българският отбор спечели последните си медали от голямо първенство - бронза от европейското през 2009 г., като тогава Казийски беше част от състава. Пранди заяви през декември, че ще се постарае да върне Казийски . Тази година предстои европейско първенство, като  България попадна в група с Франция и Италия . \"Сега ще опитам да говоря с играчите, да разбера тяхното състояние, колко са ентусиазирани да се впуснат в това приключение. Със сигурност бих искал да върна на волейболния свят удоволствието да наблюдава шампион като Матей Казийски в националния отбор. Със Соколов ще бъдат чудесна комбинация\", каза Пранди пред \"Гадзета дело спорт\". Казийски не е играл за България от лятото на 2012 г. Тогава той се оттегли след недоволство от начина на управление на федерацията и обясни, че докато не настъпи промяна, няма да се върне. Впоследствие неколкократно затвърди позицията си. В интервю за \"Дневник\" през август 2015 г.  звездата на световния волейбол каза, че е жертвал мечтите си с националния отбор заради принципите си . Лазаров заяви, че  България е кандидатствала за домакинство на квалификация за олимпийските игри . Той не посочи каква цена ще трябва да плати страната, ако получи правото да организира състезанието. Съперници на националите  ще са Бразилия, Египет и Пуерто Рико . Място за Токио 2020 печели победителят, а при неуспех България ще има втора възможност за класиране чрез континентална квалификация.", "date": "2019.01.29", "title": "Данчо Лазаров очаква \"мъдро решение\" от Казийски за националния отбор"}
{"url": "https://www.dnevnik.bg/biznes/imoti/2019/01/29/3381957_it_biznesut_i_autsorsing_industriiata_ostavat/", "text": "Активен наемен пазар и осезаем ръст на новото строителство бележат пазарът на офиси в София през 2018 г. През последните месеци на годината са издадени разрешения за строеж на близо 100 000 кв.м, с което общият обем на започнатите проекти нараства до 440 000 кв.м, показват данните на консултантската компания Cushman & Wakefield Forton, разпространени днес. Наемният пазар запазва активността си от предходните години и достигна 187 000 кв.м отдадени площи, което е исторически сред най-големите обеми. Основен двигател остават IT бизнесът заедно с аутсорсинг индустрията, които заедно формират около 70% от сделките в сегмента. \"Не очакваме съществен спад в активността на наемателите през 2019 г. и това ще задържи цените относително стабилни въпреки нарастващото предлагане. Прогнозираното отслабване на ръста на икономиката през следващите години обаче ще постави под натиск както цените, така и дела на свободните площи\", прогнозира Станимира Пашова, мениджър \"Офис площи\" в Cushman & Wakefield Forton. По данни на консултантската компания въведените в експлоатация офис сгради през 2018 г. са 90 120 кв.м. Заради относително малкия обем завършено строителство нетната усвояемост (разликата между заети и освободени площи) не надхвърля 90 000 кв.м, стандартен обем за последните години. През последното тримесечие са завършени 37 850 кв.м, като в това число влизат Сграда 15 на \"Бизнес парк София\" и проектът Richhill Business Center на Южната дъга на Околовръстното шосе. Голяма част от планираните за края на 2018 г. площи са отложени за началото на тази година и това допълнително увеличава обема на офисите в строеж. По данни на Cushman & Wakefield Forton само до края на 2019 г. е планирано завършването на малко над 220 000 кв.м, т.е. половината от площите в строеж към момента. Свободните площи остават около 9.5% През последното тримесечие на 2018 г. делът на свободните офис площи остава 9.5%, а общото предлагане достига 1 818 353 кв.м офиси клас А и Б. След плавния ръст през годината офертните цени се задържат на достигнатите нива – 15 евро/кв.м за най-високия клас офиси в центъра на София и 13-14 евро/кв.м за първокласни площи по големите булеварди. Със сделки за близо 430 млн. евро офис площите са водещият тип инвестиционни активи през 2018 г. Явор Костов, мениджър \"Капиталови пазари\" в Cushman & Wakefield Forton, очаква и тази година да е добра за пазара във всички сегменти на инвестиционния пазар, като при офисите и индустриалните площи интересът е фокусиран в София. Очакванията са в офис сегмента доходността да се задържи на 7.75-8% за първокласни активи, каквито бяха и нивата през 2018 г.", "date": "2019.01.29", "title": "IT бизнесът и аутсорсинг индустрията остават двигателите на пазара на офиси"}
{"url": "https://www.dnevnik.bg/evropa/2019/01/29/3381954_vtori_chlen_na_jultite_jiletki_obiavi_suzdavaneto_na/", "text": "Втора водеща фигура от движението \"жълти жилетки\" обяви, че създава политическа партия, но не възнамерява да участва в изборите за Европейски парламент през май, предаде \"Гардиън\". Жаклин Муро, смятана за инициатор на движението, каза, че партията й \"няма да бъде дясна или лява\" и ще си постави за цел да прави политика по различен начин. По думите на Муро днешната политика се основава на \"върховенството на парите\". Тя отбеляза, че партията ще се яви на местните избори през 2020 г. Програмата на новата партия включва премахване на привилегиите за депутатите, развиване на благотворителни организации, поддържани чрез дарения от шефовете на големи компании, намаление на ДДС за основни продукти и по-високи данъци за богатите. \"Фаза А е завършена – всеки знае какво се случва във Франция. Сега трябва да преминем към фаза Б и да започнем да градим и да предлагаме. Да искаш, без да предлагаш нищо, е малко нелогично\", посочи Муро. Миналата седмица  друга група \"жълти жилетки\" обяви списък с 10 кандидати  за изборите за Европейски парламент и призова още 69 да се включат. Листата е водена от Ингрид Ингрид Льовавасьор, 31-годишна санитарка и водещ член на движението. През уикенда протестът на \"жълтите жилетки\" в Париж и на други места бе засенчен от по-голяма демонстрация на т.нар.  червените кърпи , настояващи за край на насилието и уважение към \"републиката и нейните институции\".", "date": "2019.01.29", "title": "Втори член на \"жълтите жилетки\" обяви създаването на партия"}
{"url": "https://www.dnevnik.bg/bulgaria/2019/01/29/3381674_godishnata_sreshta_na_biznesa_s_pravitelstvoto/", "text": "\"Дневник\" предава на живо откриването на 13-та годишна среща на бизнеса с правителството. В началото на форума, организиран от икономическия седмичник \"Капитал\", ще говори министър-председателят Бойко Борисов, който ще очертае приоритетите на правителството за 2019 г. Какво каза Валдис Домбровскис: Политологът Иван Кръстев пред участниците в конференцията:", "date": "2019.01.29", "title": "Бойко Борисов говори пред бизнеса (излъчване на живо)"}
{"url": "https://www.dnevnik.bg/sviat/2019/01/29/3381931_sasht_obviniha_huauei_vuv_finansovi_izmami_i_krajba_na/", "text": "САЩ рязко вдигнаха залозите в търговските преговори с Китай, след като късно в понеделник обвиниха \"Хуауей\" - най-голямата в света компания за телекомуникационно оборудване и №2 по продажби на смартфони, в извършването на няколко криминални престъпления, включително финансови измами за нарушаване санкциите срещу Иран и кражба на технологии от T-Mobile US. Преговорите за избягване на още по-голяма търговска война трябва да бъдат подновени след няколко дни, а \"Хуауей\" отхвърли обвиненията и обяснява, че спорът с T-Mobile е уреден между двете компании през 2017 г. Освен това министерството на правосъдието във Вашингтон официално поиска от Канада екстрадирането на финансовия директор на китайския гигант. Мън Ванчжоу, която е и дъщеря на основателя на \"Хуауей\", бе задържана на 1 декември по искане на САЩ. Днес тя трябва да се яви пред съда във връзка искането на защитата ѝ да бъде освободена срещу гаранция. Според обвинението тя е участвала в заговор за нарушаване на американските санкции срещу ислямската република, като тайно е извършван бизнес през подразделение. За схемата разказа \"Ройтерс\" още  през 2012 г.  и  2013 г. От \"Хуауей\" заявиха, че са разочаровани от отправените им обвинения и че са опитали да ги обсъдят с американските власти, но им е било отказано без обяснение. \"Компанията отрича тя или нейно подразделение да е извършвало каквито и да било от изброените нарушения, не знаем за никакви нарушения от страна на Мън Ванчжоу и вярваме, че в крайна сметка американският съд ще стигне до същото заключение\", се казва в официалната реакция. Външното министерство на Китай изрази \"дълбока загриженост\" и призова САЩ да отменят заповедта за арест на Мън Ванчжоу и да прекратят \"неоснователния натиск\" срещу китайски компании. Министърът на търговията Уилбър Рос заяви, че отбравените в понеделник обвинения са \"напълно отделени\" от търговските преговори. Канадският правосъден министър разполага с 30 дни да реши как да отговори на искането за екстрадиране. Ако се прецени, че САЩ имат основание, случаят отива пред Върховния съд на провинция Британска Колумбия, където обсъждането му може да отнеме седмии или дори месеци. Какви са обвиненията Според Матю Уитакър, който временно ръководи министерството, престъпната дейност продължавала поне от 10 години и обхваща цялата компания чак до ръководния ѝ връх. Отправените обвинения са 23, на основните са следните: През август 2013 г. е имало среща между Мън Ванджоу и ръководителя на неназована банка, на която погрешно е представила бизнеса на \"Хуауей\" с Иран, както и това, че притежава и контролира Skycom, компанията, през която са извършвани операциите. Спомената е и още едно име - Huawei Device USA. (според източници на \"Ройтерс\" става дума за швейцарската HSBC Holdings PLC, която през 2012 г. се съгласи да плати глоба от почти 2 млрд. долара за нарушаване на американските закони за пране на пари и санкции). През юли 2007 г. от ФБР са разговаряли с основателя на \"Хуауей\" Жън Джънфей и той според американската страна е излъгал за това, че компанията не нарушава законите на САЩ за износ \"Хуауей\" е обвинена, че разполага с официална политика, чрез която е институционализирана програма за възнаграждаване с бонуси на служитгели, които откраднат от конкурентите поверителна информация. Вторият случай е за роботизирана разработка T-Mobile, известна като Tappy, за която се твърди, че е открадната от страна на \"Хуауей\". Това е устройство, имитиращо движенията на човешки пръсти, благодарение на което се тестват качествата на смартфони.", "date": "2019.01.29", "title": "САЩ обвиниха \"Хуауей\" във финансови измами и кражба на технологии"}
{"url": "https://www.dnevnik.bg/ot_vas/novini_ot_vas/2019/01/29/3381964_posegnaha_i_na_priroden_park_zlatni_piasuci/", "text": "Посегнаха и на природен парк \"Златни пясъци\". От известно време тихомълком се започна първо с лека уж санитарна сеч, после заграждане на имота и накрая, о, чудо, изникна и къщичка. Интересното беше, че се работеше и сега се работи в периоди, когато в местността няма много посетители.", "date": "2019.01.29", "title": "Посегнаха и на природен парк \"Златни пясъци\""}
{"url": "https://www.dnevnik.bg/evropa/2019/01/29/3381962_s_napomniane_za_roliata_na_sasht_za_svobodna_evropa/", "text": "Германският канцлер Ангела Меркел подчерта необходимостта от борба срещу възхода на национализма и популизма и напомни ролята на САЩ след Втората световна война за създаването на свободна и демократична Германия и Западна Европа, предаде \"Асошиейтед прес\". В реч след получаването на престижната награда \"Фулбрайт\" Меркел отбеляза, че американската помощ за Западна Европа с плана \"Маршал\", ролята на САЩ във \"въздушния мост\" към Берлин, след като СССР прекъсна достъпа до града и ангажираността на президента Джон Кенеди в годините на студената война са помогнали да се стигне до падането на Берлинската стена пред 30 години. \"Нашите американски приятели стояха до нас неуморно, борейки се за свободна Европа, да направят тази свободна Европа силна и ние, германците, няма никога да забравим това\", заяви тя. Меркел получи наградата на работещата във Вашингтон асоциация \"Фулбрайт\" на церемония в Берлин. Това е първият случай, когато церемонията по връчването на наградата се организира извън САЩ, отбелязва АП. Асоциацията посочи, че канцлерът ще получи престижното отличие за \"нейното забележително, състрадателно лидерство и за силния й ангажимент за взаимно разбирателство, международно сътрудничество и мир\". В речта си Меркел предупреди, че докато броят на свидетелите на Втората световна война намалява, светът става свидетел на засилване на популизма и национализма. \"Трябва да се противопоставим решително на подобен вид мислене\", подчерта канцлерът, като призова \"да си припомним защо изобщо беше основана Организацията на обединените нации, Световната търговска организация и други международни институции\". Причината бяха изводите, до които стигнахме след ужасите на Втората световна война и прекомерния национализъм, подчерта тя. /БТА", "date": "2019.01.29", "title": "С напомняне за ролята на САЩ за свободна Европа Меркел получи наградата \"Фулбрайт\""}
{"url": "https://www.dnevnik.bg/biznes/2019/01/29/3381928_podgotovkata_na_bulgariia_za_evrozonata_vurvi_po_plan/", "text": "Сътрудничеството с България по плана за влизането й в еврозоната върви много гладко и се движи по план. Това обяви пред участниците в 13-та среща между бизнеса и правителството, организирана от \"Капитал\", Валдис Домбровскис,  зам.-председател на Европейската комисия, отговарящ за еврото и социалния диалог и за финансовата стабилност, финансовите услуги и капиталовите пазари. Междувременно вчера на дискусия по темата финансовият министър  Владислав Горанов обяви оптимистичната си прогноза , че България би могла най-рано да приеме еврото за своя валута от 1 януари 2022 г. Много се радвам, че България твърдо е поела по този път, докладът за сближаването показва, че тя отговаря на 3 от критериите за членство в еврозоната – дългосрочна стабилност на лихвените равнища, ценова стабилност, нисък публичен дълг, напомни еврокомисарят. Прогнозата му е, че догодина съотношението между публичния дълг и брутния вътрешен продукт на страната ще бъде под 20%. Напомни, че през лятото България е поела ангажимент да изпълни няколко изисквания по пътя си към еврозоната и те се наблюдават, а в момента Европейската централна банка прави преглед на активите на най-големите банки в България, резултатите от които ще бъдат оповестени до юли. Домбровскис посочи, че днес еврото е много по-стабилна валута в сравнение с преди 20 години, когато е възприета в 11 страни. Напомни, че след кризата от 2008 г. са въведени допълнителни механизми за стабилност на валутата и за контрол, който да предизвестява кризи в общия валутен съюз. Вече има и много добри надзорни критерии и ясни правила. На въпрос дали за България сега има по-големи предизвикателства пред влизането в еврозоната, отколкото пред Латвия, която е член от 2014 г., латвиецът Домбровскис обясни, че ситуацията е много различна и трудно може да се сравни. В допълнение сега съществува единният банков съюз, в който България се очаква да влезе едновременно с евентуалното й влизане в еврозоната. Всъщност  това изискване бе поставено пред България  през лятото, когато тя заяви твърдото си намерение да се присъедини към общия валутен съюз. В Латвия се обсъждаше план за присъединяване по време, когато еврозоната беше в криза, течаха много вътрешни дебати дали точно тогава е уместно присъединяването ни, трябва ли в този момент точно еврозоната да се разширява. А Латвия тъкмо излизаше и от една програма за кредитиране. Контекстът беше много различен, разказа Домбровскис. Според него тогава е било доста трудно да се убеди обществеността в ползата от еврото, докато България няма такъв проблем. В момента в Латвия хората са убедени в ползите от еврото, посочи той. Изреди отново ползите от еврото както за обикновените хора, така и за бизнеса. Над 340 млн. европейци работят с еврото и спестяват в него. 75% от европейските граждани смятат еврото за добра валута, цитира данни еврокомисарят. Посочи, че все пак има нужда обаче от реформи, за да се задълбочи европейският паричен съюз. Трябва да се укрепи инструментариумът за борба с кризите и за реакция при криза, обяви той и посочи, че в момента се обсъждат механизмите на този инструментариум.", "date": "2019.01.29", "title": "Подготовката на България за еврозоната върви по план, обяви еврокомисар Домбровскис"}
{"url": "https://www.dnevnik.bg/photos/2019/01/29/3381947_fotogaleriia_tornado_v_havana/", "text": "Най-малко трима души загинаха, а 172 бяха ранени, след като торнадо, придружено от проливен дъжд, връхлетя източната част на Хавана, заяви кубинският президент Мигел Диас-Канел, цитиран от \"Асошиейтед прес\".", "date": "2019.01.29", "title": "Фотогалерия: Торнадо в Хавана"}
{"url": "https://www.dnevnik.bg/evropa/2019/01/29/3381936_ivan_krustev_ima_kriza_v_es_no_podkrepata_za_nego_e/", "text": "Времето, когато беше достатъчно да гледаме на Европейския съюз като на \"Брюксел\" и да внимаваме и се съобразяваме с него, вече е минало, трябва да се интересуваш от всички в ЕС, включително от малките, включително от тези, от които досега не сме се интересували. Тази прогноза за това как България трябва да работи с евроинституциите след предстоящите евроизбори направи политологът Иван Кръстев на Срещата на бизнеса с правителството, организирана от  седмичника \"Капитал\".  Пътят на България към еврозоната е във фокуса на събитието. Кризата в ЕС е реална, но подкрепата за него никога не е била по-висока днес в сравнение с последните 20 години, каза политологът. Протестиращите губят активността си на избори и затова очакванията за мощна популистка вълна според него са преувеличени. Най-вероятно през май ще бъде избран силно фрагментиран европарламент с подвижни мнозинства, който трудно ще взима решения. Много по-лесно ще се създават негативни мнозинства, пречещи нещо да се случи, е неговата прогноза. Изборите за Европейски парламент не са европейски и не са обикновени избори - гласуването е почти изцло национално, основният въпрос не е визията за ЕС, а винаги е свързана с вътрешната политика, за отношението към правителството, каза Кръстев. Той изтъкна, че популистките партии навсякъде в Европа след Брекзит са изоставили говоренето за излизане от ЕС и еврозоната - всички казват, че искат да променят Европа, но никой не е готов да излезе. Някои от популистките партии ще имат не само силно представителство в ЕВропейския парламент, но вече са и част от правителства, докато досега са били основно протестни, ще се увеличи тежестта им в европейската политика, затова биха имали блокираща квота при прокарването на решения, каза анализаторът. Едновременно с това той изтъкна, че навсякъде в Европа, както и в България, нацоналистите по-лесно се обединяват преди избори, отколкото след тях и даде пример с отношението към мигрантите, по които възникват противоречия: Салвини например иска те да бъдат разселени в други страни, докато в Източна Европаи и Льо Пен не са съгласни. За България по-фрагментиран Европейски парламент ще означава, че влиянието на една страна ще се определя доколко добре тя познава политическите интереси на другите, създаването на мнозинства ще е адхок и за да получиш подкрепа, ще трябва да си готов да подкрепиш някой друг, каза политологът. Какво те правят за нас и какво не, ще е слаба позиция, добави той. В този смисъл охладняването на левицата към ЕС може да направи трудно за България да прокара общи важни цели. Може да се стигне до политическо развитие с последици за бизнеса, за които хората не мислят, предупреди той и даде пример с искането за връщане на вътрешните граници в ЕС, което би затруднило движението на стоките.", "date": "2019.01.29", "title": "Иван Кръстев: Има криза в ЕС, но подкрепата за него е най-силната от 20 г."}
{"url": "https://www.dnevnik.bg/evropa/2019/01/29/3381993_planut_junker_e_oblagodetelstval_po-golemite_strani/", "text": "Проектът за инвестиции за съживяване на европейската икономика, познат като план \"Юнкер\", непропорционално е облагодетелствал по-големите държави членки и резултатите от него може да са били надценени, заявиха одторите от Европейската сметна палата, цитирани от \"Ройтерс\". Европейскят фонд за стратегически инвестиции (ЕФСИ), създаден през 2015 г., цели да увеличи финансирането за по-рисковани фирми и проекти, особено в областта на инфраструктурата и изследванията, които страдат от ниско ниво на инвестиции. Миналата година Европейската комисия, която разработи плана, обяви, че е била надхвърлена първоначалната цел от 315 милиарда евро инвестиции и че с подкрепата на бюджетна гаранция от ЕС и на собствените ресурси са били одобрени 898 операции, които се очаква да доведат до инвестиции в размер на 335 милиарда евро в 28-те държави членки. Европейската сметна палата обаче посочи в  доклад , че \"сумите на мобилизираните инвестиции може да са преувеличени\". Механизмът наистина е успял да набере финансиране, за да стимулира инвестициите, отчита докладът на ЕСП, цитиран от ДПА и БТА. До юли 2018 г. Европейската инвестиционна банка (ЕИБ) е одобрила 65.5 млрд. евро пряко финансиране, надминавайки целта за 61 млрд. евро. Сумата включва четирикратно увеличаване на по-високорисковите финансиращи операции спрямо 2014 година. Остава обаче въпросът дали някои от проектите, одобрени по плана \"Юнкер\", нямаше да получат финансиране и без това от други източници или от ЕИБ. Докладът проучва също така как програмата изчислява допълнителните инвестиции. \"Липсата на съпоставими показатели за представянето и мониторинга... намалява прозрачността и възможността за оценяване на резултатите\", отбелязват одиторите. Възможен начин ЕФСИ да се справи с тази неяснота е да оценява дали проектите могат да получат други форми на финансиране, препоръчва докладът на сметната палата. В доклада освен това се предупреждава за непропорционалното и \"небалансирано\" разпределение на ресурсите за по-големите държави членки, които обаче не са най-бедните в блока. Отбелязва се, че според оценка от юни 2018 г. финансирането от ЕФСИ е останало концентрирано към края на 2017 г. По-конкретно, в оценката е посочено, че 82% цялото подписано финансиране по ЕФСИ е било предназначено за 15-те държави, които са били членки на ЕС преди разширяването му през 2004 г. (\"ЕС15\"). В отговор на критиките еврокомисията заяви, че планът е подсилил, а не е заменил други финансови инструменти. Географското раззпределение на инвестициите зависи и от размера на получващите ги икономики, което оправдава по-високото финансиране за по-големите страни, допълни комисията. Планът бе удължен до края на 2020 г. и новата му цел е да мобилизира инвестиции в размер на поне 500 млрд. евро.", "date": "2019.01.29", "title": "Планът \"Юнкер\" е облагодетелствал по-големите страни, заяви сметната палата на ЕС"}
{"url": "https://www.dnevnik.bg/biznes/2019/01/29/3382007_goranov_se_uchudi_ot_priziva_na_bsp_da_ne_se_burza_kum/", "text": "Малко са толкова важните национални цели, каквато е преспективата за присъединяване на България към еврозоната, заяви на срещата на бизнеса с правителството, организирана от седмичника \"Капитал\", министърът на финансите Владислав Горанов. Той добави, че доскоро е смятал, че има политически консенсус по темата, и изрази недоумение от говоренето в БСП напоследък, че \"не трябва да бързаме\" в този процес. \"В системните политически партии има почти стопроцентов консенсус по темата. Напоследък чух от основната опозиционна партия, че не би трябвало да бързаме... Няма смислена причина за държава с фиксиран валутен курс да не бърза да се включи в една от най-мощните икономически инфраструктури\", каза Горанов. Нито едно от действията, които се налага да предприемем - и в банкови надзор, и в политическите мерки на правителството, никоя не е против българското общество и ще доведе до по-голяма сигурност, по -добро управление и по-добра перспектива пред икономиката, заяви финансовият министър. Той изрази увереност, че прз юли България ще е готова да подаде заявление за членство в т. нар. чакалня на еврозоната и \"не виждам съществена причина да ни бъде отказано\". Не виждам причина за политически сътресения и смяна на посоката, която правителството е задало, но в момента, в който успеем да включив лева в ЕРМ, нещата ще станат необратими, добави Горанов. \"На практика сега сме свързани и пряко зависими от монетарната политика на ЕЦБ без да можем да участваме в процесите на взимане на решения. Макар малка държава не може да повлияе съществено на решенията, но самото участие увеличава суверенитета на България, обратно на твърденията, че се намалява с премахването на лева като валута в обращение\", заяви финансовият министър. Той съобщи, че Европейската централна банка вече е избрала одиторите, които ще направят стрестест и преглед на шестте най-големи или системно значими банки. Този процес тече гладко, банките са подготвили екипите, комуникацията е на дневна база и повтаря упражнението през 2016 г., каза Горанов. В отговор на въпрос той каза, че няма здравомислещ български политик, който да поставя въпроса за промяната на валутния курс. Левът ще бъде сменен с еврото със сегашния курс 1.95583, увери министърът. 2022 г е  твърде оптимистична от технологична гледна точка  за присъединяване към еврозоната, добави той. Какво каза премиерът Бойко Борисов пред участниците във форума, четете ", "date": "2019.01.29", "title": "Горанов се учуди от призиви в БСП да не се бърза към еврозоната"}
{"url": "https://www.dnevnik.bg/bulgaria/2019/01/29/3381996_bulgariia_e_do_burkina_faso_i_gana_po_indeks_za/", "text": "България е на 77-о място от 180 държави по индекс за възприятие на корупцията за 2018 г. С индекс от 42 точки страната ни е непосредствено малко над Суринам и Тунис, а до България се нареждат Буркина Фасо и Гана. За последните 7 години има практически застой в борбата с корупцията и индексът почти не е помръднал спрямо 2012 г., когато е бил 41 пункта. Това са основните изводи от Индекса за възприятие на корупцията за 2018 г., представен днес от асоциация \"Прозрачност без граници\" – българското представителство на международната организация за борба с корупцията Transparency International. Индексът не е просто показател за брой дадени и получени подкупи, той отразява възприятията за корупцията в цялост - корупционното явление в неговата пъстрота и разнообразие, уточниха от организацията. В индекса се включват също способността на държавата да налага прозрачност и отчетност, ефективното съдебно преследване, защитата на разобличаващите корупция, на журналистите, несъразмерната административна тежест, степента на овладяване на държавата, административните услуги и др. България устойчиво е на опашката на Европейския съюз. В последните 10 години само веднъж страната не е била на последно място – през 2012 г., когато Гърция изпадна в тежка криза и стана извънсистемен играч, посочиха от организацията. Сега Гърция има преднина с 3 точки. В сравнение с Югоизточна Европа средният индекс е 41 пункта, като след България за този район са Турция с 41 пункта, Сърбия – с 39, Босна и Херцеговина – с 38. Тук не става въпрос просто за неправене на реформи, а за установена система от обществени и икономически отношения, която система генерира този резултат, посочи председателят на управителния съвет на организацията и политолог Огнян Минчев. Ние нямаме управление на правова държава, имаме повърхностна, номинална институционална държавност, посочи той. Отбеляза, че става дума за реални процеси на заобикаляне на институциите. А страната не се променя в резултат от законови промени, а под повърхността. \"Говорим за неинституционален, неюридически процес на възпроизвеждане на статуквото, за икономика зад сцената, за правосъдни институции, чиито представители функционират само номинално законно, а де факто често заобикалящи закона. Държавата функционира под правилата, под институциите, под законите\", отбеляза Минчев. И заяви, че става дума за \"де факто олигархична структура на концентрация на властта зад формалното й разделение и институционално устройство\".", "date": "2019.01.29", "title": "България е до Буркина Фасо и Гана по индекс за възприятие на корупцията"}
{"url": "https://www.dnevnik.bg/sport/2019/01/29/3382000_andi_muri_se_e_podlojil_na_operaciia_za_smiana_na/", "text": "Бившият №1 в тениса  Анди Мъри  обяви, че се е подложил на операция за смяна на тазобедрената става. Британският тенисист, който преди началото на  Australian Open  заяви, че това може да е последният турнир в кариерата му, се е оперирал в Лондон в понеделник. \"В момента се чувствам малко странно и леко наранен, но силно се надявам това да сложи край на болките ми. На втората снимка може да видите, че вече имам метален таз\", написа Мъри в профила си в \"Инстаграм\". Носителят на три титли от Големия шлем отпадна още в първия кръг на Australian Open след загуба в петсетов мач от Роберто Баутиста Агут. Още преди началото на надпреварата в Мелбърн Мъри заяви, че иска да се откаже на \"Уимбълдън\" през лятото. В кариерата си британецът спечели два пъти турнира на трева (2013 и 2016 г.), а на същите кортове триумфира и по време на олимпийските игри през 2012 г. По програма Мъри трябваше да участва на турнира в Марсилия през февруари, но миналия петък обяви, че засега си взима почивка и няма да пътува по турнири. Все още не е ясно колко дълго ще трае възстановяването на британеца и кога той ще се завърне на корта. През 2018 г. той претърпя операция на хълбока, която го извади за близо година. Британецът се завърна по време на US Open, но в Ню Йорк стигна само до втория кръг, преди да отпадне. Според някои експерти операцията, на която се е подложил Мъри, може да спаси кариерата му или да му позволи да остане малко по-дълго в спорта. В последните няколко месеца обаче се появиха притеснителни информации, че продължителните болки в кръста и таза ще доведат до трайни последствия за британеца и накуцване.", "date": "2019.01.29", "title": "Анди Мъри се е подложил на операция за смяна на тазобедрената става"}
{"url": "https://www.dnevnik.bg/politika/2019/01/29/3381932_borisov_obiavi_magistrala_hemus_za_reka_po_koiato_shte/", "text": "Премиерът Бойко Борисов обяви, че новопостроените участъци от магистрала \"Хемус\" ще я превърнат в река, по която ще потекат инвестициите в Северна България. Той взе участие в традиционната вече годишна среща на бизнеса с правителството, организирана от \"Капитал\".  Днес тя е посветена на пътя на България към еврозоната  и ефектите върху икономиката от това. \"Дневник\" предава на живо откриването на форума (гледайте  тук ).  \"Полагаме огромни усилия с \"Хемус\". Където са \"Тракия\", \"Марица\", \"Струма\", заводите никнат като гъби. В края на март ще започнем поне още три лота по \"Хемус\". Това ще е реката, по която ще потекат инвестициите в Северна България\", увери Борисов. По думите на премиера в Габрово бил \"докаран\" пети немски завод заради магистралата. Миналата година правителството отпусна 1.34 млрд. лева за строеж на нови участъци от \"Хемус\". Без да се прави обществена поръчка,  изпълнител ще е държавното  дружество \"Автомагистрали\" ЕАД , което ще проектира и изгради участъка от Боаза до Велико Търново, или общо 134 км. Според БСП, тъй като няма капацитет, дружеството ще работи с подизпълнители, с което  парите щели да стигнат до точно определи фирми . Премиерът разказа за  новия завод за автомобили в Димитровград , който бил огромен, а накрая по думите му цялата продукция се затваряла в един куфар и заминавала за Кьолн и Финландия. Близо 70% от работещите в завода били роми, справяли се прекрасно с най-съвременна техника. Минималната работна заплата била 1040 лв., а отделно хората получавали ваучери. Банковата стабилност  Бойко Борисов каза още, че правителството му е за влизане на страната в еврозоната, което минава през стабилна банкова система. По думите му критиците казвали, че ще се повишат цените, но всички държави, на които България искала да прилича, ползвали еврото. \"Защо се плашат? Нито централните банки, нито банките в съответната държава могат да си позволят волност. Защо ни е страх тогава да дисциплинираме този сектор? Той е важен за нас. Целта е, ако някой доведе до фалит на банка, той да понесе отговорност\", обясни Борисов. Той обяви, че с влизане в Единния банков съюз ще има стабилна банкова система и дисциплиниране на банковия сектор, за да не се случва това, което се случвало по времето на министър Румен Гечев ( ) и при последното правителство на БСП ( ). От думите на премиера се разбра, че при негови разговори Ангела Меркел и Еманюел Макрон те искат да гарантират на данъкоплатците си, че сценария с Гърция няма да се повтори, заради което България трябвало да влезе в банковия съюз и големите банки да не \"правят глупости\". \"Дисциплина, сигурност, прозрачност. И срещу пране на пари и срещу ниски доходи\", допълни Борисов. България и ЕС  Премиерът извади лист хартия, за да цитира точни числа за ситуацията в страната - имало 50% повече данъчни приходи, икономиката продължавала да изсветлява, през 2019 г. външният дълг щял да бъде 18.6%, което нареждало България сред държавите с най-нисък дълг в Европа; с 47.5% спрямо 2014 г. нараснала средната работна заплата, а БВП - в сравнение с 2014 г. - с 39%, приходите от туризъм били рекордни, а чуждите инвестиции по данни на БНБ - повече. В ИТ сектора сме били 2.5 пъти по-добри от най-развитите пет държави в Европа. \"За първи път износът на България за Германия е по-голям от вноса\", каза още той. Бойко Борисов разказа още как когато гръцкият му колега Алексис Ципрас с фланелка на Че Гевара създал \"Сириза\", всички се чудели какъв ще е развоят на нещата в Гърция, но сега успели да се договорят за името на Македония, което според македонския премиер Зоран Заев станало и благодарение на договора за добросъседство между на страната му с България. Той отбеляза още как България по европейски начин и без да шуми, макар и да не и е лесно, пазела външната граница на Европейския съюз (ЕС) и нямало мигрантски натиск, за което благодари и на Турция. \"Европейците, колкото и да са критични към ЕС, по-добро място за живеене няма, по-стабилно място няма, по-висша степен на демокрация няма\", допълни Борисов. По думите му администрацията в Брюксел не била раздута. За Борисов било грешно да правят плаващи коалиции в ЕС, защото те водели до негативен ефект. След като каза, че \"изборите са си избори\" и там ще си проличи отношението на хората към всяка една партия, премиерът попита \"Дали на някой му е приятно\" и изброи колко много е намаляла контрабандата, как имало 10 млрд. повече за доходи на хората, увеличение на заплатите в армията, както и \"полиция, култура, театри, артисти\". \"По театрите не можеш да си купиш билет. Месеци напред. Алкохол, цигари, а и в горивата в момента правим едни неща. Резултатите ще бъдат като в цигарите\", каза още премиерът. После заговори за ползите от видеонаблюдението и каза: \"Дете с пояс да влезе във водата, го виждаме. Било в Дунав, било в Черно море.\"", "date": "2019.01.29", "title": "Борисов обяви \"Хемус\" за река, по която ще потекат инвестициите към Северна България (допълнена)"}
{"url": "https://www.dnevnik.bg/bulgaria/2019/01/29/3381998_kratki_novini_avtobus_66_do_vitosha_shte_se_dviji_i_v/", "text": "Полските власти разпоредиха проверка на всички кланици в страната, след журналистическо разследване на местна телевизия, което показва как заразено месо се подготвя за продажба в страната и чужбина, съобщи БНТ. Репортер под прикритие започнал работа в предприятие, където се натъкнал на шокиращи гледки. Болни животни, които дори не могат да вървят сами - първото, което репортерът под прикритие вижда в кланица в североизточна Полша. Въпреки че кравата е видимо болна, му е наредено да я заколи и разфасова. Практика, която не смущава останалите работници. Полша произвежда около 560 000 тона говеждо месо годишно. 85% се изнасят за ЕС, предимно във Великобритания, Испания, Италия и Германия. След излъчването на репортажа, полската ветеринарна служба нареди проверки във всички кланици в страната, а тази, в която са заснети кадрите, е затворена. Столична община ще купи 13 нови трамвая Те ще бъдат пуснати в експлоатация до края на годината по линия № 5, съобщи кметът на София Йорданка Фандъкова чрез профила си в социалната мрежа \"Фейсбук\". Новите трамваи са климатизирани, нископодови, с рампа за детски колички и за хора с увреждания и със звукова сигнализация за незрящи хора. Договорът за доставката беше подписан днес от общинското дружество \"Столичен електротранспорт\" и полската компания PESA. Стойността му е 44.7 млн. лв., цената на един трамвай е 3.3 млн. лв., като е предвидена и доставката на резервни части, оборудване и обучение на персонала. 13-те нови трамвая, са част от проекта \"Интегриран столичен градски транспорт – фаза II\", който се осъществява с финансова подкрепа на Оперативна програма \"Региони в растеж\" 2014 – 2020 г., съфинансирана от Европейския съюз чрез Европейския фонд за регионално развитие.  Висока е лавинната опасност в Пирин, Родопите и Витоша Колкото повече се оправя времето, толкова повече се увеличава степента на лавинна опасност, съобщава Планинска спасителна служба (ПСС). На Витоша са се образували снежни дъски в района на Резньовете, тъй като вчера е духало силно. От ПСС апелират да се кара само по пистите, да не се излиза извън обработените терени. Туристите да се движат само по зимна маркировка във високите части на планините. Лифтовите съоръжения работят навсякъде. Няма инциденти през изминалото денонощие. Информация за обстановката в планините можете да намерите на адреса на ПСС в интернет. Антикорупционната комисия е отнела имоти за над 6.6 млн. лева за година Имоти, отнети от антикорупционната комисия (КПКОНПИ), са донесли на бюджета 6.603 млн. лв през миналата година, съобщиха оттам. Най-голям дял в тази сума има хотел \"Танне\" в Банско, който е продаден за 3 189 799 лв. без оборудването. Отнетите в полза на държавата от КПКОНПИ имоти и автомобили са донесли 90% от общите приходи от реализация на имущество от Националната агенция по приходите. През 2017 г. техният дял е бил 55 на сто. Проходът \"Превала\" остава затворен за движение В сила е частично бедствено положение, а снегопочистването продължава, съобщава Областното пътно управление в Смолян. Пътната обстановка в областта се стабилизира, за останалите проходи няма въведени ограничения. В участък от пътя Смолян - Широка лъка движението е в едната лента поради свлачище. Затворени са и трасетата Момчиловци - Момина вода и Лъки - Рожен. Товарни автомобили над 12 тона с ремаркета и полуремаркета не се допускат по направления Пампорово - Стойките и Батак - Доспат. Автобус 66 до Витоша ще се движи и в делнични дни  Центърът за градска мобилност пуска рейсовете заради грипната ваканция за учениците в София, която започна в понеделник и ще продължи до 5 февруари включително, съобщава БНТ. Маршрутът е от зоологическата градина до хотел \"Морени\" на Витоша. Работното време ще бъде от 08.00 до 16.30 ч. ", "date": "2019.01.29", "title": "Кратки новини: Полска кланица изнасяла заразено месо за ЕС"}
{"url": "https://www.dnevnik.bg/sviat/2019/01/29/3382010_feisbuk_shte_otvori_ofis_v_sofiia_do_sedmici/", "text": "Фейсбук\" ще отвори офис за преглеждане на съдържание в София. Социалната мрежа ще си партнира с TЕLUS International, една от най-големите аутсорсинг компании в България. TELUS ще оперира самия офис. Новината бе съобщена ексклузивно пред \" Капитал \" от Шавон Комиски, ръководител на отделa по политика за съдържанието в компанията. \"През следващата година в този център ще работят около 150 служители, които ще преглеждат съдържанието и ще оказват подкрепа на множеството различни общности във Facebook\", се казва в официалното съобщение на компанията. Броят на хората в офиса ще зависи от броя на докладваните постове и снимки, които Facebook получава. В случай че броят им се увеличи, от социалната мрежа ще работят отново с TЕLUS International по набиране на нови хора. Офисът в София е част от европейското разширяване на Facebook, след като през 2018 г. със същата цел бяха отворени и центрове в Барселона и Латвия. Общо този екип на Facebook по света наброява 30 хил. души, които се занимават със сигурността на мрежата, половината от които разглеждат съдържание. Служителите в тези центрове преглеждат съдържание, което потенциално може да нарушава правилата на социалната мрежа и има нужда от човешка намеса. Останалата част от модерацията на Facebook се извършва чрез изкуствен интелект. Екипът в София ще преглежда докладвани постове на турски, руски и казахски език. Той ще бъде обучен от TELUS International. Офисът ще започне работа до седмици, а в момента вече тече работата по обучението на хората. Съдържанието на български в момента се модерира от няколко центъра за разглеждане на съдържание, включително от тези в Дъблин и Есен. На въпрос от \"Капитал\" от Facebook коментираха, че е възможно в бъдеще част от хората в софийския офис да се занимават и с модериране на публикациите на български език.", "date": "2019.01.29", "title": "\"Фейсбук\" ще отвори офис в София до седмици"}
{"url": "https://www.dnevnik.bg/sport/2019/01/29/3381988_sobstvenikut_na_formula_1_beshe_obvinen_v_losho/", "text": "Голяма част от промотърите на състезания във Формула 1 разпространиха обръщение, в което изразяват притесненията си относно начина, по който се управлява спортът. Критиките са насочени към компанията  \"Либърти медия\" , която купи Формула 1 в началото на 2017 г. Асоциацията на промотърите във Формула 1 (FOPA) обяви, че 16 от тях са се срещнали в Лондон, за да обсъдят ситуацията преди началото на сезон 2019.  Най-дългият сезон в историята на Формула 1  започва на 17 март в Мелбърн с Гран при на Австралия и ще приключи на 1 декември в Абу Даби. \"Не е в интерес на дългосрочната стратегия на спорта, че феновете губят достъп до свободно съдържание и телевизионно излъчване. Освен това липсва яснота за новите инициативи във Формула 1 и не се вижда никаква ангажираност от организаторите за тяхното прилагане\", се казва в изявление от три точки. Промотърите заключват, че новите състезания не трябва да бъдат въвеждани в ущърб на съществуващи надпревари. Отправя се и критика към съществуващия бизнес модел в спорта. От FOPA искат \"съвместен подход\" при воденето на преговори и държат да \"използват своя натрупан опит в партньорството с Формула 1 и ФИА\". Президент на асоциацията е Стюърт Прингъл, който е изпълнителен директор на британската Гран при. \"Силвърстоун\" е едно от състезанията, чийто договор изтича след настоящия сезон. Останалите са надпреварите в Германия (\"Хокенхайм\"), Италия (\"Монца\"), Испания и Мексико. За момента единствената нова надпревара, за която е обявено, че влиза в календара на Формула 1 от 2020 г., е  Гран при на Виетнам в Ханой . Очаква се официализиране и на сделка с Маями за улично състезание, което ще бъде второто в САЩ заедно с това в Остин, Тексас. \"Всички са отвратени от това, което се случва. Идеите на \"Либърти\" са несвързани\", казва Прингъл, цитиран от \"Дейли мейл\". По непотвърдена информация промотърите, които не са присъствали на срещата в Лондон, са обявили негласна подкрепа за собствениците от \"Либърти медия\". Това са организаторите на състезанията в Баку, Абу Даби, Сингапур, Русия и Бахрейн.", "date": "2019.01.29", "title": "Собственикът на Формула 1 беше обвинен в лошо управление"}
{"url": "https://www.dnevnik.bg/evropa/2019/01/29/3382030_brekzit_e_napravil_britancite_po-gnevni_i_dulboko/", "text": "Британците са станали \"по-гневни по отношение на политиката и обществото\" след референдума за членството в ЕС през 2016 г., което е направило Великобритания дълбоко разделена и тревожна. Това показа ново проучване на пиар агенцията \"Еделман\", цитирано от \"Политико\". \"Ние сме едно разделено кралство: една страна, смятана все по-често за несправедлива, по-малко толерантна и насочила се в грешната посока\", заяеи Ед Уилямс, изпълнителен директор на \"Еделман\" във Великобритания и Ирландия. \"Брекзит изкара наяве пукнатини, които разделиха семейства и приятели, направиха ни по-ограничени и по-гневни като общество и събудиха страхове от насилствени протести и гражданско безредие\", допълни Уилямс, имайки предвид 40-те процента, които смятат, че останалите е по-вероятно да вземат участие в протести, водещи до насилие. Според допълнение за Великобритания към годишния Барометър за доверието на \"Еделман\", който ще бъде публикуван днес, 69% от британците са \"гневни по отношение на политиката и обществото след референдума\", а един на всеки шестима е бил в конфликт с роднини или приятели по въпроса за напускането на ЕС. Великобритания трябва да напусне блока на 29 март, но все още не е ясно дали премиерът Тереза Мей  ще успе да прокара сделката  за Брекзит през парламента. Според проучването един на всеки петима смята, че британското правителство \"е свършило добра работа, договаряйки\" излизането от блока. Сред поддръжниците на напускането 43% не са доволни от посоката, по която е поела страната, а 82% от обявилите се за оставане в ЕС се чувстват по същия начин. Около две трети (65%) от респондентите казват, че Великобритания върви \"по грешен път\", а според шестима на всеки 10 анкетирани Брекзит е най-голямото предизвикателство пред британския бизнес. Около 60% от избирателите на Консервативната партия са на мнение, че страната върви в правилната посока. Това смятат едва 20% от поддръжниците на опозционната Лейбъристка партия. Приблизително 35% имат доверие на Мей, че ще направи каквото трябва, докато 26% казват, че имат повече доверие в лидера на лейбъристите Джеръми Корбин. \"За тези, които се определят като поддръжници на консерваторите, доверието в Мей е паднало с 10 на сто до 68%, докато сред тези, които се идентифицират като привърженици на лейбъристите, доверието в Корбин е намаляло с 12 на сто до 56%\", се казва в проучването. Около 60% от респондентите, независимо от това как са гласували на референдума, са на мнение, че правителството не ги слуша. Проучването е проведено между 18 декември и 7 януари. Анкетирани са повече от 2 хил. души.", "date": "2019.01.29", "title": "Брекзит е направил британците по-гневни и дълбоко разделени"}
{"url": "https://www.dnevnik.bg/sport/2019/01/29/3382032_stef_kuri_mina_granicata_ot_200_troiki_za_sedmi/", "text": "Голдън стейт уориърс\" продължи победната си серия в Националната баскетболна асоциация (НБА) след разгромен успех със 132:100 при гостуването си на \"Индиана пейсърс\". Шампионите записаха 11-а поредна победа в лигата и за десети пореден път спечелиха като гости. Стеф Къри изигра страхотно първо полувреме, в което отбеляза 23 от 26-те си точки. Той отбеляза четири от петте си опита за две точки и шест от осемте си стрелби от тройката, включително попадение от над осем метра със сирената за край на втората част. 30-годишният гард премина границата от 200 тройки за седми пореден сезон. Демаркъс Къзинс записа върховите си за сезона 22 точки, а общо петима играчи на \"Голдън стейт\" завършиха с двуцифрен точков актив. Кевин Дюрант и Клей Томпсън вкараха по 16 точки, Кевин Лууни добави 15, а отборът приключи двубоя с 39 асистенции. \"Знаем, че можем. Не играем перфектен баскетбол в момента, но сме концентрирани и постоянни. Продължаваме да работи върху някои варианти в ротацията и други такива неща\", каза Къри след двубоя в Индианаполис. За пръв път от ноември 2015 г. \"воините\" печелят десет поредни мача като гост и завършват серия от пет поредни гостувания без загуба. \"Имахме някои притеснения за този мач. В края на такава серия всеки е нетърпелив да се прибере у дома. Но я приключихме по правилния начин. В последния месец се справяме по-добре, отколкото през целия сезон досега\", заяви старши треньорът на \"Голдън стейт\" Стив Кър. Шампионите постигнаха 36-ата си победа от 50 мача. Те запазват малък аванс на върха в Западната конференция пред \"Денвър нъгетс\", който надигра \"Мемфис гризлис\" с 95:92 като гост за 34-ата си победа от 49 двубоя. \"Оклахома сити тъндър\" (31-18), \"Портланд трейл блейзърс\" (31-20), \"Хюстън рокетс\" (29-20), \"Сан Антонио спърс\" (29-22), \"Юта джаз\" (29-22) и \"Лос Анджелис клипърс\" (28-23) допълват зоната на плейофите. \"Индиана пейсърс\" остава на трета позиция в Източната конференция след 17-ата си загуба в 49 мача, но се отдалечава от водачите \"Милуоки бъкс\" (35-13) и \"Торонто раптърс\" (37-15). Тимът от Индианаполис получи много тежък удар в края на миналата седмица, след като лидерът на отбора Виктор Оладипо получи тежка контузия в дясното коляно. Той претърпя операция в понеделник и ще отсъства до края на сезона. Заместникът на Оладипо - Тайрик Евънс, също не успя да вземе участие в мача с \"Голдън стейт\" заради травма в гърба. Това принуди старши треньора Нейт Макмилън да пусне в стартовия състав Едмънд Съмнър, който игра средно по 6 минути в десетте си мача този сезон. Младият гард пропусна девет от десетте си стрелби в мача и не направи нито една асистенция.", "date": "2019.01.29", "title": "Стеф Къри мина границата от 200 тройки за седми пореден сезон (видео)"}
{"url": "https://www.dnevnik.bg/razvlechenie/2019/01/29/3382014_djonatan_brii_nosi_avangard_i_indi_pop_ot_nova/", "text": "Новозеландският изпълнител, композитор и музикален продуцент Джонатан Брий ще посети България за концерт на 8 май, съобщиха организаторите на събитието от Reel Feel и Sofia Live Club. Авангардният инди поп музикант прави големия си пробив с песента You're So Cool от неговия трети солов албум Sleepwalking. Типичните за него наситени инструментали, замечтани вокали и аранжимент, напомнящ музикалното звучене от 60-те години, успяха да предизвикат над 8 млн. гледания на парчето в YouTube. Брий сам режисира черно-белия клип, в който той и цялата му група спазват стила си да носят маски от ликра, които скриват лицата им и ги обвиват в някаква мистика. Видеото бе на първо място в класацията на Time Out Magazine New York за най-добрите музикални клипове на 2017 г. Музикантът не крие пристрастията си към поп и психеделичното звучене от 60-те и 70-те години и обича да експериментира с акустични инструменти в студиото, като рядко прибягва до студийни ефекти. Именно ограниченията от онези години го вдъхновяват и предизвикват експериментите му по време на записи. Ревютата на Sleepwalking показват, че резултатът си струва - Soundblab го определи като \"точно онзи вид шедьовър, който е продукт на някой, който пие, яде и сънува музика\". С парчето BABY (Brunettes Against Bubblegum Youth), включено в рекламна кампания за сериала Hollyoaks, групата си спечелва и симпатиите на британската публика. След работата си с The Brunettes Джонатан копродуцира албума на Princess Chelsea, включва се с вокали и режисира видеото към песента The Cigarette Duet, което става онлайн хит и достига повече от 40 милиона гледания. С годините обаче се отдръпва от традиционния поп и започва да изследва класическата музика, да експериментира с бароковото звучене на инструменти като челеста, включва повече струнни и се движи по ръба на авангардното. Билетите за концерта на 8 май вече са в продажба в мрежата на \"Ивентим\" на цена 25 лв.", "date": "2019.01.29", "title": "През май Джонатан Брий носи авангард и инди поп от Нова Зеландия в София"}
{"url": "https://www.dnevnik.bg/bulgaria/2019/01/29/3382055_gripna_epidemiia_e_obiavena_v_23_oblasti_v_1561/", "text": "Грипна епидемия е обявена в Монтана и в общо 23 области в страната, съобщава Министерството на здравеопазването. От понеделник в област Враца също е в сила грипна епидемия, а срокът на противоепидемичните мерки бе удължен на територията на областите Хасково и Ямбол. Така областите, в които е в сила грипна епидемия, към момента стават 23 - това са Благоевград, Бургас, Варна, Велико Търново, Видин, Враца, Добрич, Кърджали, Кюстендил, Монтана, Пазарджик, Плевен, Пловдив, Разград, Русе, Сливен, Смолян, Софийска област, София-град, Стара Загора, Хасково, Шумен и Ямбол. В област Ловеч грипна епидемия е обявена само на територията на община Луковит. В 1561 училища и детски градини няма да се учи В 1561 училища и детски градини днес, 29 януари 2019 г., са преустановени учебните занятия, съобщава Министерството на образованието и науката. От днес в грипна ваканция са учениците от 61 училища в област Монтана и от 32 училища в област Враца. Продължава да не се учи в 267 училища в София-град, в 124 училища в област Благоевград, в 105 - в област Плевен, в 41 - в област Кюстендил. В грипна ваканция са и учениците от 194 училища в Пловдивско, от 83 училища в област Велико Търново, от 70 - в област Русе, от 59 - в област Разград, от 69 - в област Добрич, и от 72- в област Кърджали. До 5 февруари няма да има учебни занятия в 122 училища в област Варна и още толкова в област Пазарджик, 80 - в област Хасково, и в 11 - в София-област. В област Видин няма да има занятия в 32 училища и две детски градини по предписание на РЗИ до 30 януари включително. Поради лоши метеорологични условия не се учи в 8 училища в област Смолян. В 7 училища в област Ловеч също няма учебен процес. В предгрипна обстановка остава област Търговище.", "date": "2019.01.29", "title": "Грипната епидемия обхвана 23 области, в 1561 училища и детски градини няма да се учи"}
{"url": "https://www.dnevnik.bg/sport/2019/01/29/3382052_solskiar_celta_ni_e_mnogo_po-goliama_ot_miasto_v_top_4/", "text": "Целта на \"Манчестър юнайтед\" през този сезон е много по-голяма от топ 4 във Висшата лига, заяви мениджърът на \"червените дяволи\" Оле Гунар Солскяр. Според него е нереалистично отборът да се намеси в битката за титлата, но има шансове да се бори за трофеи и място в челната тройка. Солскяр постигна осем победи в осем мача начело на \"Манчестър юнайтед\", откакто през декември замени Жозе Моуриньо. Бившият нападател на \"червените дяволи\" пое тима на 11 точки от топ 4, но вече е само на три от четвъртия \"Челси\". Междувременно отборът се класира за петия кръг за Купата на Англия, където ще се изправи срещу \"Челси\". Рекордьорът по титли на Англия продължава и участието си в Шампионската лига, като му предстои среща с френския шампион \"Пари Сен Жермен\" в осминафиналите. \"Да бъдем в топ 4 не е мечта. За \"Юнайтед\" целта винаги трябва да е спечелването на титлата. Тази година не можем да го направим, но (в близко бъдеще) трябва да се върнем в битката. Имаме Шампионската лига, имаме Купата на Англия. Не можем просто да кажем, че искаме да завършим в топ 4 и това е\", каза Солскяр преди домакинството на \"Бърнли\" във вторник. \"Трябва да опитаме да спечелим нещо този сезон. Както вече казах, като мениджър на \"Юнайтед\" започвам всеки мач с нагласата, че можем да спечелим. В момента сме шести, така че сме далеч от топ отборите. Предизвикателството за нас сега е да завършим трети. Не е реалистично да мислим за първите две позиции\", допълни той. Солскяр заяви още, че е впечатлен от играчите, от тяхното желание и от отборния дух. \"Трябва да използваме месеците до края на сезона, за да бъдем готови да се борим за титлата през следващия. Миналата година завършихме втори и искахме да се борим за първото място, но за съжаление не се случи\", каза 45-годишният норвежец, който беше взет под наем от \"Малмьо\" с договор до края на сезона. \"Няма никакво значение дали ще остана след края на сезона. В момента съм тук, за да подготвя отбора за следващия сезон, завърши той. ", "date": "2019.01.29", "title": "Солскяр: Целта ни е много по-голяма от място в топ 4"}
{"url": "https://www.dnevnik.bg/biznes/2019/01/29/3382001_bankerite_priburzano_obiaviha_che_lihvite_zapochnat_da/", "text": "В следващите 1-2 г. не може да се очаква повишение на лихвите по кредитите, дотогава ще продължи инерцията от действията на Европейската централна банка. Това обяви финансовият министър Владислав Горанов по време на дискусия в рамките на 13-ата среща на бизнеса с правителството. Последно такава прогноза в началото на декември направи Петър Андронов, председател на Асоциацията на банките в България. Можете да я прочетете  тук . Главният изпълнителен директор на най-голямата банка по активи в България \"Уникредит Булбанк\" Левон Хампарцумян също  подкрепи тази теза . Отдавна банкерите подгряват темата с по-високите лихви, аз смятам, че бързате малко, обърна се той към представителите на кредитните институции. По-късно на уточняващ въпрос от \"Дневник\" той допълни, че прогнозираният вече от година от банкерите ръст по кредитите не се случва и при \"това море от пари, в което се къпе Европа през последните години, няма как да се увеличат лихвите. \"Може да е желание на банкерите, но не виждаме да се случва\", допълни той. На въпрос на представител на бизнеса дали свърши ерата на евтините кредити управителят на БНБ Димитър Радев обяви, че определено предстои влизането на Европа в инфлационен цикъл. Към края на лятото очаквам ЕЦБ да вземе решение, което ще е индикация за това, но не очаквам нищо драматично, допълни той. Това не означава съществени сътресения за бизнеса, но влизането в период на по-високи лихви предстои, посочи той. Цялата картина в еврозоната показва, че след периода на стриктна монетарна политика сега ЕЦБ постепенно се оттегля от програмата за количествени улеснения и това ще води до инфлация, но целевото й равнище за еврозоната е под 2%, коментира на свой ред еврокомисарят Валдис Домбровскис. За разлика от вчерашния си оптимизъм , при който финансовият министър Владислав Горанов обяви, че е възможно България да приеме еврото от началото на 2022 г., днес той се поправи и уточни, че такъв оптимистичен срок от техническа гледна точка е малко вероятен. Допълни, че такъв срок е изобщо възможен, ако се приеме, че през идното лято България се присъедини към така наречената чакалня на еврозоната - механизма ЕРМ2, където трябва да престои поне 2 години. След това трябва да се направи оценка за престоя й, която да отговори на въпроса дали страната е готова да влезе в общия валутен съюз. Уточни, че все пак гледа на престоя на страната в ЕРМ2 по-скоро като формален акт заради това, че в страната има фиксиран валутен курс. За нас това е религиозен въпрос, не може да се очаква нито колебание, нито дискусия. Така управителят на БНБ коментира въпроса дали може да се очаква, че в даден момент курсът на лева спрямо еврото може да се промени, каквито спекулации има периодично и извън темата за влизането на България в еврозоната. Курсът ще остане, както е в момента. Всеки може да види данните за покритието на лева, които БНБ публикува, така че единственият изход от това, което имаме в момента, е приемането на еврото, заключи той. Въпросът за курса е по-скоро политически, защото нищо друго не може да промени курса освен промяна в закона, в който е фиксиран, коментира финансовият министър Владислав Горанов. Твърдо съм убеден, че няма здравомислещ български политик, който да поставя тази тема на масата. Денят, в който левът ще придобие повече нумизматична стойност, отколкото като разплащателно средство, той ще бъде разменен срещу еврото с курса в момента – 1.95583, обяви той. В момента фиксираният курс не се поставя под въпрос, обяви на свой ред и еврокомисарят по финансовите въпроси Валдис Домбровскис. В Латвия също имаше такъв фиксиран курс, имаше много спекулации дали няма да има обезценяване на валутата при приемането на еврото, дори МВФ имаше аргументи в тази посока и това се отразяваше на финансовата стабилност, разказа той. Допълни, че на пазара е имало и атака от спекуланти срещу латвийския лат. Но веднъж като влезе еврото, няма такива проблеми, няма защо да се притеснявате от курса, посочи той. Управителят на БНБ Димитър Радев посочи, че процесът по изпълнение на ангажиментите на България по пътя й към еврозоната върви гладко, и напомни, че цялостният процес не може да бъде заместител на добрата макроикономическа политика. Страна, която не се съобразява с това, ще катастрофира финансово, независимо дали е в еврозоната или вън от нея, напомни той. Как Борисов отговори на критиките на президента и БСП -  тук Оценката на еврокомисаря Валдис Домбровскис за подготовката на България за еврото -  тук . Прогнозата на политолога Иван Кръстев -  тук За ползите от приемането на еврото - мнението на директора на Център за европейски политически изследвания (CEPS) Даниел Грос -  тук", "date": "2019.01.29", "title": "Банкерите прибързано обявиха, че лихвите започват да растат, обяви Горанов"}
{"url": "https://www.dnevnik.bg/photos/2019/01/29/3382021_fotogaleriia_kukerite_na_navara/", "text": "В един от най-древните карнавали в Европа, датиращ отпреди Римската империя, жителите на градовете Итурен и Субиета в испанската област Навара дрънчат със звънците на кравите си, за да изплашат дявола и да донесат късмет на фермерите.", "date": "2019.01.29", "title": "Фотогалерия: Кукерите на Навара"}
{"url": "https://www.dnevnik.bg/politika/2019/01/29/3382047_premierut_kum_bsp_i_radev_koito_iska_rejim_da_si_go/", "text": "В задочен отговор на критики на БСП и президента Румен Радев за управлението му днес премиерът Бойко Борисов обяви, че най-важните решения у нас се вземат от парламента, и цитира избора страната ни да преговаря със САЩ за купуването на изтребители. \"Ако някой иска режим, да го направи. Ние искаме демокрация и я спазваме\", обяви Бойко Борисов по време на 13-ата годишна среща на правителството с бизнеса, организирана от в. \"Капитал\", на която той отново заяви, че  правителството е за банкова стабилност и влизане на страната в еврозоната . В събота конгресът на БСП направи заявка партията да спечели европейските избори, за да може  да отстрани Борисов от властта , който застрашавал принципите на демокрацията. Обвинената за пране на пари от КТБ  Елена Йончева нарече управлението му \"режим\" . На годишната си пресконференция в понеделник  президентът Румен Радев също критикува управляващите  по много теми, сред които и че ситуацията у нас била критична, а хората трябвало да отстояват демократичните си права. Според държавния глава процедурата за купуване на бойни самолети е бутафорна и показва, че България губи суверенитет. Днес Борисов каза, че по-прозрачна процедура от тази не може да има, тъй като решението не е на комисия, нито на Министерския съвет, а на парламента, целият дебат в който се предавал от \"включените камери\". \"Да обвиниш българското правителство, че прави далавера с Тръмп и САЩ!? Това възможно ли е? Не. Благодаря. Но в България крадецът вика \"Дръжте крадеца\", каза Борисов. После обяви как десетилетия лъжели хората, че ще купуват самолети, а имало само транспортна техника. \"Кугери, Пантери, Спартани. Милиард. А нямат вътре една пушчица, едно патронче не могат да изтрелят\", каза още той. По думите му - техника, с която щабът да избяга при война. Премиерът продължи: \"И те ни дават оценка. Ние си пазим институциите. Спазваме конституцията. Най-важните решения - в парламента. Ако някой иска режим, да го направи. Ние искаме демокрация и я спазваме\". И допълни: \"Да кажеш, че сме заплаха за демокрацията, при положение че два пъти им занасяме оставката. Инстинктът на хората е най-верният и той ще ни води.\" После препрати към стабилността на банковата система, която  щяла да се постигне с влизането на страната ни в банковия съюз , и каза: \"Убеден съм, че тези, които им е хубаво да си ползват банките за частни бизнеси, ще бъдат против, може и банките да ги изведат на протест.\" След като каза, че \"изборите са си избори\" и там ще си проличи отношението на хората към всяка една партия, Борисов попита \"Дали на някой му е приятно\" и изброи колко много е намаляла контрабандата, как имало 10 млрд. повече за доходи на хората, увеличение на заплатите в армията, както и \"полиция, култура, театри, артисти\". \"По театрите не можеш да си купиш билет. Месеци напред. Алкохол, цигари, а и в горивата в момента правим едни неща. Резултатите ще бъдат като в цигарите\", каза още премиерът. После заговори за ползите от видеонаблюдението и каза: \"Дете с пояс да влезе във водата, го виждаме. Било в Дунав, било в Черно море.\"", "date": "2019.01.29", "title": "Премиерът към БСП и Радев: Който иска режим, да си го направи, ГЕРБ спазва демокрацията"}
{"url": "https://www.dnevnik.bg/citat_na_deniia/2019/01/29/3382072_citat_na_denia_evroto_ne_e_sreburen_kurshum/", "text": "Това каза министърът на финансите Владислав Горанов по време на 13-ата среща на бизнеса с правителството, организирана от \"Капитал\". Допълни, че все пак в момента, в който \"успеем да включим българския лев в ERM2, нещата ще станат необратими.", "date": "2019.01.29", "title": "Цитат на деня: Еврото не е сребърен куршум"}
{"url": "https://www.dnevnik.bg/sviat/2019/01/29/3382078_bogota_ne_znae_zashto_v_belejnika_na_suvetnik_na_trump/", "text": "Министърът на външните работи на Колумбия Карлос Олмес заяви, че правителството не знае защо съветникът по националната сигурност на Белия дом Джон Болтън е имал записани в бележника си думите \"5000 войници за Колумбия\", съобщи \"Асошиейтед прес\". Фразата \"5000 войници за Колумбия\" беше забелязана в бележник, който президентският съветник по националната сигурност Джон Болтън държеше вчера  на пресконференция в Белия дом , посветена на Венецуела. На брифинг снощи Олмес заяви, че Колумбия не знае \"значението и причината\" за бележката на Болтън. Той добави, че Колумбия ще продължи \"да работи политически и дипломатически\" за възстановяване на демократичния ред във Венецуела и за произвеждане на нови избори. Колумбия, която има 2200 км граница с Венецуела,  се присъедини към подкрепата на американския президент  Доналд Тръмп за председателя на венецуелското Национално събрание Хуан Гуайдо, който се самопровъзгласи за временен президент. На въпрос на \"Асошиейтед прес\" за смисъла на думите в бележника Белият дом отговори по електронна поща, че \"както каза президентът, всички възможности са на масата\".", "date": "2019.01.29", "title": "Богота не знае защо в бележника на съветник на Тръмп пише \"5000 войници за Колумбия\""}
{"url": "https://www.dnevnik.bg/bulgaria/2019/01/29/3382098_radev_govori_kato_prezident_na_vrajeska_durjava_obiavi/", "text": "Речта на Румен Радев,  произнесена вчера  по повод началото на третата година от мандата му, е била мрачна, песимистична, очерняща и унижаваща България, каза днес във Велико Търново председателят на парламента Цвета Караянчева. \"Тя сякаш е писана, за да бъде произнесена от президент на вражеска държава, който иска да унижи, да смаже България и да я превземе\", допълни тя, цитирана от агенция \"Фокус\". Караянчева изрази подозрения, че Румен Радев иска предсрочни избори, за да сформира служебно правителство, което  да промени решението на Народното събрание за сделката за самолетите . \"Ако ви е отеснял костюмът на президент, направете си партия, каквото желание виждам, че имате, и направете всичко възможно да спечелите изборите след две години и да станете премиер и да вземате важни решения\", каза тя по адрес на президента. Цвета Караянчева обясни  ниския рейтинг на парламента  не с приемането на лобистки закони, каквито твърдения имало, а с това, че работи. \"Когато човек взема важни решения, той не може да угоди на всички, затова и рейтингът понякога пада\", допълни тя. Според председателя на парламента, когато Румен Радев започне да взима важни решения и застава с лицето си зад тях, тогава вероятно и неговият рейтинг ще падне. Днес речта на президента коментира и  Бойко Борисов, който обяви , че който иска режим, да си го направи.", "date": "2019.01.29", "title": "Радев говори като президент на вражеска държава, обяви Караянчева"}
{"url": "https://www.dnevnik.bg/sviat/2019/01/29/3382074_brjuksel_socialnite_mreji_ne_spodeliat_dostatuchno/", "text": "Социалните мрежи имат да работят още, за да осигурят прозрачност на политическата реклама, да снабдят с данни изследователите и да гарантират, че ще сътрудничат на отделните държави-членки. Това заяви Европейската комисия, коментирайки напредъка по Кодекса за поведение, подписан от няколко тех гиганти миналата година. Целта му бе да предотврати масовото разпространение на дезинформация и за тази цел те поеха доброволно определени ангажименти - какви са те,  четете тук . По отношение на отделните мрежи: - \"Фейсбук\" трябва да поясни как ще използва новите си инструменти за потребителите и как ще си сътрудничи с проверяващи на факти и учени в ЕС.  Вчера социалната мрежа обяви , че политически реклами ще се купуват само от хора, доказали идентичността си, и потребителите ще виждат кой е платил за спонсорираните съобщения. - \"Гугъл\" е обект на критика, задето някои от инструментите ѝ не са достъпни във всички държави-членки и не подкрепя достатъчно научните изследвания. - \"Туитър\" не е дал на ЕК достатъчно информация как ще спре разпространението на дезинформацията чрез купуване на промотирани постове. - \"Мозила\" трябва да даде по-конкретни данни как новият ѝ браузър, който трябва да блокира следенето на потребителите в различни сайтове, ще ограничи събирането на данни за поведението на потребителите, което може да бъде използвано в дезинформационни кампании. \"Не можем да си позволим да се събудим след изборите и да разберем, че е можело и е трябвало да направим повече\", заяви еврокомисарят Джулиан Кинг. \"Това е едно добро начало. Сега очаквам участниците да засилят мониторинга и сътрудничеството си с проверяващите факти и учените\", каза еврокомисарят Мария Габриел.  Подписалите този кодекс се ангажираха да спират рекламните приходи за пропагандни акаунти и сайтове; да показват информация кой стои зад политическите реклами; да ограничат фалшивите акаунти и ботовете и да правят качественото съдържание по-видимо. Днешният доклад се отнася за мерките, взети до 31 декември. Онлайн платформите трябва да доставят подробна информация на ЕК за дейността си през януари в идните дни, а Брюксел трябва да публикува първия си месечен доклад идния месец. Терминът  \"фалшиви новини\"  не се използва в документите – според комисията той опростява проблема и тя предпочита \"дезинформация\". Дефинирана като \"лъжлива информация, създадена целенасочено и разпространена, за да повлияе обществото мнение или да прикрие истината\", тя не включва  журналистически грешки, сатира или пародия . Фалшивите новини не са незаконни сами по себе си и няма съществуващо законодателство, което да се занимава с тях.", "date": "2019.01.29", "title": "Брюксел: Социалните мрежи не споделят достатъчно данни за дезинформацията"}
{"url": "https://www.dnevnik.bg/sviat/2019/01/29/3382096_frenskata_policiia_arestuva_petima_zapodozreni_v/", "text": "Петима души, за които се предполага, че са замесени в доставяне на оръжието, използвано при атентата в Страсбург на 11 декември, са арестувани тази сутрин в Елзас, Източна Франция. Това съобщиха източници, близки до следствието, като потвърдиха информация на седмичника \"Поан\", предаде \"Франс прес\". Петимата заподозрени са от едно семейство. Според разследващите може би са помагали по различен начин на извършителя -  Шериф Шекат , да се сдобие с осеммилиметровия револвер, с който уби петима на коледния базар във френския град. Арестът се очаква да изясни каква роля е изиграл всеки от тях, по-специално най-възрастният, който е на 78 години. Във връзка със случая в следствието са извикани още трима мъже, задържана е и една жена. Според полицаите антитерористи Шекат си е набавил оръжието няколко дни преди нападението. Това е служебен револвер калибър 8 мм от края на 19-и век. Шериф Шекат - рецидивист на 29 години, регистриран като радикализиран ислямист, нападна минувачи с револвер и нож. Петима загинаха. След двудневно издирване той бе убит от полицаи. Отговорността за нападението бе поета от джихадистката групировка \"Ислямска държава\".", "date": "2019.01.29", "title": "Френската полиция арестува петима заподозрени в съучастие с атентатора в Страсбург"}
{"url": "https://www.dnevnik.bg/biznes/2019/01/29/3382058_priemaneto_na_evroto_shte_spesti_100_mln_evro_godishno/", "text": "* Ползите за България от влизането в еврозоната са големи, но те няма да дойдат автоматично, а държавата сама трябва да си ги издейства. Това каза на срещата на бизнеса с правителството по темата за присъединяването към валутния съюз Даниел Грос директор на Център за европейски политически изследвания (CEPS). Форумът е организиран от седмичника \"Капитал\". Страната ще спести около 400 млн. евро годишно оскъпяване от превалутиране при външната си търговия, сочат данните от изследване на центъра, което Грос представи. Той е анализирал данни на голяма европейска банкова група, представена и в Австрия, и в България, и е установил, че разходите за транзакции от левове в долари оскъпяват търговските операции с 3.5% в България, а в Австрия - с 0.9%, при британския паунд разходът е съответно 3.5% и 0.7%, при турската лира - 10% и 1.3%, се казва в изследването. Лихвите ще паднат, когато икономиката се подобри В същото време изследователят подчерта, че има редица реформи, които страната трябва да направи, за да си гарантира висок растеж и рейтинг, които не са пряко следствие от влизането във валутния съюз. Той сравни българската икономика с румънската, която расте по-бързо заради по-големия дял на машиностроенето и автомобилостроенето в нейния износ, докато България изнася главно суровини. По-доброто вътрешно управление и подобряването на индустриалната структура доведоха до това, че рейтингът на балтийските републики непрекъснато расте, даде друг пример Грос.  Като въведете еврото, ще може да участвате в европейската верига за добавена стаойност, но трябва да можете да се възползвате от нея, а това не се променя за 1 ден, предупреди икономистът и изрази скептицизъм, че приемането на еврото непременно ще доведе до приток на инвестиции и особено на зелено.  По думите му не е задължително и непременно веднага да паднат лихвите. \"Банките винаги мислят какво ще стане, ако нещата не вървят по план. В България лихвите има накъде да падат, но трябва да сме благоразумни за очакванията си. Те ще паднат, когато икономиката се подобри и други реформи бъдат проведени\", каза Грос. Той отбеляза обаче, че с присъединяването към банковия съюз България ще се предпази от опасността банките майки при неблагоприятна ситуация в собствената си страна да могат да търсят финансова помощ от българските си клонове. \"Единният фонд за преструктуриране няма да позволи това да се случи банката - майка да се спасява чрез дъщерните си банки\", увери той. Експертът добави, че като цяло финансовите разходи на държавата няма да са големи, БНБ ще запази своите резерви, участието й в Европейската централна банка и във фонда за преструктуриране ще е малко, с 12 г. преходен период и отстъпка като за по-слабо развита държава. Цените на имотите се стабилизират След приемането на еврото цените на имотите престават да бъдат така волатилни както са били преди това, сочат данни, които представи Марк Робинсън, специалист пазарни проучвания, ЦИЕ, Colliers International за трите балтийски републики, Словакия и Чехия. Данните сочат раличен ефект в отделните страни върху цените на жилищата преди и след приемането на еврото, но при всички тях се е видяло стабилизиране и по-ниска волатилност в сравнение с периода преди това. Цените на имотите зависят повече от степента на конвергентност на една държава спрямо водещите в еврозоната държави, а не толкова от самия факта на приема на еврото, посочи Робинсън. Допълни, че все пак е по-вероятно банките да финансират строителни проекти по-активно на страна в еврозоната, отколкото ако е извън нея, а това ще повлия е и на развитието на икономиката. Каква каза финансовият министър Владислав Горанов за лихвите четете  тук. Как премиерът Борисов коментира чуждите инвестиции четете  тук. ", "date": "2019.01.29", "title": "Приемането на еврото ще спести 400 млн. евро годишно от превалутиране*"}
{"url": "https://www.dnevnik.bg/kultura/2019/01/29/3382088_chuvstvo_na_neponosimost_shte_otbeleji_90-godishninata/", "text": "С документалния филм на Боя Харизанова \"Чувство за непоносимост\" ще бъде отбелязана 90-годишнината от рождението на Георги Марков в програмата на \"София филм фест\", съобщиха организаторите. Събитието е на 27 февруари и ще постави началото на фестивалните прожекции в Дома на киното. В навечерието на 1 март 2019, когато се навършват 90 години от рождението на писателя, публиката ще може да види творбата по сценарий на Дочо Боджаков, която разказва за живота и творчеството на Георги Марков до бягството му от комунистическа България през 1969 година. Ролята на разказвача в документалния \"Чувство за за непоносимост\" е поверена на Калин Врачански, а Пламен Великов е гласът на Георги Марков. Във филма участват Стефан Цанев, Георги Мишев, Любомир Левчев, Георги Господинов, Димитър Кенаров, Асен Шопов, Николай Поляков, Божидар Гърдев, Светлозар Игов, Пламен Дойнов, Любен Марков, Никола Марков. Оператор на филма е Георги Челебиев. Музиката е дело на Иво Игнатов, режисьор по монтажа е Бохос Топакбашян, а продуцент - Пламен Йорданов (\"Инкомс проджект\"). Историята на шеметната писателска кариера на Георги Марков е белязана от възходи и падения, приятелства и предателства, любови и надежди, както и едно разяждащо чувство за непоносимост. Още в детството си той осъзнава, че се отличава от връстниците си със своето умение да разказва истории. След участие в нелегална антикомунистическа организация и следствения арест към Централния софийски затвор Марков получава горчив урок, който е причина за решението му, вместо да се съпротивлява, да се имплантира в системата. През 1962 година излиза неговият роман \"Мъже\", следван от \"Портретът на моя двойник\", \"Жените на Варшава\", които се издават в двоен и троен тираж. Литературният успех на Георги Марков не остава незабелязан от самия Тодор Живков. Марков получава поръчка за участие в създаването на телевизионен сериал и документална пиеса, посветени на борбите на комунистическата партия. За целта му е разрешен достъп до съответните секретни материали от архивите. Тези материали окончателно отварят очите на писателя за лъжата, която се налага силово в България, и провокират желанието му да каже истината. Близостта на писателя с партийния диктатор не възпира репресиите по адрес на Марков - някои от пиесите му са свалени, романи са спрени от печат. Марков изпада в депресия, която изостря чувството му за непоносимост към двуличния живот, който е принуден да живее, и на 15 юни 1969 година писателят Георги Марков завинаги напуска България.", "date": "2019.01.29", "title": "\"Чувство на непоносимост\" ще отбележи 90-годишнината от рождението на Георги Марков"}
{"url": "https://www.dnevnik.bg/sport/2019/01/29/3382106_todor_aleksiev_e_gotov_da_se_vurne_v_nacionalniia/", "text": "Волейболистът Тодор Алексиев заяви, че е готов да се завърне в националния отбор. Посрещачът на \"Олимпиакос\" уточни, че би играл за България в квалификацията за олимпийските игри през август, ако бъде повикан от селекционера Силвано Пранди. \"Пранди е най-добрият треньор, с когото съм работил. Разговарях с него и му обещах, че за квалификацията ще помогна, ако има желание\", каза Алексиев пред Би Ти Ви. Опитният състезател обаче уточни, че няма да играе в Лигата на нациите. Алексиев игра за последно за България на европейското през 2017 г. След това беше извън състава, като се смята, че в основата са противоречия със селекционера по това време Пламен Константинов. Алексиев добави, че би се радвал,  ако и Матей Казийски се върне в националния отбор . \"Матей, ако се върне, ще имаме голям шанс да се класираме на олимпийски игри. С него започнахме заедно, да завършим още една олимпиада заедно ще е страхотно\", добави той. Олимпийската квалификация е през август, като съперници на България ще са Бразилия, Египет и Пуерто Рико. Българската федерация  е кандидатствала да получи домакинство на турнира . Алексиев и \"Олимпиакос\" дойдоха в България за мача с \"Нефтохимик\" от четвъртфиналите за CEV Cup. Двубоят е в сряда от 18.30 ч. в Бургас.", "date": "2019.01.29", "title": "Тодор Алексиев е готов да се върне в националния отбор за олимпийската квалификация"}
{"url": "https://www.dnevnik.bg/analizi/2019/01/29/3382090_opasnata_razhodka_na_rumen_radev/", "text": "Първо, чухме почти без вариации повторение на известните силно критични послания, смъмрящи работата на правителството, парламента и съдебната система. За пореден път, когато говори за политическата система, Радев рисува картини с мрачен поглед, отсичайки думите с патетично-гробовен тембър (\"политици-грабители\", отхвърляне на \"мантрата на ГЕРБ за стабилност и икономически растеж\", \"преследване на свободата на словото\", \"критично ниско доверие в парламента\", \"лобистко законодателство\" и т.н.). Разбира се, за някои този злокобен   изглежда като доволно пресоляване на манджата. Но всъщност казаното има реална почва в негативните оценки, поставяни от външни институции (вж. например новия доклад на \" Трансперънси интернешънъл \"). А натъртваната репетитивност е изпитан похват на пропагандата. Така посланията пускат семенца по-дълбоко в съзнанието на аудиторията. И тук трябва да се спрем на съмненията. Например, когато става дума за тезата, че президентът е последна преграда пред използването на законодателния процес и съдебната система в интерес на частни, партийни интереси. Факт е, че Радев наложи вето 12 пъти, от които само едно бе прието от Народното събрание (на промените в Закона за приватизация и следприватизационен контрол). Той обаче не попречи на т.нар. гражданска конфискация, не способства за разгласяването на стенограмата за грабежа на КТБ. Така изглежда, че в порива си към повече справедливост, Радев си дава сметка, че има граници, които за него като политик е опасно да прескача. Една от основните критики към Радев се състои в това, че неговата претенция да бъде лоялен \"натовски генерал\" не е особено убедителна. В речта си президентът отдели немалко време, за да разсее тези съмнения, позовавайки се на активната си външнополитическа дейност. Впрочем не съм склонен да подкрепя тезата, че Радев е \"троянски кон\" на Кремъл. Като политик, дошъл в коридорите на властта на крилете на БСП, той няма как да не се съобразява с избирателите на столетницата, а и се опитва да флиртува със симпатиите към Русия в страната като цяло. Наивно е обаче да се смята, че по този начин, заемайки противоречиви позиции (Трябва ли да паднат санкциите, наложени на Русия, г-н президент, \"да\" или \"не\"?), той може да увеличи своята електорална подкрепа. С такива маневри Радев трудно ще спечели доверието на избирателите, които заемат например политическия център. Не по-малко спорни са тезите на Радев по сагата с изтребителите. Той определя решението на парламента за започване на преговори със САЩ за F-16 като лобистко. Това обаче е некоректно. Предстои тепърва да видим какъв ще е финалът на преговорите. Но огромното влияние и тежест на американската оръжейна индустрия в НАТО, организация в която България членува, няма как да не бъдат взети под внимание. Решението ще бъде обусловено от политически и, в по-малка степен, от \"пазарни\" съображения. Крайният резултат от опита да се седи на два стола обикновено е падението. А това, че г-н Радев не е особено убедителен в каскадата си, се доказва от спадащия му рейтинг. Последният остава висок, но, както показват данните, оповестени през януари 2019 на \"Алфа Рисърч\", за три месеца Радев губи 5 пункта одобрение и за първи път от встъпването му в длъжност положителните оценки за неговата дейност са под границата от 50 на сто (47% одобрение срещу 17% неодобрение). Второ, по време на отчета на президента Радев чухме и поредната, този път съвсем недвусмислена заявка за това, че той е готов да подкрепи нов политически проект. \"От началото на своя мандат следвам много ясно кредо - законност, справедливост и суверенитет\", заяви Радев. \"Дали бих подкрепил нов политически проект? Да, ако той отстоява тези ценности и работи за модернизацията на България.\" Целта на този проект според мен няма да бъде да е конкурент, който ще \"фагоцитира\" БСП. А по-скоро ще е нейна патерица, гега, с помощта на която столетницата ще опита да надскочи себе си, да пробие електоралния таван от малко над 900 000 гласа, който от години не може да премине. За да е успешен този проект обаче той трябва да пожъне успехи отвъд традиционните ловни полета на БСП. Факт е, че на президентските избори през 2016 година Радев надхвърли подкрепата за БСП. Така че тук въпросът е дали той и неговият екип могат да си върнат обратно поне разочарованите. Трето, нов момент е Съветът за стратегическо развитие на България, който президентът ще сформира. Вероятно той ще послужи като едно от ядрата, около които ще се роди новият политически проект. Ключовият въпрос е кои \"интелектуалци и висококвалифицирани специалисти\" ще бъдат привлечени. Ако става дума за до болка познати фигури, гравитиращи от години около БСП, целта на Съвета и нероденият проект няма как да бъде изпълнена. Вече на сцената се появи инициативният комитет, оглавен от историка акад. Георги Марков, който призова президентът да \"оглави обединението на нацията\". Възможно е това да са \"кадри\", позиционирани в политическия център. Има сигнали, че това могат да са някои от бившите политици от НДСВ (например служебният премиер проф. Герджиков). Но \"царският проект\" фалира безславно преди години, а лъчите на тези \"политически звезди\" са доста поизбледнели. И ако от царски хора ще се правят президентски, не трябва да се забравя, че около кадрите на НДСВ витае неприятният за мнозина ореол на тройната коалиция. След като преди няколко месеца Радев отхвърли тезата за необходимостта от предсрочни избори, сега държавният глава ги определи като сигурна перспектива. Така той сигнализира, че за него легитимността на това правителство е изчерпана и даде зелена светлина за нов вот, както и, разбира се, за новия си проект. Според мен, последният ще се материализира през следващите месеци. Може би ще го видим на местните избори през есента (дистанцията до европейските през май е твърде къса). Естествено президентът няма как да оглави новата формация. Но ще се опита да вгради сянката си в нея. Беше даден и \"последен шанс\" на парламентарната република; ако той не бъде реализиран от един нов парламент, ще се търси промяна на конституцията и увеличаване на ролята на държавния глава. Ако теглим чертата под всички тези амбиции, се вижда, че в момента г-н Радев прави опасна разходка, която го отвежда до самата граница на неговите законни правомощия. В заключение, макар да е рано да се прогнозира дали проектът на Румен Радев ще бъде успешен или не, към момента се изясниха поне две неща. Първо, нова \"президентска партия\" ще видим, и то в непосредствено бъдеще. Второ, заявките на г-н Радев ще задълбочат институционалното противопоставяне между него и управляващата коалиция ГЕРБ - \"Обединени патриоти\".", "date": "2019.01.29", "title": "Опасната разходка на Румен Радев"}
{"url": "https://www.dnevnik.bg/evropa/2019/01/29/3382109_jultite_jiletki_ponesoha_udar_po_ambiciite_si_za/", "text": "Френските \"жълти жилетки\" понесоха първия удар по амбициите си за участие в изборите за Европейски парламент, след като един от 10-те кандидати и ръководителят на кампанията им се оттеглиха заради серия от нападки, идващи от разделеното протестно движение, предаде \"Ройтерс\". Това се случва по-малко от седмица, след като малка група в рамките на движението  обяви своя списък с кандидати за евроизборите , решение, извадило наяве дълбоките разделения по въпроса дали и как то да стане организирана политическа сила. Ръководителят на кампанията Хайк Шаинян заяви, че изборите могат да предоставят възможност за \"жълтите жилетки\", ако движението, което няма обособена структура и лидери, се подготви добре. Той обаче обяви, че се оттегля от дейностите си, за да анализира и подготви следващите си стъпки. Социологическо проучване миналата седмица показа, че \"жълтите жилетки\" може да откраднат гласове от крайнодесните и  без да искат да помогнат  на президента Еманюел Макрон, чиито икономически реформи предизвикаха протестите им. Някои активисти обаче обвиниха кандидатите в предателство спрямо движението. Един от кандидатите заяви, че се отказва от надпреварата, защото е получил смъртни заплахи заради подкрепата си за Макрон по време на президентските избори през 2017 г., въпреки че сега е разочарован от бившия инвестиционен банкер. Движението, което започна протестите се през ноември срещу увеличаването на данъка върху горивата, но прерасна в бунт против политическия елит и неравенството, е разделено - между радикалите, които искат да прогонят Макрон, и умерените, подкрепящи диалога, както и между тези, които искат движението да остане аполитично, и други,  виждащи възможност да влязат в политиката .", "date": "2019.01.29", "title": "\"Жълтите жилетки\" понесоха удар по амбициите си за евроизборите"}
{"url": "https://www.dnevnik.bg/bulgaria/2019/01/29/3382122_specializiranata_prokuratura_predade_na_sud_jivko/", "text": "Специализираната прокуратура предаде на съд Живко Мартинов,  обвинен за изнудване  на добрички бизнесмен, с цел да набави за себе си облага от 4 тона суров суджук, 30 кг филе \"Елена\" и 30 кг телешка пастърма на обща стойност 36.1 хил. лв., съобщава \"Фокус\". От януари 2012 г. до януари 2013 г., при условията на продължавано престъпление – с четири деяния, Мартинов осъществил изнудване с цел материална облага, за което се предвижда наказание от 5 до 15 г. лишаване от свобода, глоба от 5 хил. до 10 хил. лв. и конфискация до една втора от имуществото. Мартинов е с мярка за неотклонение \"парична гаранция\" в размер на 20 хил. лв. През лятото на 2017 г. Специализираното звено \"Антикорупция\" при Софийската градска прокуратура повдигна обвинения по шест отделни престъпления на бившия депутат от ГЕРБ Живко Мартинов.  Той напусна парламента,  след като главният прокурор Сотир Цацаров поиска имунитетът му да бъде свален. През 2012-2013 г. обвиняемият Мартинов бил общински представител на ГЕРБ за Добрич и се ползвал с голямо влияние в града. През януари 2012 г. той се срещнал с местния бизнесмен Антон Проданов, който развивал частна търговска дейност в сферата на производството и търговията с месо и месни продукти. Двамата се познавали добре и Мартинов директно поискал да му приготви и достави един тон суров суджук от различни видове месо, включително и еленско. Изрично заявил и намерението си да не го заплаща, изтъквайки общественото си положение и влияние, но и отправяйки му заплахи. Обяснил, че количеството е голямо, защото ще го носи на министър-председателя Борисов и на други \"високи хора\" от ГЕРБ. Освен това акцентирал, че ако поръчката за суровия суджук не се изпълни, ще \"съсипе\" Проданов, защото вече бил вкаран в списъка на лицата с фирми, които трябва да дават. Мартинов уверил, че нямало нищо по-лесно от това да изпрати данъчните да му разбият бизнеса, и че когато реши, може да го вкара и в ареста. Проданов знаел, че Мартинов са ползва с голямо влияние в града, и не подложил на съмнение възможностите му да изпълни заканите си, още повече че били отправени в присъствието на други две лица. По това време срещу бизнесмена се водели две досъдебни производства, едното от които за данъчни престъпления (НОХД №418/2013г. по описа на ОС - Добрич). Затова решил да купи с лични средства необходимите продукти за приготвянето на суджука в поисканото от Мартинов съотношение - 60% телешки шол, 20% свински бут, 10% еленско месо, 9% адитиви и 1% подправки. Готовия суджук Проданов доставил лично в офиса на Мартинов в центъра на Добрич с личния микробус на свой познат. Двадесет дни след този случай, в началото февруари 2012 г., искането за тон суров суджук – безплатен и приготвен по същия начин, се повторило. Опитът на Проданов да се противопостави бил париран с думите: \"Акъли не искам, действай по-бързо, че съм ти вдигнал мерника и гледай суджукът да е пак хубав като предишния.\" Отправил и поредната заплаха: \"Ако не ми доставиш суджука, ще те съсипя. Айде давай, мятам те, няма да те чакам много, че си на ръба.\" Проданов отново бил принуден да склони да достави на Мартинов още един тон суджук, суровините за чието производство осигурил пак с лични средства. Същото искане Мартинов направил още два пъти. През март 2012 и през януари 2013, когато към \"поръчката\" на тон суров суджук били добавени 30 кг филе \"Елена\" и 30 кг телешка пастърма. За да мотивира Проданов, Мартинов отново напомнил: \"Нали знаеш, че ми струваш един телефон да те вкарам в ареста. Ще трябва да даваш, докато реша аз. Иначе си пътник.\" В резултат на упражнената принуда бизнесменът отново финансирал купуването, производството и доставката на поисканото количество.", "date": "2019.01.29", "title": "Специализираната прокуратура предаде на съд Живко Мартинов"}
{"url": "https://www.dnevnik.bg/sviat/2019/01/29/3382099_vreme_e_da_se_priznae_che_rusiia_se_nujdae_ot_vnos/", "text": "Санкционната война между Запада и Русия, започнала през 2014 г., и съпроводена със спад в доходите на населението, продължаващ оттогава по официални данни, засили бедността и промени потребителските нагласи на хората от всички доходни групи в Руската федерация, констатира \"Комерсант\". Според публикувана с двегодишно закъснение статистика на федералната служба Росстат делът на малоимотните с доходи под жизнения минимум в руските градове е нараснал от 40.4 процента през 2013 на 46.9 процента през 2016 г., а в селата е намалял от 59.6 на 53.1 процента. Макар и неоперативни, тези данни \"хвърлят светлина върху някои основни тенденции в икономиката на Русия\", пише вестникът. Както сочи публикуваният вчера от Росстат годишник за 2018 г., при рязко намалелите си доходи през 2014-2017 г. руските \"домакинства са се отказвали от телевизори, компютри, мобилни телефони и квадратни метри (жилищна площ) заради хладилници и микровълнови печки\". Въз основа на тези сведения \"Комерсант\" отбелязва: колкото са по-бедни хората в някоя група според доходите, толкова по-голям дял от тях притежава самостоятелна къща в Русия или част от такава. Същевременно през 2017 г. най-бедните руски граждани са притежавали повече мобилни телефони от най-богатите. Затова пък, откакто доходите в Русия видимо намаляват, хората от всички доходни групи в страната посочва всекидневникът. Заместването на вноса с родно производство в Русия приключи, преди да е започнало. Жителите на федерацията са принудени да купуват стоки, произведени в чужбина, при все че сриването на рублата значително оскъпи вноса, констатира руското издание на \"Форбс\". Властите на Русия заявяват мащабни намерения за заместване на вноса от 2014 г., след като Западът и Москва наложиха взаимни санкции. Динамиката на вноса в Русия вече няколко години се променяше според реалния курс на рублата. Миналата година обаче тази закономерност внезапно бе нарушена, отбелязват експерти, цитирани в материала. Изданието се позовава на анализ, разработен от Руската академия за народно стопанство и държавна служба съвместно с Института за икономическа политика \"Егор Гайдар\". През десетте месеца на 2018 г. курсът на рублата спрямо долара се понижи с близо 14 на сто, но без да последва симетрично свиване на вноса. \"Нуждата от внос се оказа толкова силна, че принуждава фирмите и гражданите обяснява икономистът Александър Кнобел. Компаниите и гражданите реализират в момента отложеното търсене, смята финансовият аналитик Денис Поривай. Според него след сриването на рублата през 2014-2015 г. руските предприятия и домакинства са продължили да използват старото оборудване, освен това преди девалвацията на рублата хората са купували много техника. Сега обаче възможностите на старата технологическа инфраструктура са практически изчерпани, привършили са и запасите от електроника, купена преди сриването на руската валута. Това налага на хората в Русия да купуват стоки от внос. Време е да се признае, че руската икономика има нужда от внос, независимо че Москва е обявила курс към заместване на вноса, единодушно заключават експерти на списанието, цитирано от Би Би Си. По думите на Александър Кнобел терминът \"заместване на вноса\" дори е изчезнал от дневния ред и в Русия вече се говори за друго - за увеличаване на износа. \"Ако погледнем обема на вноса спрямо БВП, този показател не се променя много с годините - това също е косвен знак, че фактически няма никакво заместване на вноса\", добавя Денис Поривай.", "date": "2019.01.29", "title": "Време е да се признае, че Русия се нуждае от внос, смятат експерти на \"Форбс\""}
{"url": "https://www.dnevnik.bg/sviat/2019/01/29/3382142_makedoniia_shte_vleze_v_nato_do_proletta_na_2020_g/", "text": "Македония ще може да стане пълноправна членка на НАТО до пролетта на 2020 г. Това каза представителят на НАТО от отдела за политически въпроси и политика на сигурност Таня Хартман, която отговаря за присъединяването на Македония. В интервю за изданието  \"360 степени\" , няколко дни след като парламентът в Атина  гласува договора за името със Скопие , Хартман каза, че подписването на протокола, с който формално ще започне присъединяването на страната към Алианса, ще бъде насрочено \"в следващите дни\". Подобна информация идва и от кореспондента на държавната агенция МИА в Брюксел, според която Македония чака всички членки на НАТО да получат съгласието на властите си, за да бъде подписан документът. Агенция \"Блумбърг\" междувременно съобщи, че Гърция се е съгласила да бъде първата страна, която ще го направи, а след това ще влязат в сила и конституционните промени (сред тях - смяна на името), заложени в Преспанския договор. Щом всички подпишат, Македония ще може да участва в дейностите на НАТО като поканена страна, обяснява служител на Алианса. Ако това действително се случи до няколко седмици, македонският министър на отбраната ще може да участва дори в срещата на ресорните министри на Алианса, насрочена за 13 февруари. Според Хартман подписването не би могло да се отложи с повече от \"няколко седмици\", но ратификацията може да отнеме време - в случая с Черна гора например бяха необходими 12 месеца. Щом тя се осъществи обаче, Македония ще може да стане четвъртата (след Хърватия, Албания и Черна гора) членка на НАТО от Западните Балкани. \"Секторите разузнаване и сигурност са сред тези, в които трябва да има реформи\", обяснява Хартман. \"Но не са единствените. Съюзниците искат да видят напредък във върховенството на закона, независимостта на съдилищата и отбранителните способности.\"", "date": "2019.01.29", "title": "Македония ще влезе в НАТО до пролетта на 2020 г., смята представител на Алианса"}
{"url": "https://www.dnevnik.bg/sport/2019/01/29/3382126_konstantin_mihailov_stava_purviiat_bulgarin_v_zalata/", "text": "Бившият вратар на националния отбор Константин Михайлов става първият българин, приет в Залата на славата в хокея, съобщи българската федерация. Той е бил информиран за жеста от президента на международната федерация (IIHF) Рене Фасел. Игралият на 28 световни първенства за мъже Константин Михайлов ще бъде гост с цялото си семейство на церемония за приемането му в Залата на славата по време на световното първенство в Словакия в края на май, се казва още в информацията. България става едва осмата страна с играч, приет в Залата на славата в хокея. Най-много са състезателите от Канада и САЩ. В списъка са още играчи от Русия (включително СССР), Швеция, Финландия, Словакия и Чехия. В годините е имало критики, че в Залата на славата влизат основно състезатели от Националната хокейна лига (НХЛ) и се пренебрегват други първенства.", "date": "2019.01.29", "title": "Константин Михайлов става първият българин в Залата на славата в хокея"}
{"url": "https://www.dnevnik.bg/bulgaria/2019/01/29/3382140_durveta_sa_bili_betonirani_pri_remonta_na_varnenska/", "text": "Дървета по улица във Варна са били бетонирани по време на ремонт, който продължава и в момента. Това става ясно от снимки във фейсбук, публикувани от очевидци на случващото се. На снимките ясно се вижда, как брези по ул. \"Баба Тонка\" са \"вградени\" в бетонни плочи, излети при ремонта на улицата. \"Работниците изливат бетона направо в участъците, където има дървета, пише в публикациите. Ясно личи, че растенията остават без никаква почва. Някой има ли идея кой кретен измисли това брезичките да бъдат загърлени с бетон? Изобщо въпросният има ли някаква идея колко биха изкарали така дръвчетата?\" От края на миналата година община Варна изпълнява очевидно предизборна програма за ремонт на тротоари и междублокови пространства. Вероятно заради бързането качеството на ремонтите е изключително ниско, като броят на примерите за това расте всеки ден. Само преди месец \"Дневник\" публикува снимки на току-що завършилия ремонт на ул. \"Георги Бенковски\". На тях ясно се виждаше, че  част от новите отводнителни шахти по улицата стърчат над нивото на асфалтовата настилка . Поисканото обяснение на общинската администрация гласеше, че ремонтът все още не бил завършен, въпреки че върху асфалта бе положена хоризонтална маркировка. Подозренията в неискреност получиха основание и след като се оказа, че на нивото на асфалта бе монтирана светлинна индикация на първата в града \"интелигентна\" пешеходна пътека. Само няколко дни по-късно част от току-що положените и фугирани блокчета на новия тротоар по улица \"Георги Бенковски\" бяха изкъртени, за да бъдат монтирани явно забравени колчета, ограничаващи паркирането. В друг случай след сигнал, подаден до община Варна, от там обявиха, че току-що положени тротоари по ул. \"Драгоман\" в историческия център на града  ще бъдат пренаредени заради изключително ниското качество на извършената работа . Резултатът от този ремонт на ремонта обаче така и остана невидим за живеещите в района. Снимки, изпратени до \"Дневник\" през последните дни, ясно показват, че \"черната серия\" с некачествените ремонти продължава. Този път те са от междублокови пространства в близост до кръстовището на бул. \"Сливница\" и ул. \"Генерал Колев\". Изпълнител на ремонта, при който дървета са били бетонирани по ул. \"Баба Тонка\", е дружеството по Закона за задълженията и договорите \"Черно море 2016\". В него влизат варненската \"Инжстройинженеринг\" и \"Автомагистрали София\". Първата е част от семейния кръг компании на Пламен, Силвия и Георги Стилиянови, известни с изпълнението на почни всички обществени поръчки за пътни и улични ремонти в североизточната част на страната. \"Автомагистрали София\" също има връзка със семейството. Под името \"Пътно поддържане Девня\" тя е била продадена от Пламен Стилиянов през 2015 г. за 300 хил. лв. Справка в документите за ремонта на варненската улици, публикуван на сайта на община Варна, показва, че стойността на ремонта, при който са били бетонирани дървета, е 650 хил. лв.", "date": "2019.01.29", "title": "Дървета са били бетонирани при ремонта на варненска улица"}
{"url": "https://www.dnevnik.bg/biznes/2019/01/29/3382149_blizo_30_ot_televizionnoto_razprostranenie_e_v_siviia/", "text": "Близо 30% сив сектор на пазара на телевизионно разпространение показват данните от национално проучване на пазарите на платена телевизия, интернет и пакетни телеком услуги в България, проведено от \"Би Медиа Консултант\". То беше представено на кръгла маса, организирана от Асоциацията на българските радио- и телевизионни оператори АБРО и Сдружение за защита на легалното разпространение на програми ТеРаПро. Проучването е проведено във всички области на страната, като са направени 15 404 интервюта. Съпоставка на данните от проучването и данните, подадени от операторите, достъпни в публичния регистър на Комисията за регулиране на съобщенията (КРС) показва разлика от повече от 680 хил. абонати на платформените оператори, които не са декларирани пред комисията. Най-голямо е разминаването при кабелните оператори – повече от 540 000 абонати.", "date": "2019.01.29", "title": "Близо 30% от телевизионното разпространение е в сивия сектор, показа проучване"}
{"url": "https://www.dnevnik.bg/sport/2019/01/29/3382124_psj_kupi_arjentinski_half_ot_zenit_za_45_mln_evro/", "text": "Пари Сен Жермен\" привлече централния полузащитник на \"Зенит\" (Санкт Петербург) Леандро Паредес. 24-годишният аржентинец подписа с френския шампион за четири години и половина. Според медиите във Франция ПСЖ ще плати 45 милиона евро за Паредес, който има девет мача за националния отбор на Аржентина. \"Много съм горд, че ще играя за ПСЖ. Пред мен се открива фантастична възможност - не само да опозная една нова лига, но и да нося една от най-престижните клубни фланелки в света\", каза футболистът при представянето си. Паредес е юноша на \"Бока хуниорс\", където направи и първите си стъпки в мъжкия футбол. Той пристигна в Европа в началото на 2014 г., когато беше привлечен от италианския \"Киево\". Половин година по-късно полузащитникът подписа с \"Рома\", където игра до лятото на 2017 г. с един сезон под наем в \"Емполи\". \"Вълците\" го продадоха на \"Зенит\" за 23 милиона евро. Президентът на ПСЖ Насер ал Хелайфи заяви, че Паредес ще донесе сила и хитрост в полузащитата на отбора. \"Леандро притежава традиционните сили за аржентинския футбол - борбен дух и отлични технически умения. Сигурен съм, че ще се впише бързо в нашия амбициозен и добре организиран отбор, допълни Ал Хелайфи. ПСЖ има огромен аванс от 13 точки на върха в Лига 1 и е на път да стане шампион на Франция за осми път. Голямата цел пред отбора този сезон е спечелването на Шампионската лига, където предстои сблъсък с \"Манчестър юнайтед\" в осминафиналите. Парижани почти сигурно ще бъдат без звездата си Неймар в тези срещи. Бразилецът  има фрактура на метатарзална кост на десния крак . Заради същата травма той пропусна последните три месеца на миналия сезон.", "date": "2019.01.29", "title": "ПСЖ купи аржентински халф от \"Зенит\" за 45 млн. евро"}
{"url": "https://www.dnevnik.bg/detski_dnevnik/2019/01/29/3382020_durjavata_e_predvidila_76_mln_lv_za_novite/", "text": "Около 76 млн. лв. от държавния бюджет предвижда Министерството на образованието и науката за националните програми за развитие на образованието през 2019 г., съобщи зам.-министърът на образованието и науката Таня Михайлова на официалното им представяне днес в министерството. Те са общо 17 - с четири повече от предходната година, а амбицията е с тях да се подпомогне модернизирането на българското образование.  и е насочена към повишаване на качеството на образователния процес при осигуряване на преходните периоди между детската градина и училището и прехода от началното към основното образование. . Тя има за цел по-опитните учители да предадат знанията си на други преподаватели, като част от задачата им ще бъде и да мотивират учениците. Специалисти ще могат да придобият допълнителна квалификация \"учител\" по предмети, при които в последните години се усеща липса на преподаватели - физика и астрономия, математика, информационни технологии и информатика. В програмата ще могат да се включат и вече действащи учители. Те ще могат да получат допълнителна квалификация като преподаватели както по предметите, в които няма достатъчно учители, така и ще могат обучават по дисциплината чужд език. \"ИТ фирми в училищата и учители в ИТ фирми\" е програмата, която има за цел да улесни връзката между бизнеса, реалната практика и теоретичните знания. Фирмите ще могат да провеждат семинари в часовете на децата от 1 до 10 клас или представителите на бизнеса ще работят съвместно с учителите по определена тема от часовете. За нея са предвидени 1 млн. лв. от бюджета.  В нея се предвижда да се изгради партньорство не само между училищата, в които се развиват иновации, а и в тези, които имат намерение да вървят в тази посока. В програмата ще бъде възможно да се развие онлайн платформа, в която новите продукти като презентации и видеоматериали да бъдат публично достъпни. Планира се около 570 училища да бъдат включени в тези два модула. , като целта е в подготовката на децата да се включат университетски преподаватели и специалисти от Българската академия на науките. По програмата \"Оптимизация на вътрешната структура на персонала в институциите от системата на предучилищното и училищното образование\" са предвидени 36 млн. лв., като през изминалата година са били обезщетени над 8 хил. учители. Доизграждането на безжична интернет мрежа в училищата продължава, а целта е в 2367 учебни заведения да има такава.", "date": "2019.01.29", "title": "Държавата е предвидила 76 млн. лв. за новите образователни програми за 2019 г."}
{"url": "https://www.dnevnik.bg/evropa/2019/01/29/3382166_v_bulgariia_i_oshte_17_strani_shte_se_prilagat_novi/", "text": "В 18 държави членки на ЕС, сред които и България, от днес започва прилагането на нови правила за имуществото на международните брачни двойки или регистрирани партньорства, съобщи Европейската комисия. Тъй като не бе възможно да се постигне единодушие сред всички държави в ЕС, правилата ще се прилагат в 18 страни - Австрия, Белгия, България, Хърватия, Кипър, Чехия, Финландия, Франция, Германия, Гърция, Италия, Люксембург, Малта, Холандия, Португалия, Словения, Испания и Швеция. С новите регламенти се установяват ясни правила при развод или смърт и целта е да се сложи край на успоредните и противоречащи си производства в различни държави от ЕС, свързани например с имущество или банкови сметки. Правилата изясняват кой национален съд е компетентен да помогне на двойките при управлението на тяхното имущество или при поделянето му при развод, раздяла или смърт. Разяснява се кое национално право има предимство, ако са приложими правилата на няколко държави. Ще бъде улеснено признаването и изпълнението в една държава от ЕС на съдебно решение по имуществени въпроси, постановено в друга държава от съюза. Страните от ЕС, които не участват в прилагането на новите правила, могат да се присъединят по всяко време. Дотогава те ще продължат да прилагат своето национално законодателство към трансгранични случаи, свързани с имуществото на съпрузи и регистрирани партньори, се посочва в съобщението.", "date": "2019.01.29", "title": "В България и още 17 страни ще се прилагат нови правила на ЕС за международните двойки"}
{"url": "https://www.dnevnik.bg/sport/2019/01/29/3382120_mikaela_shifrin_federer_me_nauchi_da_oceniavam_vsiaka/", "text": "Носителката на Големия кристален глобус в алпийските ски за последните две години Микаела Шифрин разкри, че е научила много от тенисиста  Роджър Федерер . Американката говори пред \"Ройтерс\" за това на какво я е научил легендарният швейцарец на среща помежду им през септември по време на спонсорско събитие. По думите на Шифрин благодарение на Федерер тя успява да оценява всяка победа, която постига на ски пистите. \"Имах възможност да се срещна с Роджър Федерер през миналата година. Той е един от моите идоли и имах какво да науча от него. Говорихме за всичко, което е постигнал в кариерата му, и как, когато е най-натоварен, успява да си \"открадне\" време, за да оцени победите си и да ги отпразнува\", каза Шифрин. Скиорката добавя, че е опитала да пренесе това в своя подход към състезанията и веднага е видяла положителен ефект. \"След състезание излизаме с целия отбор на вечеря, за да се насладим на момента, и едва след това сядаме да анализираме изминалия старт и това, което следва\", добави американката. Шифрин води убедително в Световната купа през сезона, като дотук спечели  11 от проведените 25 старта . Американката е лидер както в генералното класиране за Големия кристален глобус, така и за малките глобуси в слалома, гигантския слалом и супер-Г. Едва на 23 години, Шифрин е на път да подобри всички рекорди в алпийските ски. Тя има 54 победи, като никой скиор на тази възраст няма толкова победи в Световната купа. Следващото предизвикателство пред американката е световното първенство в Оре, Швеция, между 5 и 17 февруари. Шифрин обяви, че със сигурност ще участва в три от дисциплините - слалома, гигантския слалом и супер-Г. Американката обаче обмисля да стартира и в алпийската комбинация. \"Все още коментираме с отбора кое ще бъде най-добре за мен и как да намерим отличен баланс между дисциплините\", добави американката. В кариерата си тя има два златни олимпийски медала, а на световни първенства неизменно печели златото в слаломите на последните три шампионата – Шладминг 2013, Бийвър крийк 2015 и Сен Мориц 2017. Шифрин има и сребро в гигантския слалом преди две години.", "date": "2019.01.29", "title": "Микаела Шифрин: Федерер ме научи да оценявам всяка победа"}
{"url": "https://www.dnevnik.bg/razvlechenie/2019/01/29/3382141_mladite_biagat_ot_shuma_na_moderniia_jivot_s/", "text": "Младите хора придобиват нови музикални навици и все по-голяма част от тях предпочитат класическата музика като начин да се откъснат от шума на съвременния живот. Това сочат данните от изследване на компанията Bauer Media - собственик на новооснованото британско онлайн радио Scala Radio, което тръгва в ефир от март и цели да предоставя повече класическо музикално съдържание, насочено към младата аудитория, пише \"Гардиън\". Резултатите на проучването показват, че идеята не е безпочвена. Според него се е появило ново поколение слушатели, които преминават към класическа музика чрез различни източници. 48% от анкетираните под 35 години се натъкват на такава чрез класически версии на популярни песни като кавъра на Brooklyn Duo на песента Blank Space на Тейлър Суифт. 74% процента от хората на тази възраст пък казват, че са слушали класическа музика в изпълнение на оркестър по време на филмова прожекция. Подобни събития се организират и в България от няколко години като филм-концертите \"Хари Потър\", \"Властелинът на пръстените\" и \"Страната Ла-ла-ла\", в които филмовата музика се изпълнява на живо от оркестър в залата, докато публиката гледа. \"Проучването ни показва, че филмовите прожекции, събития като Secret Cinema и тематичните изпълнения като Pete Tong Ibiza Classics са ключови при излагането на аудиторията под 44 години на класическа музика\", се казва в анализа на компанията. Според 19-годишния британски композитор на класическа музика Джак Пепър, който ще бъде част от екипа на новото радио, класическата музика страда от погрешното схващане, че не е актуална, както и че е стерилна и недостъпна. \"Онова, което много хора не осъзнават, е, че класическата музика е придружена от един автентичен модерен наратив, който кореспондира с хората.\" Въздействието на класическите произведения, ползвани в саундтраковете на филми, видеоигри и някои праймтайм телевизионни сериали, показват, че дори големите класици имат какво да кажат по съвременните теми, допълва Пепър. \"Дори класическите майстори имат шокиращи, забавни, хумористични и понякога трагични житейски истории. Композиторът на класическа музика е нормално човешко същество със същите върхове и спадове, които можем да почувстваме близки.\" Нарастващата популярност на класическата музика сред младите хора следва няколко други скорошни проучвания във Великобритания, които показват, че все повече младежи смятат арт галериите и музеите за светилища, както и че продажбите на поезия сред младите читатели в страната са се увеличили.", "date": "2019.01.29", "title": "Младите бягат от \"шума на модерния живот\" с класическа музика, сочи изследване"}
{"url": "https://www.dnevnik.bg/sviat/2019/01/29/3382190_aktivisti_svurzaha_atentata_v_idlib_s_isliamska_durjava/", "text": "Самоубийствен атентат бе извършен днес срещу централата на свързания с джихадисти съвет, който управлява северозападната сирийска провинция Идлиб. Един човек е загинал, а ранените са трима. За взрива е заподозряна \"Ислямска държава\", предаде \"Ройтерс\", като се позова на неправителствената организация Сирийски център за наблюдение на правата на човека. Организацията, базирана в Лондон, е сред малкото, които с мрежата си на терен съобщават бързо новини от конфликта. Това се случи и при скорошния атентат на север,  в град Манбидж , който според някои информации е свързан с \"Ислямска държава\". Самоубийствената атака в град Идлиб е била извършена от жена. Нейна мишена е била централата на т.нар. Правителство на националното спасение - управляващата провинция Идлиб администрация, която е свързана с контролиращата региона джихадистка групировка \"Хайят Тахрир аш Шам\" (Организация за освобождение на Сирия), съобщава организацията. Водеща роля в \"Хайят Тахрир аш Шам\" (по-известна като \"Тахрир аш Шам\") играе \"Джебхат ан Нусра\" (Фронт на победата) - бившият клон на \"Ал Кайда\" в Сирия, който официално скъса връзките си с терористичната мрежа през 2016 г. В последните месеци имаше множество подобни сблъсъци в северозападната провинция, докато различните групировки се надпреварваха за контрол над последната по-голяма област, която е под контрола на бунтовници (с изключение на севера, където в отделни зони действат подкрепяни от Турция сили и коалицията на САЩ срещу \"Ислямска държава\"). Съобщенията за свързани с джихадистката организация атаки зачестяват, след като САЩ обявиха, че техните 2000 войници ще започнат изтегляне от Сирия, където са разположени като част от коалиция срещу \"Ислямска държава\". Американският президент Доналд Тръмп първоначално каза, че САЩ са изпълнили целта си, като са разгромили джихадистите, контролирали допреди няколко години обширни райони в Сирия и Ирак. Досега се смяташе, че \"Ислямска държава\" продължава да действа само в североизточните части на страната, край границата с Ирак. Там бяха съсредоточени основните действия на коалицията.", "date": "2019.01.29", "title": "Активисти свързаха атентата в Идлиб с \"Ислямска държава\""}
{"url": "https://www.dnevnik.bg/evropa/2019/01/29/3382195_bezraboticata_v_ispaniia_spadna_do_desetgodishen/", "text": "Безработицата в Испания се е понижила до 14.45 процента през 2018 година, което е най-ниското равнище от едно десетилетие, предаде \"Асошиейтед прес\". Националната статистическа служба съобщи днес, че към края на миналата година безработните в страната са били с 462 400 по-малко. В Испания, където туризмът и сезонът на прибиране на селскостопанската реколта често се отразяват силно върху статистиката за трудовия пазар, безработицата се понижава устойчиво през последните години. Тя достигна 27 процента през 2013 година, когато икономиката пострада силно от срива на пазара на недвижими имоти в периода на световната финансова криза. Макар безработицата трайно да спада, според някои анализатори това се случва твърде бавно, а създадените работни места предлагат ниски възнаграждения и малко сигурност. Броят на работещите в Испания миналата година е нараснал с 566 200 души, което е най-голямото годишно увеличение от 2006 година.", "date": "2019.01.29", "title": "Безработицата в Испания спадна до десетгодишен минимум"}
{"url": "https://www.dnevnik.bg/sport/2019/01/29/3382148_decata_do_14_g_shte_gledat_bezplatno_tenis_turnira_v/", "text": "Вход свободен за деца до 14 години ще има в третия ден на тенис турнира от категория \"АТП 250\" в София - 5 февруари. Тогава ще се изиграят повечето мачове от първия кръг на надпреварата, която за четвърта поредна година ще се проведе в зала \"Арена Армеец\". Освен безплатен вход за децата са предвидени игри забавления и награди, обявиха организаторите на \"София оупън\". Част от децата ще имат възможността да съпроводят играчите при излизането им на корта за ключови мачове от турнира. За целта ще трябва да попълнят талон, с който ще участват в томбола. Щандът за играта ще бъде разположен в специално обособен детски кът, където желаещите ще могат да се регистрират за участие. Томболата ще бъде изтеглена в сряда, 6 февруари. \"Във вторник от 12.00 до 20.00 часа малчуганите в детския кът ще могат да се включат още в работилница за приложни изкуства, шоу, уъркшоп за големи сапунени мехури, кът за четене заедно с известни личности, както и в демонстрации на забавни химични опити от програмата на \"Корпус за бързо гърмене\", допълват организаторите. В близост до детския кът ще има и няколко спортни площадки - за минитенис, модерен петобой и народна топка. Билетите за турнира все още са в продажба. Цените за първите дни (3 и 4 февруари) са 10 и 20 лева за възрастни, а във вторник - 30 лева. Пропуските за четвъртък струват 30, 50 и 80 лева, а за петък, когато ще се изиграят четвъртфиналите - 40, 60 и 90 лева.", "date": "2019.01.29", "title": "Децата до 14 г. ще гледат безплатно тенис турнира в София на 5 февруари"}
{"url": "https://www.dnevnik.bg/bulgaria/2019/01/29/3382219_ohraniteli_na_staiko_staikov_sa_predizvikali_incident/", "text": "Полицията извършва проверка на инцидент в МВР болница, свързан с охранители на обвинения за участие в престъпна група Стайко Стайков, съобщиха от пресцентъра на МВР. След четири месеца издирване  той се появи изненадващо вчера , като обяви, че е бил отвлечен и бит. Стайко Стайков беше обявен за издирване в началото на септември, в деня в който баща му  Миню Стайков и още десет души бяха задържани  при акция на спецпрокуратурата във \"Винпром Карнобат\", \"СИС индустрийс\" и \"Топаз мел\". Към момента са повдигнати обвинения на осем души, трима от които все още се издирват. Сред тях е и Стайко Стайков. Вчера Стайков беше настанен в \"Пирогов\", тъй като е имал рана на главата, а вечерта е бил преместен в МВР болница. Днес в здравното заведение са се появили група лица, представили се за охранители на мъжа, който поискали да поемат охраната му, твърди \"Нова телевизия\". Според \"24 часа\" с мъжете имало и адвокат, като те поискали да приберат Стайков в дома му. Повече подробности за случилото се няма. От Специализираната прокуратура вчера обявиха, че  Стайков ще влезе в ареста веднага , след като здравословното му състояние позволява. Междувременно разказ на таксиметровия шофьор, откарал обявилия се за отвлечен мъж до дома му, поставя под съмнение тази версия. Пред \"Нова телевизия\" Венци Ковачев каза, че мъж, носещ маска срещу грип, го е спрял до мола на бул. \"Черни връх\" и е поискал да бъде откаран до къща в Бояна. Там бил посрещнат от мъж, който платил сметката.", "date": "2019.01.29", "title": "Охранители на Стайко Стайков са предизвикали инцидент в МВР болница"}
{"url": "https://www.dnevnik.bg/zelen/2019/01/29/3381679_nacionalniiat_prirodonauchen_muzei_zakonut_za/", "text": "Учените от Националния природонаучен музей към Българската академия на науките гласуваха вчера становище по проекта за промени на Закона за биологичното разнообразие. Две седмици преди  крайния срок за становища по промените , те предложиха на Министерския съвет и Министерството на околната среда и водите /МОСВ/да преразгледат спорните предложения за управлението на \"Натура 2000\", които са в основата на законопроекта. По-рано този месец неправителствени експерти вече изразиха възражения и опасения (виж  тук  и  тук ) във връзка с предлаганите промени. Едно от основните възражения на Научния съвет и Общото събрание на Националния природонаучен музей е към идеята законът за биоразнообразието да задължи всички граждани и учени да предоставят първични данни за \"Натура 2000\" (повече за \"Натура 2000\" -  тук ) безплатно в полза на правителството, което е задължено да наблюдава редовно и да докладва на Европейската комисия за състоянието на защитените зони в България. Учените са за оттегляне на това предложение, защото \"пряко противоречи на множество надзаконови и законови рамки\". Те посочват чл. 17 от Хартата за основните права на Европейският съюз; чл. 17, чл. 23 и чл. 54 (2) от   и сродните му права, както и от Закона за развитие на академичния състав. В становището се казва още: \"Научните данни, необходими за опазването на биоразнообразието в \"Натура 2000\", не са първичните данни, а информацията получена в следствие на методичния анализ на данни, целево събрани по утвърдени методики. Текстът на закона задължава предоставяне на първични данни без отчитане на методиката, по която са събрани, без изискване за потвърждаването им и без да има регламентирани правни отношения за предоставяне на данните. Също така, не е гарантирано авторското право на собствениците на данните и не са разписани ясно условията, при които ще бъдат ползвани тези данни в бъдеще. Това дава възможност за представяне на непроверени (и потенциално грешни) данни, събрани по неясни методики, които обаче след това биха послужили за вземане на решения с правни последствия и във вреда на природата. Дори при достатъчно данни, при непрофесионалното им анализиране и още повече при преднамерено им тенденциозно използване те могат да станат предпоставка за вземане на погрешни решения.\" Учените уточняват и, че \"нито една научна институция не е на пряко подчинение на МОСВ и научните им функции и задължения не включват безвъзмездното и силово предоставяне на данни (първични или обработени) и експертиза на министерството.\" Въпреки това, учените винаги са оказвали доброволна подкрепа, включително предоставяне на данни и експертиза, на държавните институции, когато това е било поискано и е свързано с опазването на природата в България - \"дейност, която възприемаме като наше общо задължение и отговорност,\" допълват от музея. Според Националния природонаучен музей предложеното от екоминистъра императивно законово задължение и последващите от него административни наказания за осигуряването на научни данни и информация за видове и хабитати за нуждите на изпълнителната власт не е единствената и далеч не най-добра възможност за достъп до тях. Затова, научният съвет на музея дава и предложение как министерството да получи необходимите качествени данни за \"Натура 2000\", с ясни договорености между страните. Основните моменти на предложението са: - Лицата и организациите, които набират и анализират първични данни за местообитанията и видовете от \"Натура 2000\", могат да ги предоставят на Министерството на околната среда и водите, когато е сключен договор между Министерството на околната среда и водите или друга правителствена организация и собственика на тези данни. Тоест, това са данни, които са събрани по проекти, договори и поръчки, финансирани с обществени средства - национални или от фондове на ЕС, или събрани при изготвяне на оценки на въздействието върху околната среда, екологични оценки, планове за управление, мониторингови доклади и в други случаи при спазване на законовите изисквания и научно утвърдени стандартни методики; - МОСВ има право да купува и да получава безвъзмездно научни данни, които не са придобити от публично финансиране, въз основа на договор между страните. - Физически и юридически лица могат да предоставят научни данни на МОСВ, възмездно или безвъзмездно, само когато: данните са собственост на лицето, което ги предоставя; данните са публикувани; предоставянето на данните не противоречи на сключени договори с трети лица и не нарушава права върху интелектуална собственост на трети лица. - Екоминистерството е длъжно винаги да цитира коректно източниците на данни и да използва данните само за изпълнение на специфичните дейности във връзка с опазване на биологичното разнообразие. - Министерството няма право да препродава получените данни или да извлича друга икономическа полза от тях. - МОСВ организира и предоставя публичен достъп до данните (с изключение на данните от поверителен характер) чрез онлайн базирана система. Тя задължително е с отворен код и данните в нея са публични, със свободен лиценз и достъпни за гражданите. Научният подход и управлението на биоразнообразието Втори ключов проблем в предложения проект на екоминистерстовото според учените от Природонаучния музей е обезсилването на ролята на Националния съвет по биологичното разнообразие към Министерството на околната среда и водите. Според становището на института, \"лоша управленска практика е да се лиши ръководството на Министерството от важни експертни оценки и предложения от различни страни и области, които предлага сега действащият Националния съвет по биологичното разнообразие\". Благоприятно състояние или опазване от изчезване Учените акцентират върху важността мрежата \"Натура 2000\" да се управлява в съответствие с целите, които са й поставени от двете европейските природозащитни директиви (за видовете и местообитанията и за дивите птици)- а именно, постигане на \"благоприятен природозащитен статус\" на видовете и местообитанията. В законопроекта тази цел се заменя при защитата на дивите птици с понятието \"поддържане на популациите на птиците в състояние на сигурност\", което, както учените посочват, не се ползва нито от Директивата за птиците, нито от съдебната практика на ЕС. По тази причина се предлага МОСВ да преработи проекта си за промени в закона и в тази част и да се запази предходният режим, тъй като терминът \"благоприятно природозащитно състояние\", въведен с Директивата за местообитанията, е по-широк от нововъведения термин \"състояние на сигурност\" и осигурява изискванията на съдебната практика, която посочва, че \"целта на двете директиви е да се даде възможност за поддържане или възстановяване в благоприятно състояние на местообитанията на защитените видове, а не само да не се допусне изчезването им\". Едноличен орган Проектът на екоминистерството предлага промяна в чл.12(5), която дефинира \"забрани, ограничения, мерки или препоръки за постигане на целите на защитената зона, при необходимост и по преценка на министъра на околната среда и водите.\" Учените от музея възразяват на този текст, с аргумента, че основа за всяко решение са целите на опазване на всяка конкретна зона, като не може те да бъдат пренебрегвани с \"преценка\" на Министъра, а той може да даде единствено \"препоръка\" за тяхното постигане. Учените изтъкват, че \"в процеса на управление и планиране на бъдещи политики в защитените територии и зони е от изключително значение да бъдат привлечени различните заинтересовани страни – държавната администрация, научната общност, бизнесът и гражданското общество като цяло, за да се вземат информирани и обосновани решения, с които да се гарантират устойчивото използване на природните ресурси и запазването на природното ни богатство в дългосрочен план.\" В заключението си, учените от Националния природонаучен музей настояват за преработване и ново обществено обсъждане на законовите промени и предлагат своя опит в помощ на министерството за обсъждане на проблемните текстове.", "date": "2019.01.29", "title": "Националният природонаучен музей: Законът за биоразнообразието ще влоши управлението на околната среда"}
{"url": "https://www.dnevnik.bg/politika/2019/01/29/3382218_za_ninova_zaiavkata_na_prezidenta_da_porkrepi_nov/", "text": "Лидерът на БСП Корнелия Нинова определи като интрига заявката на президента Румен Радев да подкрепи бъдещ политически проект. В понеделник  държавният глава обяви такава подкрепа, ако новата партия работи за модернизация на България. След като каза, че БСП не се меси е решенията на президента, Корнелия Нинова обяви, че не вярва Румен Радев да направи партия и не гледа сериозно на това. \"Това е част от интригата в политическия живот\", каза още лидерът на БСП в отговор на въпрос на журналисти. Според нея това отнема от авторитета му на президент. Тя допълни, че не вижда новина в заявката му от вчера. Корнелия Нинова повтори тезата си, че предсрочни парламентарни избори са неизбежни и неотложни. На въпрос на \"Дневник\" как тълкува изявлението на президента, че ако и след нови избори пак се формира безпринципна коалиция,  това ще е последното раздаване на картите в сегашната система , тя обяви, че не може да има програмно правителство, а коалиция между ГЕРБ и БСП би било краят на демокрацията. На въпрос дали Радев намеква за президентска република тя обяви, че БСП е за парламентарна. Цитирайки изказвания на Радев от предизборната му кампания и от пресконференцията му в понеделник, Нинова го определи като \"последователен, съдържателен и перспективен\". Тя обяви още, че държавният глава не само критикува, а и предлага решения. По думите и в бъдещия съвет за стратегическо развитие на България ще има умни и способни хора, които ще търсят изход от ситуацията в страната.", "date": "2019.01.29", "title": "За Нинова заявката на президента да подкрепи нов политически проект е интрига"}
{"url": "https://www.dnevnik.bg/sviat/2019/01/29/3382227_poroshenko_se_kandidatira_za_nov_mandat_za_prezident/", "text": "Президентът на Украйна обяви днес, че се кандидатира за нов мандат на поста на изборите, които ще се проведат след два месеца. Петро Порошенко обеща към 2023 г. да започне процедури за членство в ЕС и НАТО и да противостои на руската агресия. Най-новото социологическо проучване от 17-25 януари показва, че той е на трето място по популярност, където си дели по близо 12% подкрепа с депутата Юрий Бойко, чийто рейтинг се понижава заради това, че напоследък го изгониха от две коалиции. Водеща е бившият премиер Юлия Тимошенко (20%), следвана от шоумена Владимир Зеленски (12.6%). Ако никой от тях не успее в края на март да събере над 50% от гласовете, ще има балотаж на 21 април. На изборите през 2014 г. - все още под силното влияние на Майдана, бягството на президента Виктор Янукович в Русия и анексирането на Крим и военната намеса в Източна Украйна от страна на Москва, за Порошенко гласуваха 54.7% (почти 10 млн. души). Тогава Тимошенко събра 12.8%, а трети бе лидерът на Радикалната партия Олег Ляшко (8.3%). Сега в агитационните материали на кампанията на Порошенко се казва, че \"през 2019 г. ще победи или Порошенко, или Путин, а да се гласува за Порошенко означава да се спаси държавата\". Но сред украинците - особено младите избиратели - има силно разочарование от политическата класа, от повишаването на цените за ток, вода и газ, корупцията и факта, че президентът продължава да се занимава с бизнес.", "date": "2019.01.29", "title": "Порошенко се кандидатира за нов мандат за президент на Украйна"}
{"url": "https://www.dnevnik.bg/sport/2019/01/29/3382228_ruskiiat_grosmaistor_vladimir_kramnik_prekratiava/", "text": "Бившият световен шампион по шах Владимир Крамник обяви, че приключва кариерата си. Руснакът заяви, че е изиграл последния си турнир. \"Бях решил да завърша професионалната си кариера преди няколко месеца и сега, когато вече изиграх последния си турнир, бих искал да го обявя публично\", заяви 43-годишният Крамник пред сайта на турнира във Вайк ан Зее, цитиран от ТАСС. Руснакът, който в момента е седми в световната ранглиста на международната федерация (ФИДЕ), е 14-ият световен шампион. През 2000 г. той победи Гари Каспаров в Лондон стана световен шампион по класически шах, а четири години след това защити титлата си срещу Петер Леко. През 2006 г. Крамник игра с шампиона на ФИДЕ Веселин Топалов в обединителен мач. Двубоят в Елиста ще се запомни с т.нар. тоалетна война. Българинът и екипът му обвиниха руснака, че е играл нечестно. Крамник завърши втори след Вишванатан Ананд в турнира, определил световния шампион през 2007 г. Година по-късно руснакът загуби от индиеца в спора за световната корона.", "date": "2019.01.29", "title": "Руският гросмайстор Владимир Крамник прекратява кариерата си"}
{"url": "https://www.dnevnik.bg/evropa/2019/01/29/3382221_seta_ne_narushava_evropeiskoto_pravo_zaiavi/", "text": "Споразумението за свободна търговия между ЕС и Канада, подписано през 2016 година, е съвместимо с европейското законодателство. Такова мнение изрази генералният адвокат на Съда на ЕС Ив Бо, цитиран от БТА. Мнението се позовава на компромиса, който Белгия издейства в последната минута в замяна на подкрепата си за Всеобхватното икономическо и търговско споразумение ( CETA  - лат. букви), уточнява ДПА. Европейският съд трябваше да даде мнение за законността на разпоредба за разрешаване на спорове между държави и инвеститори. Белгийският френскоезичен регион Валония се противопоставяше на споразумението до последния момент, отлагайки одобрението си с няколко дни на засилено напрежение на фона на опасенията, че клаузите за разрешаване на спорове могат да дадат твърде големи правомощия на корпорациите. Според условията на СЕТА за разрешаване на противоречията се създава арбитражна система. Белгия предупреди, че това може да противоречи на европейското законодателство и да засегне авторитета на Съда на ЕС. Бо обаче отхвърли тези твърдения. Той определи предпазните механизми по споразумението като \"достатъчни\". Според юриста арбитражната система на СЕТА е обвързана с европейското законодателство и не може да наложи обвързващо тълкуване, което да вземе превес над решенията на Европейския съд. Системата също така гарантира равнопоставено и безпристрастно отношение към инвеститорите от двете страни, допълни той. Бо е един от 11-те генерални адвокати, които предоставят правни становища за съдиите в Люксембург. Мнението им не е юридически обвързващо, но по принцип съдът ги следва в решенията си. Постановяването на юридически обвързващо становище може да отнеме няколко месеца. Инвестиционната защита и особено системата от съдилища за уреждане на спорове между чуждестранни инвеститори и държави бе в центъра на протестите срещу СЕТА, когато през 2016 г. държавите членки решаваха дали да подкрепят споразумението,  временно влязло в сила  през септември 2017 г.", "date": "2019.01.29", "title": "СЕТА не нарушава европейското право, заяви генералният адвокат на Съда на ЕС"}
{"url": "https://www.dnevnik.bg/razvlechenie/2019/01/29/3382205_djon_malkovich_shte_igrae_v_piesa_vduhnovena_ot_harvi/", "text": "Актьорът Джон Малкович ще играе във \"фарс\", вдъхновен от Харви Уайнстийн и написан от Дейвид Мамет. Премиерата на сценичната творба, озаглавена \"Горчива пшеница\" (Bitter Wheat), предстои в Лондон през лятото, пишат редица британски медии. Пред Би Би Си Малкович описва творбата като \"черен фарс за един доста лош филмов магнат\". Според актьора много хора може и да не харесат пиесата и тя да ги разстрои, но според него текстът е страхотно драматургично произведение. На въпрос как комедията може да се използва като отговор на сериозната същност на скандала, в който влизат обвинения в изнасилване, тормоз и сексуално посегателство, които Уайнстийн отрича, Малкович отговаря, че много пиеси повдигат въпроса: \"Смея ли се, или плача? Мисля, че много от великите комедии съществуват на кръстопътя между болката и фарса.\" В описанието на пиесата героят на Малкович - Барни Файн, е описван като \"подуто чудовище - шеф на студио, който, подобно на предшественика си - Минотавъра, поглъща младите, които е прилъгал в бърлогата си\". Актьорът, работил с Уайнстийн по филма \"Комарджии\", споделя, че макар всички в Холивуд да твърдят, че поведението на Уайнстийн е било масово известно, той самият отрича това да е истина, защото \"това никога не е било тема на разговор, когато името Харви Уайнстийн е достигало до мен\". Малкович допълва, че героят Барни Файн не олицетворява директно Уайнстийн, а по-скоро това как хората на определени позиции в този бизнес се държат действително в продължение на вече около век. Пиесата е първата сценична творба на Мамет от \"Китайска кукла\" насам, чиято премиера бе на Бродуей през 2015 г. с участието на Ал Пачино. Тя ще е на сцената на театър \"Гарик\" в британската столица от 7 юни до 14 септември. Междувременно в друг лондонски театър - \"Плейграунд\" - Стивън Беркоф ще се саморежисира в моноспектакъла \"Харви\", писан конкретно за Уайнстийн.", "date": "2019.01.29", "title": "Джон Малкович ще играе в пиеса, вдъхновена от Харви Уайнстийн"}
{"url": "https://www.dnevnik.bg/bulgaria/2019/01/29/3382272_nov_stroej_po_kraibrejieto_tozi_put_v_sinemorec/", "text": "Строеж в Синеморец, който е бил спрян през 2015 г., е получил от местната администрация разрешение да бъде завършен. Това съобщи днес Би Ти Ви в репортаж от мястото на строителството. Причината за спирането на строежа преди 13 години е била тази, че той попадал в границите на Природен парк \"Странджа\" и не отговарял на екологичните норми. Теренът край устието на р. Ропотамо е бил продаден на търг от община Царево, след което негов собственик е станал Неделчо Гинин. Разследване на Би Ти Ви от 2007 г. е показало, че тогава Гинин е получил от община Царево парцел край морето като крайно нуждаещ се. Там той трябвало да си построи къща, но вместо това на мястото се появил хотел. Строителното разрешение за обекта, който сега Гинин завършва, е било отнето от Районната дирекция за национален строителен контрол на базата на актове, издадени от Районната инспекция за опазване на околната среда и водите. Четири години по-късно обаче Върховният административен съд се е произнася в полза на инвеститора, а причината за това е разминаване в документите Дирекцията за национален строителен контрол и екоинспекцията. В предаването \"Тази сутрин\" на Би Ти Ви директорът на парк \"Странджа\" Румяна Цвяткова, обясни, че община Царево е издала разрешение за строителство, тъй като оттам смятали, че теренът, върху който то се извършва, е урбанизирана територия. В същото време той бил част от парк \"Странджа\". Изключването от очертанията му можело да стане само с акт на министъра на околната среда и водите. Според Тонка Атанасова от регионалната екоинспекция в Бургас обаче строежът бил \"по-особен\". \"Част от имота попада в парка, а за да бъде изключен оттам, трябва да бъде приет Общ устройствен план на Царево\", казва тя. Строежът на Неделчо Гинин се оказва замесен и в още един скандал. Според Атанас Орачев от сдружение \"Черноморска Странджа\" още при строителството на хотела си Неделчо Гинин е разкопал могилата, в която е било открито Синеморското съкровище. Причината за това била, че тя пречела на гостите му да виждат морето.", "date": "2019.01.29", "title": "Нов строеж по крайбрежието, този път в Синеморец"}
{"url": "https://www.dnevnik.bg/sviat/2019/01/29/3382275_shefut_na_starbuks_obmislia_da_se_kandidatira_za/", "text": "За бизнесмен, превърнал магазинче за кафе в безспорна световна верига, осигурил социални придобивки дори за служителите си на непълно работно време и дарил около 150 000 долара за кампании на демократите, бившият изпълнителен директор на \"Старбъкс\"  Хауърд Шулц  предизвиква хладни или дори враждебни реакции в партията в момент, когато обмисля дали да се кандидатира за президент през 2020 г. Това донякъде се дължи на факта, че смята да се кандидатира като независим. Мнозина се тревожат, че подобна перспектива може да отнеме подкрепа от евентуалния кандидат на демократите и да даде на  президента Доналд Тръмп  още четири години на власт. Сред тези, които призовават Шулц да не се кандидатира като независим, са Дейвид Акселрод, който беше съветник на президента Барак Обама, и Тина Подлодоуски, председателка на организация на Демократическата партия в щата Вашингтон, където Шулц живее от десетилетия. Бившият министър на жилищното строителство и градоустройството Хулиан Кастро, който обяви този месец, че се включва в надпреварата за номинацията на демократите, каза в неделя по Си Ен Ен, че се тревожи, че ако Шулц наистина се кандидатира като независим, \"това ще даде на Доналд Тръмп най-добрата надежда за преизбиране\". 65-годишният милиардер от Сиатъл започна вчера обиколка за популяризиране на най-новата си книга. Той предвижда да посети тази седмица Ню Йорк, Темпи в Аризона, Сиатъл и Сан Франциско, но няма дати за щатите Айова и Ню Хемпшър, които гласуват в началото на надпреварата. Той е бил споменаван като възможен кандидат много пъти преди това и не е полагал особени усилия да разсее спекулациите за президентските си амбиции, откакто каза, когато се оттегли от \"Старбъкс\" през юни миналата година, че бъдещето му може да включва \"държавна служба\". Неговата канцелария не отговори на имейл със запитване за коментар за намеренията му. Ако се включи в надпреварата, той ще бъде най-изтъкнатият кандидат без предишен опит на изборна длъжност. На хартия Шулц предлага редица качества, които могат да привлекат избирателите. Израства в общинско жилище в Бруклин, Ню Йорк, и става първият човек в своето семейство, завършил колеж. Поема ръководството на  \"Старбъкс\" , когато компанията продава само кафе на зърна - по онова време тя има 11 обекта и по-малко от 100 души персонал, и я превръща в световен гигант, който сега има почти 30 000 обекта в 78 страни.  Заема позиция по спорни социални теми. През 2013 г. \"Старбъкс\" поиска клиентите да не внасят оръжия в кафенетата й след стрелбата в началното училище \"Санди Хук\", а през 2015 г. Шулц си навлече гняв и присмех, след като призова барманите да пишат Race Together върху чашите, за да предизвикат разговори на фона на напрежението заради полицейските  стрелби срещу чернокожи мъже . Миналата година, след като двама чернокожи мъже бяха арестувани в кафене на \"Старбъкс\" във Филаделфия, докато чакаха за делова среща, \"Старбъкс\" затвори 8000 кафенета в САЩ по-рано, за да може персоналът да премине обучение по борба с предразсъдъците. Той е отдавнашен дарител на демократите - давал е пари за кампаниите на бившия президент Барак Обама, Хилари Клинтън, сенатора от Ню Йорк Чък Шумър, сенаторите от Вашингтон Пати Мъри и Мария Кантуел и други. Също така критикува Тръмп, като казва на персонала, че президентът създава \"хаос\" и вреди на бизнеса, като нарече предприетото от Тръмп понижаване на данъците за корпорациите ненужно и безразсъдно и обеща да наеме 10 000 бежанци, когато Тръмп издаде указ, забраняващ влизането в Америка на хора от седем предимно мюсюлмански държави. Някои от възгледите му обаче могат да влязат в сблъсък с Демократическата партия, която се готви да измести Тръмп от власт. Някои демократи, които могат да спечелят президентската номинация на партията, включително сенаторът от Масачузетс  Елизабет Уорън  и сенаторът от Калифорния  Камала Харис , подкрепят достъпно за всички и финансирано от държавата здравеопазване, високи данъци за богатите или безплатно обучение в обществените колежи, но Шулц критикува някои подобни предложения като нереалистични и вместо това набляга на разрастване на икономиката и ограничаване на предоставянето на облаги, за да се овладее държавният дълг. \"Тревожа се, че толкова много гласове в Демократическата партия отиват толкова далеч наляво\", заяви Шулц пред Си Ен Би Си през юни миналата година. \"Питам се как ще платим за всички тези неща като държавното здравеопазване или това хората да очакват, че правителството ще дава работа на всички. Не мисля, че това е реалистично.\" Уил Стайлс работил в \"Старбъкс\" 17 години. Когато пристигнал Шулц, културата в компанията била доста свободна - персоналът носел къси панталонки и джапанки, а кафенетата понякога затваряли за дни наред, за да могат работниците да отидат на курорт, каза той. Шулц носел костюми. \"Той само нареждаше - изчисти това, изчисти онова, и ходеше с излъскани обувки\", заяви Стайлс. \"Казвахме си - кой е този човек?\" Но Шулц имаше визия и стремеж и осигури на работниците обучение за продажбите и продуктите, каза Стайлс. Предлагайки акционерни възможности и облаги, той въвлече работниците в успеха на \"Старбъкс\". Стайлс каза, че според него Шулц може по подобен начин да вдъхнови американците да инвестират повече в бъдещето на страната. Все пак Стайлс, който е предан демократ, се надява, че Шулц няма да се кандидатира като независим, страхувайки се, че това може да помогне на Тръмп. \"Би било срамота, ако той по някакъв начин помогне на този човек да спечели втори мандат\", каза Стайлс. ", "date": "2019.01.29", "title": "Шефът на \"Старбъкс\" обмисля да се кандидатира за президент и стресна демократите"}
{"url": "https://www.dnevnik.bg/zelen/2019/01/29/3382226_stolichnata_obshtina_shte_razpoloji_22_senzora_koito/", "text": "Сензори, които ще отчитат нивата на замърсяване на въздуха ще постави Столичната община на 22 места в града. Избраните локации са в близост до 3 метростанции и в кварталите, в които често стойностите на фини прахови частици са няколко пъти над нормата - \"Красна поляна\", \"Надежда\", \"Овча купел\", \"Искър\" и \"Подуяне\". Това съобщи зам.-кметът по екологията Йоана Христова на днешното заседание на общинската комисия по екология. Христова каза, че местата са избрани след обстоен анализ, като са взети предвид релефът на града, температурните инверсии, локалните климатични зони, транспортната инфраструктура, застрояването, демографските данни и западно-източните преносни ветрове, характерни за София. Сензорите ще бъдат поставени в рамките на тази година, посочи още зам.-кметът по екология. За целта общината трябва да избере фирмата, която да го направи. За тази дейност беше обявена обществена поръчка в края на миналата година с прогнозна стойност от 560 хил. лева. В търга участват мобилният оператор \"А1 България\" и \"Телелинк бизнес сървисис\". \"А1 България\" е работила по подобни проекти, като е изградила системите за наблюдение на замърсяването на въздуха на \"Девня цимент\" и на \"Вулкан цимент\". \"Телелинк бизнес сървисис\" пък беше осигурила хардуера на Агенцията по вписванията срещу 3.6 млн. лева. Дружеството е собственост на \"Телелинк България\", холдинг, основан през 2001 г. от Иван Житянов и Спас Русев, но впоследствие Житянов изкупи дела на настоящия собственик на БТК. Сензорите за отчитане качеството на въздуха ще бъдат поставени до метростанциите \"Люлин\" и \"Джеймс Баучер\", до последната спирка на трамвай №10 при \"Западен парк\", на бул. \"Президент Линкълн\", до читалище \"Искра\" в \"Орландовци\", до \"Централна автогара\", до поликлиника \"Враждебна\", Центъра за заразни болести, Военномедицинска академия, на ул. \"Мими Балканска\", НИМХ-БАН, Зимния дворец, стадион \"Раковски\", 29 ДКЦ в \"Борово\", в \"Хиподрума\", читалище \"Св. св. Кирил и Методий\" в кв. \"Драгалевци\", в непосредствена близост до районните администрации на районите \"Надежда\", \"Красна поляна\", \"Подуяне\", \"Овча купел\", \"Искър\" и \"Студентски\".", "date": "2019.01.29", "title": "Столичната община ще разположи 22 сензора за измерване качеството на въздуха в целия град"}
{"url": "https://www.dnevnik.bg/evropa/2019/01/29/3382285_mei_kum_es_promenete_sdelkata_za_brekzit_za_da_mine/", "text": "Британският премиер Тереза Мей заяви пред свои министри, че за да подкрепи парламентът нейната сделка за Брекзит, споразумението трябва отново да бъде отворено, каза говорителят й, цитиран от \"Ройтерс\". ЕС досега  многократно е отхвърлял  възможността за предоговаряне на споразумението за оттеглянето, което обаче според Мей е необходимо, за да бъдат осигурени юридически промени в т.нар.  предпазна мрежа , гарантираща, че няма да има \"твърда граница\" между Северна Ирландия и Република Ирландия. \"Премиерът каза, че за да спечели подкрепата на Камарата на общините, са необходими юридически промени в предпазния механизъм, което ще означава повторно отваряне на споразумението за оттеглянето\", посочи говорителят пред репортери. По думите на Мей вотът по поправката, предложена от депутата от Консервативната партия Греъм Брейди, дава ясно да се разбере, че сегашният характер на предпазния механизъм е ключовата причина депутатите да не могат да подкрепят сделката. Във въпросната поправка се иска парламентът да замени \"предпазната мрежа\" с \"алтернативни споразумения за избягването на твърда граница\", но в противен случай обявява подкрепа за Мей. По-късно днес депутатите ще гласуват днес няколко поправки в закона за Брекзит. Повече за тях четете  тук .", "date": "2019.01.29", "title": "Мей към ЕС: Променете сделката за Брекзит, за да мине през парламента"}
{"url": "https://www.dnevnik.bg/sport/2019/01/29/3382054_stadionut_na_arsenal_shte_priema_machove_ot_svetovnoto/", "text": "Стадионът на \"Арсенал\"  \"Емиратс\"  ще приеме мач по ръгби за пръв път, откакто беше построен през 2006 г. Съоръжението в Северен Лондон попадна сред стадионите, на които ще се играят срещите от световното първенство по ръгби 13 през 2021 г. Лигата съобщи, че стадионът на \"артилеристите\" ще бъде домакин на единия мъжки полуфинал. Това ще бъде първият път, в който спорт, различен от футбол, ще се провежда на стадиона на \"Арсенал\". Останалите големи съоръжения в Лондон често приемат мачове по ръгби, а в последните години \"Уембли\" дори и срещи по американски футбол. Англия ще бъде домакин на шампионата, който ще се проведе за 16-и път. Сред останалите стадиони освен \"Емиратс\" са \"Сейнт Джеймсис парк\" в Нюкасъл, на който ще се играе срещата на откриването, и \"Олд Трафорд\", който ще приеме финала. \"Анфийлд\" също е сред избраните стадиони. Стадионът на \"Манчестър юнайтед\" традиционно е арена за срещи по ръгби. В Театъра на мечтите през 2000 г. се игра финалният мач от световното по ръгби 13. Отборите, които ще участват на световното през 2021 г., са Англия (домакин), шампионът Австралия, Фиджи, Франция, Ямайка, Ливан, Нова Зеландия, Папуа Нова Гвинея, Самоа, Тонга и Уелс. Още четири тима от Европа ще бъдат определени след квалификации. Последният участник ще бъде един измежду Южна Африка, САЩ и Островите Кук. Ръгби 13 е вторият най-популярен формат на играта, известен още като ръгби по правилата на Лигата. Играе се от 13 състезатели вместо от традиционния брой от 15 ръгбисти. Основната разлика е, че играчът с топка не може да разчита на своя отбор при влизането в контакт с противника. Най-успешният тим в ръгби 13 е Австралия, като страната е спечелила 11 от досегашните 15 първенства. С три титли е обединеният отбор на Великобритания, а с една Нова Зеландия.", "date": "2019.01.29", "title": "Стадионът на \"Арсенал\" ще приеме мач от световното първенство по ръгби 13"}
{"url": "https://www.dnevnik.bg/sviat/2019/01/29/3382297_epul_shte_popravi_bug_pozvoliavasht_turseniiat_chovek/", "text": "Технологичният гигант \"Епъл\" (Apple) съобщи, че ще поправи тази седмица бъг, който позволява на ползващите iPhone да чуят и видят потребителите, на които се обаждат, преди видеоразговорът да е приет, предадоха агенция \"Ройтерс\" и ДПА. Пост в социалните мрежи показа бъга в услугата на \"Епъл\" за аудио- и видеоразговори FaceTime. Аудио- и видеовръзката се задействат, преди търсеният да отговори на обаждането. Знаем за проблема и сме намерили решение, което ще се появи по-късно тази седмица като обновяване на софтуера, каза говорител на \"Епъл\" пред ДПА. На страницата на \"Епъл\" има съобщение, че услугата временно е недостъпна. ", "date": "2019.01.29", "title": "\"Епъл\" ще поправи бъг, позволяващ търсеният човек да бъде видян и чут, преди да вдигне"}
{"url": "https://www.dnevnik.bg/sport/2019/01/29/3382294_snimka_na_denia_da_poigraem_malakamb/", "text": "В Ахмедабад се проведе състезание по малакамб - традиционна индийска гимнастика.", "date": "2019.01.29", "title": "Снимка на деня: Да поиграем малакамб"}
{"url": "https://www.dnevnik.bg/sviat/2019/01/29/3382305_riiad_e_nael_lobisti_da_chistiat_imidja_na_goliamata/", "text": "Саудитска Арабия е наела лобистка фирма в Брюксел, за да изчисти образа на Рияд като проводник на ислямизма, съобщават местни медии. Отбелязва се, че дружеството MSL Brussels се е постарало да запази договора в тайна. Посоченото дружество е вписано в регистъра за прозрачност на ЕС, но не е съобщило, че работи в полза на Рияд. Основната задача е била да се разсее впечатлението, че чрез договора за наем на  централната джамия в Брюксел  Саудитска Арабия разпространява краен прочит на исляма. Белгийските лобисти са работили усилено след атентатите в Брюксел от 22 март 2016 година. Дружеството е част от Publicis - най-старата в света френска фирма за реклама и връзки с обществеността. Белгия реши да разтрогне договора за наем на джамията, сключен през 70-те години на миналия век. Федералният парламент прие след атентатите резолюция, в която настоя за прекратяване на оръжейния износ към Рияд - най-големия клиент на белгийския военнопромишлен комплекс.", "date": "2019.01.29", "title": "Рияд е наел лобисти да чистят имиджа на Голямата джамия в Брюксел"}
{"url": "https://www.dnevnik.bg/sviat/2019/01/29/3382280_vuzdushni_zamuci_pokazvat_kolapsa_na_stroitelniia/", "text": "Жилищен комплекс от изоставени минизамъци в Турция показва проблемите, които среща икономиката на Турция. Burj al Babas е замислен като луксозен жилищен комплекс близо до Мудурну - селище по средата на пътя между Истанбул и Анкара. Той остава недостроен през миналата година и изоставен от инвеститора - обявилата тогава банкрут Sarot Property Group. Бъдещето на 300-те близко до един до друг разположени замъка, чието строителство струва около 151 млн. паунда, сега е несигурно, а проектът се превръща в червена лампа за целия строителен сектор в страната, затънал в дългове, съобщава \"Гардиън\". Изграждането започва през 2014 г., като идеята е замъците да бъдат ваканционни жилища за богати жители на Залива. Проектът включва още турски бани и комплекс със забавления. Едва няколко от замъците в стила на \"Дисни\" на стойност от 379 хил. паунда са били продадени, а няколко инвеститора вече са се оттеглили. От общо 732 планирани сгради 587 са завършени, а компанията инвеститор дължи 20 млн. паунда. Местните жители не харесват проекта и казват, че замъците нямат нищо общо с характерната за района архитектура, характеризираща се с византийски тип сгради с традиционни османски дървени къщи и джамия с 600-годишна история. След като проектът вече започна да се изпълнява, турското правителство въведе нови регулации за строителството, целящи да опазят местния архитектурен стил и наследство. В резултат на много места сега се налага проектите да бъдат по-ниски от предвиденото и да се съобразят с околните сгради. За някои проекти обаче е твърде късно. \"Притеснявам се, че проекти като Burj al Babas в известен смисъл отвориха кутията на Пандора\", коментира пред изданието Яшар Аднан Аданалъ, изследовател на градското развитие от Истанбул. Посочва, че оттогава в страната са се появили много проекти, които не се съобразяват с градското планиране и архитектурата им не е в контекста на околните сгради. В същото време продължаващата да отслабва турска лира постави в затруднено положение редица местни компании да плащат в чужда валута дълговете си, в които са влезли, за да финансират проектите си. Това на някои е струвало банкрут. Така спукалият се балон на пазара на имоти в страната доведе до наполовина построени или изоставени градове. Съдбата на Burj al Babas е умален образ на ситуацията в целия сектор, коментира пред вестника Атила Йесилада, анализатор в GlobalSource Partners. Допълва, че не само строителите са тези, които започнаха да фалират, но и хората, които са свързани с нея - производители на стъкло, архитекти, техници. През миналата година Турция смекчи изискванията за инвеститори, които искат да придобият турско гражданство в стремежа си да удвои вложенията в недвижими имоти от чужденци до 7.6 млрд. паунда. Въпреки липсата на каквито и да било сигнали, че посоката на развитие на икономиката ще се обърне в обозримо бъдеще, в Sarot Group все още се надяват, че инвеститорите от Персийския залив, привлечени от възможността да получат турски паспорти, ще се завърнат в Burj al Babas. Трябва да продадем само 100 вили, за да изплатим дълга си, казва Йерделен. Според него кризата, в която е изпаднал инвеститорът в проекта, може да се преодолее за 4-5 месеца.", "date": "2019.01.29", "title": "\"Въздушни замъци\" показват колапса на строителния сектор в Турция"}
{"url": "https://www.dnevnik.bg/sviat/2019/01/29/3382295_sasht_dopusnaha_guaido_do_chast_ot_smetkite_na/", "text": "САЩ предоставиха възможност на Хуан Гуайдо, председател на парламента и самообявил се за временен президент на Венецуела, да контролира определени активи на страната. Става дума за сертифициране за активи, които се държат от Банката на Федералния резерв на Ню Йорк (една от банките от системата на Федералния резерв на САЩ) или от която и да е гарантирана от САЩ банка, обяви Държавният департамент. Разрешението е било предоставено в петък и засяга сметки на правителството или на централната банка на Венецуела. \"Това ще позволи на легитимното правителство на Венецуела да опази тези активи, за да се използват те в полза на народа ѝ\", заяви говорителят Робърт Паладино. \"Призоваваме и други правителства да признаят временния президент Хуан Гуайдо и да предприемат сходни стъпки за защита на наследството на Венецуела от по-нататъшни кражби от корумпирания режим на Николас Мадуро\", се казва още в  официалното съобщение . В понеделник САЩ наложиха санкции на венецуелския държавен петролен монополист PDVSA и американското ѝ поделение Citgo Petroleum, занимаващо се с преработка и притежаващо верига бензиностанции. Това е опит драстично да бъдат ограничени финансирането на Мадуро чрез приходи от износ за САЩ. Санкциите не забраняват на бизнеса в САЩ да купува венецуелски петрол, но приходите от тези продажби ще отиват в \"блокирани сметки\". Това е достатъчно основание държавната компания бързо да спре да търгува с основния си клиент. Корабите, попаднали в заварено положение от съобщението, могат да доставят петрола си в САЩ. Но по изчисления на финансовото министерство се блокират около 7 млрд. долара държавни приходи на PDVSA за Венецуела плюс още близо 11 млрд. долара в следващите 12 месеца. Малко по-късно \"Ройтерс\" съобщи, позовавайки се на свои източници, че PDVSA е наредила клиенти с танкери, чакащи да натоварят петрол за САЩ, да предплатят товара или да напуснат пристанищата. Сергей Сторчак, зам.-министър на финансите на Русия, заяви в Москва, че вероятно властите в Каракас ще изпитат затруднения с предстоящото плащане по кредит, отпуснат от Москва. Венецуела дължи 3.15 млрд. долара по заем от руската държава и в края на март има плащане на около 100 млн. долара.", "date": "2019.01.29", "title": "САЩ допуснаха Гуайдо до част от сметките на Венецуела"}
{"url": "https://www.dnevnik.bg/evropa/2019/01/29/3382311_brjuksel_odobri_vnosa_na_soia_ot_sasht_za_proizvodstvo/", "text": "Европейската комисия одобри днес вноса на соя от САЩ за производство на биогориво като част от усилията за намаляване на търговското напрежение между Вашингтон и Брюксел, предаде ДПА. Търговските отношения между ЕС и САЩ са обтегнати, откакто миналата година президентът на САЩ Доналд Тръмп увеличи митата за вносната стомана и алуминия и заплаши с подобни мерки срещу европейския автомобилен сектор. През юли председателят на Европейската комисия Жан-Клод Юнкер  успя да намали напрежението , като обеща на Доналд Тръмп ЕС да увеличи вноса на американска соя. Оттогава  износът на соя от САЩ за ЕС  нарасна повече от два пъти, въпреки че досега това се дължи на спада на цените, а не на конкретни решения. Днес комисията стигна до заключението, че американската соя удовлетворява техническите изисквания за биогоривата в ЕС. Разрешението важи до юли 2021 година. САЩ и сега са най-голям доставчик на соя в Европа за храна на хората и животните, като държат 75 на сто от пазара, отбелязва АФП.", "date": "2019.01.29", "title": "Брюксел одобри вноса на соя от САЩ за производство на биогориво"}
{"url": "https://www.dnevnik.bg/sport/2019/01/29/3382281_belgiiski_koloezdach_beshe_obvinen_v_seksualen_tormoz/", "text": "Белгийският колоездач Ильо Кайсе се забърка в скандал, докато участва в едно от първите състезания за  новия сезон  - Обиколката на Сан Хуан. Колоездачът на \"Декьонинк Куикстеп\" е обвинен в сексуален тормоз от сервитьорка в кафе заради снимка, която тя си е направила с Кайсе и съотборниците му. Тя се е обърнала към адвокат, след което е завела иск в полицията. Името на жената не се споменава, но се вижда снимка, на която, докато тя се е навела, Кайсе имитира сексуална поза. \"Говоря малко английски и затова направиха поръчката си при мен. Не знаех, че се провежда състезание, но те ми обясниха, че са тук, за да се състезават. Проявих интерес и поисках да си направим снимка. Усетих, че те ме окуражават, но след като видях снимката, разбрах, че не става дума за инцидент, а за един вид подигравка\", споделя жената пред Telesoldiario. \"Те не могат да идват в друга страна и да показват неуважение към жените, да се отнасят по такъв начин. Надявам поне да бъде санкциониран.\" Според аржентинското издание Кайсе ще бъде привикан в полицията да дава обяснение и най-вероятно ще бъде призован от съда. Белгиецът е на 36 години и е сред най-опитните колоездачи на \"Куикстеп\". Поведението му беше осъдено и поради факта, че точно до него на снимката е младата  белгийска надежда Ремко Евенепул  (19 г.). \"Такъв пример ли дава той на по-младите\", попитаха в Белгия. \"Той се почувства зле от това, което е направил, и знае, че е сгрешил. Ильо се извини за това, което е направил. Сметнал е, че това е шега, но е изключително неуместна\", коментираха от пресслужбата на \"Декьонинк Куикстеп\" пред белгийското издание Het Laatste Nieuws. Освен успешна кариера на шосето, където Кайсе има един спечелен етап в Обиколката на Италия (2015 г.), той е сред най-доказаните състезатели на писта. Белгиецът е многократен победител в шестдневните надпревари на Амстердам, Бремен, Гент, Гренобъл, Ротердам, Цюрих и др.", "date": "2019.01.29", "title": "Белгийски колоездач беше обвинен в сексуален тормоз заради снимка"}
{"url": "https://www.dnevnik.bg/politika/2019/01/29/3382322_sled_koaliciiata_s_mareshki_partiiata_na_orhan/", "text": "Досегашният председател Орхан Исмаилов е изключен от Народната партия за свобода и достойнство (НПСД), а за временен лидер до провеждане на конгрес е обявен създателят на партията Касим Дал. Това се посочва в решение на Изпълнителния политически съвет на формацията, разпратено до медиите. Поводът е  заявеното от Исмаилов участие на НПСД в коалицията на Веселин Марешки за европейските избори \"Воля - българските родолюбци\"  . Според съвета заявката е направена без решение на колективните органи на партията. Заради това местни лидери поискаха или оттегляне от коалицията, или оставка на Исмаилов, но той не я подаде. А  обяви проверка на Контролния съвет на партията, според която е действал по решение на Изпълнителния политически съвет . В интервю за Би Ти Ви Исмаилов научи новината, че вече не е председател на Народна партия \"Свобода и достойнство\" (НПСД). Според Исмаилов всичко това е било \"активно мероприятие\" с цел да бъде компрометиран. \"Когато един човек обвинява някого, че не спазва устава, че отишъл някъде да прави коалиция – същият този човек гласува за това споразумение\", възмути се Орхан Исмаилов. Той обясни, че по устав единствен може да свиква съвета и на по-ранно заседание 13 от членовете са били \"за\" съвместно явяване с партията на Марешки. Според Исмаилов половината от хората от съвета изобщо не са били питани за неговата оставка, а и всъщност даже няма подписвано коалиционно споразумение с \"Воля\". По думите му коалиция с евроскептичната партия около 5 много конкретни точки, свързани с икономика, сигурност, стандарт на живот и т.н. е по-добър вариант от бездействие и тази позиция е била споделена и от Касим Дал. \"Сега разбираме каква е целта на тази частна партия на Касим Дал\", заяви бившият вече лидер на НПСД. Той допълни, че централата на партията от няколко седмици се води в частен имот на бившия зам.-шеф на ДПС. Това довело до абсурден сюжет през уикенда при опита на Исмаилов да вземе документи, печати и пароли: \"В събота аз влязох с взлом в офиса на партията – регистрация в Трето районно\". \"Стигнахме дотам да заседаване в гинекологичния кабинет за зам.-председателя на партията д-р Йончев. Защото офисът ни е вече частен имот\", обясни Исмаилов. Той сравни случилото се в НПСД с атаката, свалила Лютви Местан от лидерския пост в ДПС. \"Битката е с кукловодите на прехода в лицето на Касим Дал, той е сянката в тази партия, аз съм публичността\", обяви Исмаилов. Той се оплака, че през последната година работата на партията е била саботирана от вътрешната опозиция.", "date": "2019.01.29", "title": "След коалицията с Марешки партията на Орхан Исмаилов го отстрани като лидер (допълнена)"}
{"url": "https://www.dnevnik.bg/sport/2019/01/29/3382329_grigor_dimitrov_propuska_turnira_v_roterdam_zaradi/", "text": "Григор Димитров няма да участва на турнира от сериите АТП 500 в Ротердам заради контузия. Това е съобщил мениджъра на тенисиста Георги Стоименов, цитиран от Tenniskafe.com. Димитров е с контузия в рамото, като става въпрос за възпаление на сухожилие. По време на Australian Open българинът игра с превръзка на дясното рамо, която се виждаше под екипа му. В нито една от срещите обаче Димитров не се оплака от травма, нито поиска медицинска помощ. Надпреварата в Холандия беше следващата в календара на Димитров след Откритото първенство на Австралия. В Мелбърн бившият №3 в света отпадна на осминафинал от  Франсис Тиафо след 5:7, 6:7 (6), 7:6 (1), 5:7 . През миналата година Димитров стигна до финал в Ротердам, където обаче беше  победен от Роджър Федерер  с 2:6, 2:6 за едва 55 минути. Това беше и единственият финал, който българинът игра през 2018 г. След Australian Open българинът  падна до 24-ото място в световната ранглиста . След като няма да играе в Ротердам, той ще загуби още от актива си. Надпреварата е от категория АТП 500, а финалистът в нея печели 300 точки за ранглистата.", "date": "2019.01.29", "title": "Григор Димитров пропуска турнира в Ротердам заради контузия"}
{"url": "https://www.dnevnik.bg/sviat/2019/01/29/3382197_venecuelcite_obedniavat_ujasiavashto_burzo_a/", "text": "Независимо от политическия път, по който ще поеме Венецуела, където председателят на парламента Хуан Гуайдо се самопровъзгласи за временен президент, като предизвика настоящия държавен глава Николас Мадуро, преустройството на венецуелската икономика ще отнеме време. Това е мнението на икономисти и наблюдатели, цитирани от \"Франс прес\". \"Ще трябва да бъде изминат дълъг път, преди да се върне предишният стандарт на живот в страната\", твърди с определена нотка на оптимизъм Рикардо Хаусман, венецуелски икономист в САЩ, който ръководи Центъра за международно развитие в Харвард. Показателите обрисуват ситуация на икономически крах със спад на брутния вътрешен продукт, оценяван на 50 процента от 2013 г., когато Мадуро дойде на власт, минимална заплата от 7 долара на месец и инфлация от 1.7 млн. процента през 2018 г. Тази ситуация доведе до огромен недостиг на храна и масово изселване на жителите на страната. Според ООН  2.3 милиона венецуелци са емигрирали  от 2015 г. \"Бързината, с която обедняват венецуелците, е ужасяваща. Близо 80 процента от тях в момента са в състояние на бедност\", каза президентът на Интерамериканската банка за развитие Луис Алберто Морено. Той официално обяви в четвъртък \"желанието си да работи\" с Хуан Гуайдо. Според Хаусман сегашната ситуация води началото си от идването на власт на Уго Чавес през 1999 година. \"Той лиши обществото от всичките му икономически права. Той отчужди всичко, петролните компании, стоманолеярните заводи, циментовите заводи, банките, супермаркетите, 6 милиона хектара земеделска земя\", твърди икономистът, като подчертава, че последицата от това е \"унищожаване\" на частния сектор. Правителството на Чавес обаче се е възползвало от петролния бум, започнал през 2004 година. С приходите от петрола то е успяло да увеличи вноса на стоки, които страната не произвежда, и да вземе заеми от международните пазари. Системата започнала да буксува през 2013 година, когато у пазарите се появили съмнения за платежоспособността на страната. Тя блокирала съвсем през 2014 година със спада в цените на петрола. Този спад принудил страната драстично да намали вноса на продукти от първа необходимост, с което недоимъкът станал още по-голям. Символ на този упадък е спадът на петролното производство, достигнало 1.1 млн. барела на ден - най-ниското ниво за 30 години. Причина за това е липсата на инвестиции, въпреки че страната притежава най-големите резерви суров петрол в света. Според Хаусман за излизането от кризата е необходимо най-напред да \"се върнат на обществото икономическите му права, за да може то да организира производството\". След това трябва да се сложи край на недостига на валута чрез мащабно международно финансиране, което, според него, трябва да е координирано от Международния валутен фонд. Успоредно с това трябва да се задейства план за хуманитарна помощ, за да се покрият основните нужди на населението. Едно преустройство, което ще зависи от политическия път, по който ще поеме Венецуела, и който е по-несигурен от всякога предвид инициативата на Хуан Гуайдо.", "date": "2019.01.29", "title": "Венецуелците обедняват \"ужасяващо бързо\", а промяната ще отнеме време"}
{"url": "https://www.dnevnik.bg/analizi/2019/01/29/3382210_porednata_igra_na_putin_ili_poslednoto_moralno/", "text": "  \"На Балканите преходът приключи\", ми каза преди време албанският политически анализатор Ремзи Лани. В противовес на мисленето в много посткомунистически страни, Лани нямаше предвид трансформацията от диктатура към демокрация. \"Преминахме от репресивни към депресивни режими.\" И беше прав. В голяма степен старите комунисти и радикални етнически националисти вече ги няма, на тяхно място дойде стагнацията – икономическа, социална, политическа. Въпросът сега е как се вписват тези депресивни режими във все по-острото геополитическо съперничество. Ден преди неотдавнашното си посещение в Белград руският президент Владимир Путин изрази недоволството си от промяната на името на Македония и обвини \"Съединените щати и някои западни страни\", че \"дестабилизират\" региона. Междувременно руският външен министър осъди \"желанието на САЩ да приемат колкото се може по-бързо всички балкански страни в НАТО и да премахнат руското влияние в региона\". Русия настоява, че не това искат хората там. Който е проследил посещението на Путин в Белград и неговата риторика там, няма как да не стигне до заключението, че конфронтацията между Запада и Русия на Балканите се променя както по характер, тъй и по интензитет. През последното десетилетие Русия пазеше активно своето икономическо и културно присъствие в региона, но никога не постави открито под съмнение хегемонията на НАТО или Европейския съюз там. Вече не е така. На пръв поглед амбициите на Русия изглеждат нереалистични. Балканите остават твърдо свързани със Запада: Гърция, България, Румъния, Хърватия, Албания и Черна гора са членове на НАТО, а членството на Македония предстои. Всяка страна е или член на ЕС, или се стреми да се присъедини към него. Европейският съюз е най-големият търговски партньор на региона, най-голям инвеститор и предпочитана дестинация за емиграция. Традиционната предвидливост сочи, че Русия може и да създава проблеми, но едва ли повече от това. Ала традиционната предвидливост може и да греши. Москва усети слабото място в западната позиция на Балканите: ако в страни като Украйна Европейският съюз се възприема като носител на промяната, на Балканите той е по-скоро пазител на статуквото, което може и скоро да се разруши. Обществата в тези страни са разочаровани и ядосани. Нараства етническото напрежение. В почти всяка страна се провеждат мащабни антиправителствени демонстрации. Икономическият растеж в повечето случаи е нисък, бедността е широко разпространена, а обезлюдяването – драматично: над 40% от родените в Босна и Херцеговина са напуснали страната, около 40% от родените в Албания и 25% в Македония също. И докато социологическите проучвания сочат, че мнозинството от хората продължават да гледат на присъединяването към ЕС като на най-добрия път към благоденствието, обещанието за европейска интеграция започва да губи привлекателната си сила. Не само защото бъдещето на Европейския съюз изглежда несигурно, но и заради лидери като президента на Франция Еманюел Макрон, които дадоха да се разбере, че няма да хабят политическия си капитал, защитавайки интеграцията на Западните Балкани. И макар настроенията в региона да се променят, Европейският съюз не желае да промени подхода си. Това се дължи отчасти на бюрократичната инерция и липсата на политически интерес. Но също на страховете, че всяка промяна в политиката на Балканите ще изглежда като предателство към основни принципи. Войните през 90-те в бивша Югославия изиграха решаваща роля за формиране на политическата идентичност на Европейския съюз след студената война. Европейците възприеха тази трагедия не толкова като конфликт между държави или нации, а като сблъсък между принципи: този на етническия национализъм, представян от Слободан Милошевич, и принципа на мултиетническата демокрация, въплътен в Европейския съюз. Затова и политиката на ЕС по отношение на Балканите е натоварена с много повече идеология, отколкото в която и да е друга част на света. Идеологическата твърдост на Европа заслужава възхищение, но е отчасти и причина за парализата в региона. Най-добрият пример за това е ролята на Европейския съюз в дипломатическата игра между Сърбия и Косово. Диалогът бе иницииран и поощряван от ЕС, тъй като всички осъзнаха, че единственият начин да се премахнат пречките пред по-широко икономическо сътрудничество и да се проправи път за присъединяване на Сърбия и Косово към Европейския съюз е взаимното признаване на Белград и Прищина. Но щом президентът на Сърбия Александър Вучич и неговият колега в Косово Хашим Тачи се захванаха с чувствителния въпрос за \"корекция\" на техните граници с цел постигане на окончателно споразумение, големите европейски столици бързо заявиха, че няма да допуснат това. Промяната на границите никога не е добра идея, особено като се има предвид травматичният опит от етническите войни на Балканите. Но да казваш на демократично избрани лидери, че не могат да формират отношенията между своите страни, също не е добра идея. И макар европейците с основание да се опасяват, че промяната на границата между Косово и Сърбия може да насърчи и други страни да последват техния пример, макар ЕС с право да настоява, че всяка промяна на границите трябва да бъде подкрепена от мнозинството хора в тези страни, посланието се приема лошо. Сякаш Европа настоява пред своя непослушен съсед да стои далеч от остри предмети. Затова и предизвика реакция. Днес шансовете за споразумение между Сърбия и Косово са много по-слаби, отколкото преди месеци, за сметка на това опасността от етнически сблъсъци е по-висока. И тук се появява Русия. През ноември миналата година Владимир Путин се срещна с президента Тачи, макар Москва да не признава държавата Косово. Срещата показа, че Русия гледа на себе си не просто като защитник на Сърбия, но и като потенциален политически брокер. Затова Европа не бива да се изненадва, ако много скоро Русия създаде своя пътна карта за нормализиране на сръбско-албанските отношения. (Тя не бива да се изненадва също така, ако Турция прояви интерес към подобна руска инициатива.) С други думи, действията на Русия на Балканите целят не просто разваляне на играта. Москва би искала да замени Европейския съюз в ролята му на посредник при решаването на регионални конфликти. По същия начин тя се опитва – до голяма степен успешно – да замени САЩ като посредник в Близкия изток. Миналия петък, след 27 прахосани в спорове години, гръцкият парламент одобри най-сетне новото име на Македония, Северна Македония, с което бе сложен край на един от конфликтите на Балканите. Това бе истинска победа на европейската стратегия за региона. Сега Европа трябва да покаже същата енергия и гъвкавост, за да накара Сърбия и Косово да постигнат своя компромис. Това е единственият начин да продължи да бъде влиятелен играч в региона, а не пазител на статуквото.", "date": "2019.01.29", "title": "Поредната игра на Путин или последното морално предимство на ЕС"}
{"url": "https://www.dnevnik.bg/bulgaria/2019/01/29/3382342_stara_zagora_otmeni_gripnata_epidemiia/", "text": "От утре, 30 януари се отменя грипната епидемия в област Стара Загора, съобщи Министерството на здравеопазването. Причината е значителният спад на заболеваемостта в региона. Отменят се всички противоепидемични мерки на територията на област Стара Загора. Грипната епидемия беше обявена в областта на 15 януари при заболяемост 264.84 души на 10 000 души население във всички възрастови групи. През последната седмица обаче регистрирана заболяемост е 229.62 на 10 000 души като през последните два дни има рязък спад на новите болни.", "date": "2019.01.29", "title": "Стара Загора отмени грипната епидемия"}
{"url": "https://www.dnevnik.bg/biznes/2019/01/29/3382338_raiuner_poe_izcialo_kontrola_vurhu_laudamoushun/", "text": "Ирландският авиопревозвач \"Райънеър\" (Ryanair) пое изцяло контрола върху австрийската нискотарифна компания \"Лаудамоушън\" (Laudamotion), основана от бившия шампион от Формула 1 Ники Лауда, съобщи купувачът. В съобщение на компанията се посочва, че сега \"Лаудамоушън\" става 100% дъщерна компания на RyanairHoldings Plc.  Въпреки придобиването Ники Лауда ще запази място в съвета на \"Лаудамоушън\", каза главният изпълнителен директор Андреас Грубер на пресконференция на международното летище във Виена, цитиран от БТА. Придобиването е приключило в края на декември. Финансови подробности не се посочват. \"Райънеър\" придоби първоначално дял от 24.9 процента през март, а по-късно увеличи дела си до 75 процента. Ники Лауда основа \"Ники\" през 2003 година. През 2011 година я продаде на \"Еър Берлин\", припомня ДПА. След фалита на \"Еър Берлин\" той я купи миналата година, кръсти я \"Лаудамоушън\" и я продаде на \"Райънеър\". \"Лаудамоушън\" е на загуба от около 140 млн. евро миналата година. Грубер каза, че очаква загубата да спадне до 50 млн. евро през 2019 година, а от догодина компанията да стане печеливша. Авиокомпанията \"Лаудамоушън\", която лети главно до европейски летища, също така обяви планове днес да удвои флотилията си до 40 самолета до финансовата 2021/2022 година. Годишният брой пътници ще се повиши до 10 милиона дотогава спрямо 4 милиона миналата година.", "date": "2019.01.29", "title": "\"Райънер\" пое изцяло контрола върху \"Лаудамоушън\""}
{"url": "https://www.dnevnik.bg/biznes/2019/01/29/3382351_eib_namaliava_kreditiraneto_s_20_procenta_i_se/", "text": "Европейската инвестиционна банка (ЕИБ) е съкратила отпуснатите кредити през миналата година с близо 20 процента и планира да запази финансирането на подобно ниво от около 60 млрд. евро и през 2019 година. Това заяви днес президентът на ЕИБ Вернер Хойер, цитиран от \"Ройтерс\". Банката се подготвя също така за всички последствия от Брекзит, включително и за излизане на Великобритания от ЕС през март без споразумение. Хойер каза на пресконференция, че съществуват планове за другите 27 страни - членки на ЕС, за да се покрие капиталовата дупка, причинена от излизането на Обединеното кралство. Това ще стане дори при Брекзит без споразумение, който би създал внезапен дефицит заради липсата на транзитен период. Хойер коментира, че намаленото кредитиране през 2018 година се дължи на подобрените икономически условия в ЕС, които са позволили на банката да инвестира по-малко и да се концентрира върху по-рискови и по-доходоносни проекти. Въпреки сигналите за забавяне на някои икономики в ЕС банката ще запази подобно ниво на финансиране и през тази година. Излизането на Великобритания от ЕС ще лиши банката от един от най-големите акционери и от 3.5 млрд. евро от британския внесен капитал и 35 млрд. евро от подлежащия на поискване капитал, които са от ключово значение, за да запази ЕИБ рейтинга си на равнище тройно А и да намали разходите по финансирането. ", "date": "2019.01.29", "title": "ЕИБ намалява кредитирането с 20 процента и се подготвя за Брекзит"}
{"url": "https://www.dnevnik.bg/sport/2019/01/29/3382340_katar_stigna_istoricheski_final_za_kupata_na_aziia/", "text": "Катар постигна категорична победа с 4:0 срещу домакина Обединените арабски емирства и за пръв път в своята история ще се бори за най-ценното отличие в азиатския футбол - Купата на Азия. Тимът, воден от испанеца Феликс Санчес Бас, ще се изправи срещу Япония във финала на 1 февруари в Абу Даби. Японците, които са четирикратни носители на трофея, също преминаха с лекота през полуфиналите - 3:0 срещу Иран. Катар се класира за финала на континенталния шампионат, след като досега дори не беше достигал до полуфинал. Най-доброто постижение на домакина на следващото световно първенство по футбол е пето място от 1984 и 1988 г. Тогава обаче директните елиминации включват само полуфинали и финал, а класирането след четвърто място се прави на базата на резултатите от груповата фаза. Откакто през 1996 г. бяха въведени четвъртфинали, Катар само два пъти прескочи групите - през 2000 г. и 2011 г. Тазгодишният полуфинал между Катар и ОАЕ  дойде на фона на политическата криза в Персийския залив. От средата на 2017 г.  ОАЕ, Саудитска Арабия, Бахрейн и Египет скъсаха търговските си отношения с Катар  след обвинения, че държавата подкрепя терористични групи. Оттогава Катар е в икономическа и дипломатическа изолация от съседите си, което в спортен план затруднява  организацията на световното първенство по футбол през 2022 г. На терена обаче разликата в класите беше значителна в полза на катарския отбор. Буалем Хухи откри резултата в 22-ата минута, а осем минути преди края на първото полувреме Карим Будиаф отбеляза второ попадение. В 81-ата минута капитанът на Катар Хасан ал Хайдос окончателно уби интригата с трети гол. ОАЕ трябваше да доиграе мача с десет души, след като в 90-ата минута Исмаил Ахмед беше изгонен с директен червен картон. Катарците се възползваха от численото си предимство и в четвъртата минута на добавеното време стигнаха до четвърто попадение чрез десния краен бранител Хамид Исмаил.", "date": "2019.01.29", "title": "Катар стигна исторически финал за Купата на Азия след разгром над ОАЕ"}
{"url": "https://www.dnevnik.bg/biznes/2019/01/29/3382337_stolichnata_obshtina_shte_poluchi_imot_sus_zamiana_a/", "text": "Столичната община ще реши какво да прави в имот от 2 дка в близост до 139 училище \"Захарий Круша\" в \"Лозенец\" едва след като го получи от частно дружество със замяна на имот от 6 декара на дружеството си \"Софийски имоти\". Това се разбра на днешното заседание на общинската комисия по финанси и бюджет. Теренът в \"Лозенец\" е собственост на фирмата \"БЛД 44\", част от строително-инвестиционната група BLD към холдинга AG Capital. През миналата година фирмата искаше да  да построи жилищна сграда  в него, но намерението им беше блокирано от протести на живеещи в района и родители. В четвъртък общинските съветници ще гласуват общинското дружество \"Софийски имоти\" да даде на \"БЛД 44\" свой терен от 6 дка, оценен на 12.8 млн. лева, който е на метри от площад \"Руски паметник\" в \"Зона Б-5\", за да получи в замяна имота на инвестиционната компания в \"Лозенец\" оценен на 10 млн. лева. Частната компания ще доплати и 2.8 млн. лева. Първоначално се предлагаше \"БЛД 44\" да доплати 2.1 млн. лева, но Иван Таков поиска повишение от 700 хил. лева, което се прие от комисията. Предложението за замяната на имотите трябваше да бъде гласувано на заседанието на общинския съвет на 17 януари, но точката беше отложена. Вносители са кметът на район \"Лозенец\" Любомир Дреков и общинският съветник Борислав Бориславов (ГЕРБ). На днешното заседание на комисията по финанси обаче се разбра, че намерението на общината е да отдаде имота в \"Лозенец\" заедно с двете сгради в него за стопанисване на 139 ОУ \"Захарий Круша\". Общината обаче не може отдаде имота безвъзмездно, защото това ще доведе до сериозна данъчна тежест за \"Софийски имоти\". \"Ако се отдаде безвъзмездно, дружеството ще трябва да плати целия ДДС кредит от сделката. Ако го дарим на училището, това ще се приеме като скрит дивидент и отново ще дължим 15% данъчна тежест\", каза пред общинските съветници Димитър Шивачев, изпълнителен директор на \"Софийски имоти\". Според Любомир Дреков обаче как \"Софийски имоти\" ще отдаде терена на училището ще е предмет на следващата сделка и решението на тези проблеми ще се търсят в бъдещето. На същото мнение беше и председателят на комисията Орлин Алексиев (ГЕРБ). Той допусна, че имотът в \"Лозенец\" може да бъде разменен отново, но този път между \"Софийски имоти\" и Столичната община, но не поясни по какъв механизъм. \"Решаваме проблема на един частен инвеститор, а има още стотици такива случаи, които са по-належащи\", коментира съветникът Станил Станилов (\"Атака\"). Според Войслав Тодоров (\"Нормална държава\") пък общината прави подарък на \"БЛД 44\" в опита си да запази двора на училището.", "date": "2019.01.29", "title": "Столичната община ще получи имот със замяна, а след това ще реши как да го ползва"}
{"url": "https://www.dnevnik.bg/sviat/2019/01/29/3382367_svetovna_kiberataka_bi_nanesla_shteti_do_193_mlrd/", "text": "Координирана и разпространена чрез злонамерено съобщение по електронната поща кибератака в световен план би могла да предизвика икономически щети, равняващи се на между 85 млрд. и 193 млрд. долара (между 74 и 169 млрд. евро). Това сочи публикуваният днес хипотетичен сценарий, изготвен от най-големия в света пазар на специализирани застрахователни продукти \"Лойдс ъв Лондън\" (LLoyd's of London) и специализираната компания за управление на риска \"Аон\" (Aon), цитиран от \"Ройтерс\". Застрахователните искания биха били свързани най-вече с прекъсване на дейността или с финансово киберизнудване, като една атака би могла да засегне различни сектори в света. Най-големите загуби биха били в търговията на дребно, здравеопазването, промишлеността и банковия сектор според доклада. Регионалните икономики, в които преобладават услугите, най-вече САЩ и Европа, биха пострадали повече и биха били изложени на по-големи преки загуби, смятат авторите на доклада. Очаква се при подобен сценарий застрахователните събития, платени от застрахователния сектор, да струват между 10 млрд. и 27 млрд. долара.", "date": "2019.01.29", "title": "Световна кибератака би нанесла щети до $193 млрд., сочи изследване"}
{"url": "https://www.dnevnik.bg/sport/2019/01/29/3382341_slaviia_prati_zashtitnik_pod_naem_v_italiia/", "text": "Защитникът на \"Славия\" Андреа Христов преминава във втородивизионния италиански \"Козенца\", съобщи клубът. 19-годишният футболист на белите ще бъде преотстъпен до лятото при червено-сините, като в договора между двата клуба има записана опция за бъдещо откупуване. Той тръгва по стъпките на своя брат близнак Петко Христов, който през 2017 г. беше продаден от \"Славия\" във \"Фиорентина\" за 1.7 милиона евро. Той няма мачове за първия тим на \"виолетовите\", като в момента е преотстъпен в Серия С. Андреа Христов има 66 мача за \"Славия\" във всички турнири и три гола за белите. Той спечели Купата на България с тима през миналото лято, когато на финала беше победен съставът на \"Левски\". След 20 кръга в Серия В \"Козенца\" заема 14-о място от 19 тима. Съставът е с актив от 21 точки, с три повече от следващия \"Фоджа\". Треньор на \"Козенца\" е 64-годишният Пиеро Бралия. В последните две години това е трети играч на \"Славия\", който преминава в Италия. Освен близнаците Христови това стори и нападателят Калоян Кръстев, който е част от втория състав на \"Болоня\".", "date": "2019.01.29", "title": "\"Славия\" прати защитник под наем в Италия"}
{"url": "https://www.dnevnik.bg/sviat/2019/01/29/3382369_palestinskoto_pravitelstvo_podade_ostavka/", "text": "Палестинският министър-председател Рами Хамдала днес подаде своята оставка и тази на правителството си, се казва в съобщение на кабинета му, цитирано от ДПА. За да влезе в сила, оставката на кабинета, чиято централа е в Рамала, на Западния бряг на река Йордан, трябва да бъде приета от палестинския президент Махмуд Абас. Този ход проправя пътя за формиране на ново правителство, съставено от всички фракции на Организацията за освобождение на Палестина (ООП), както беше препоръчано в неделя от Централния комитет на партия \"Фатах\". Ново правителство на ООП официално ще сложи край на намиращите се в застой усилия за помирение между партията на Абас \"Фатах\" и радикалното ислямистко движение \"Хамас\", което управлява ивицата Газа от 2007 г. Първото правителство, създадено от Хамдала през юли 2013 г., се състоеше главно от независими технократи и няколко членове на \"Фатах\". През юни 2014 г. той сформира ново правителство, наречено правителство на националното съгласие, в което някои постове останаха вакантни за министри от други партии, включително \"Хамас\", докато усилията за помирение бяха в ход. Но в кабинета така и не бяха назначени министри от \"Хамас\". Членът на Централния комитет на \"Фатах\" Азам ал Ахмад каза вчера пред арабски сателитен канал, че целта зад създаването на правителство на ООП е да замени правителството на националното съгласие, което е трябвало да приобщи \"Хамас\". От 2006 г. в палестинските територии не е имало парламентарни избори. Тогава те бяха спечелени от \"Хамас\", което година по-късно пое контрола над Газа. Израел, ЕС и САЩ определят \"Хамас\" като терористична организация. Досегашното правителство ще продължи да изпълнява всичките си функции до сформиране на нов кабинет, предаде \"Ройтерс\".", "date": "2019.01.29", "title": "Палестинското правителство подаде оставка"}
{"url": "https://www.dnevnik.bg/sviat/2019/01/29/3382350_ruskata_chastna_armiia_vagner_e_po_ideia_na_genshtaba/", "text": "Най-известната руска частна компания за военни операции - ЧВК \"Вагнер\", е по идея на Генералния щаб на Русия, най-вероятно е подкрепена от президента Владимир Путин и е консултирана от основателя на първата подобна структура в света - южноафриканецът Ийбън Барлоу. Реалното набиране на хора за \"Вагнер\" е започнало през 2013 г., но Барлоу е направил закрита за външни лица презентация в Санкт Петербург още пред 2010 г. пред тесен кръг военни от генщаба, включително от главното оперативно управление, отговарящо за това къде, как и защо се използва армията, разказва разследване на руското онлайн издание  The Bell . То е основано от Елисавета Осетинская в Станфорд, която преди това бе главен редактор на авторитетни руски издания като РБК, руската версия на сп. \"Форбс\" и всекидневника \"Ведомости\". Източник на The Bell описва, че такава идея се е обсъждала от 2009 г. и планът бил подкрепян от началника на генщаба ген. Николай Макаров. Става дума за създаване на отряди от изведени в резерва служители на армията и спецслужбите, които имат нужната подготовка и опит в бойни действия. Барлоу потвърждава посещението си в Санкт Петербург, но отказва да обсъжда какво е правил там. Според The Bell той е разказал на военните за моделите за създаване на частни военни компании и дори представил варианти за адаптирането на такава фирма към руските условия. В последвалата дискусия основният въпрос бил дали такава структура трябва да бъде легална, но част от участниците категорично се възпротивили, основно заради проблемите с контрола над въоръжаването ѝ. Освен това през 2004 г. трима кадрови военни са задържани в Катар по подозрение, че са ликвидирали обвинявания в тероризъм чеченски лидер Зелимхан Яндарбиев в местен хотел. Връщането им в Русия стана едва след личната намеса на Путин. По това време Барлоу - генерал от спецчастите на ЮАР - има две десетилетия опит, а основаната от него Executive Outcomes участва в редица операции в Африка и по-късно става част от холдинговата компания Strategic Resource Corporation. Идеята за частна руска армия се съживява при смяната в генщаба през 2012 г. - новият началник Валерий Герасимов я подкрепя и вероятно я е съгласувал с президента, казват събеседници на The Bell. Те също така посочват, че за изпълнител на задачата, включително да отговаря за финансовите и бизнес въпроси, е бил определен Евгений Пригожин, известен още като \"ресторантьорът на Путин\". Източник, участвал в едно от първите интервюта, казва, че Пригожин не бил във възторг от идеята и не разбирал каква е непосредствената му полза, но и не можел да откаже. По това време той вече е заявявал, че мечтата му е да изхранва армията и милицията - общо около 7 милиона души. По-късно руски и западни медии описват, че малко преди създаването на \"Вагнер\" той се занимава със снабдяването с храни, почистването, отоплението, сметосъбирането и строителството на военни поделения и градове. Част от получените от държавата средства отивали за организирането на частната военна компания. Пригожин отрича всичко това, включително съществуването на \"Вагнер\", а The Bell уточнява, че връзката на фирмите с него е косвена - едни и същи адреси, телефони или мениджъри. Нашите момчета, армията, арабите, камерите Първите наемници са забелязани в Крим през февруари-март 2014 г., където според източници, близки до Министерството на отбраната, и без това постоянно базираните и прехвърлени на полуострова щатни руски военни били напълно достатъчно, за да охраняват населението и да потушат опити на украинската армия за съпротива. Така първата сериозна задача се оказва Сирия, за която във \"Вагнер\" започват да подготвят хората през август 2015 г. - на площадка недалеч от база на ГРУ, обслужвана от фирми, свързвани с Пригожин. Месеци наред Министерството на отбраната отрича да има сухопътни операции. През март 2016 г. все пак е признато, че \"отделни задачи\" решават \"подразделения на нашите сили за специални операции\". Според РБК в тези сили влизат и вагнеровци, а източник описва, че \"отначало работят нашите момчета, после идват руските наземни части, арабите и камерите\". Това продължава две години - до февруари 2017 г., когато в прочутия инцидент край Деир аз Зор американската авиация и спецчасти ликвидират отряд, предвождан от руските наемници. И до днес данните за загиналите в това сражение руски граждани се движи между няколко десетки и 300. Руските военни не са разрешавали това настъпление. Скоро след това The Bell твърди, че компанията най-вероятно е имала договор с Дамаск да превзема петролни полета и заводи и да ги охранява, срещу което ще получава 25% от петрола и газа, добити в тези територии. След това фиаско не се чува нищо за участие на \"Вагнер\" в бойни действия, нейни бойци отново се появяват - този път в Африка. Навлизането в Африка За година и половина Русия и държавните ѝ компании подписват договори за военно и икономическо сътрудничество с Гвинея, Нигерия, Чад, Нигер, Централноафриканската република, Либия и др. The Bell пише, че в Судан от \"Вагнер\" е сключена \"сирийска сделка\" - концесия за добив на злато в замяна на обучаването на местна армия. В края на 2018 г. \"Вагнер\" е заподозряна, че изпраща свои хора в Либия, а скоро Пригожин попада на видеозапис на Министерството на отбраната в Москва, на което е пристигналата за преговори делегация на либийски генерал, който е смятан за руско протеже. Преди дни \"Ройтерс\" разказа, че свързани с \"Вагнер\" командоси са пристигнали във Венецуела, най-вероятно за да охраняват президента Николас Мадуро. \"По примера на легендарната Еxecutive Outcomes пред ЧВК \"Вагнер\" се откриват перспективи да се превърне в холдинг, изпълняващ разнообразни услуги - от физическа защита през охрана на обекти до пряко участие в бойни действия. Дали им се получава ще може да се оцени след няколко години\", пише в статията на The Bell. Според изданието от 2014 г. насам през компанията са преминали 7-10 хиляди наемници, а издръжката им и обезщетенията за роднините на загиналите възлизат на милиарди рубли.", "date": "2019.01.29", "title": "Руската частна армия \"Вагнер\" е по идея на генщаба в Москва, твърди разследване"}
{"url": "https://www.dnevnik.bg/sport/2019/01/29/3382424_snimka_na_denia_katarskata_futbolna_fiesta/", "text": "Футболните запалянковци в Катар отпразнуваха подобаващо победата срещу Обединените арабски емирства и  .", "date": "2019.01.29", "title": "Снимка на деня: Катарската футболна фиеста"}
{"url": "https://www.dnevnik.bg/sport/2019/01/29/3382401_s_obrat_njukasul_nanese_tejuk_udar_na_manchestur_siti/", "text": "Шампионът \"Манчестър сити\" понесе тежък удар във Висшата лига. \"Гражданите\" допуснаха обрат, като загубиха с 1:2 при гостуването си на \"Нюкасъл\". Серхио Агуеро даде преднина на отбора си още в началните секунди. След почивката обаче Саломон Рондон и Мат Ричи донесоха победата на \"Нюкасъл\". \"Сити\" остава втори на четири точки зад \"Ливърпул\", който в сряда приема \"Лестър\". За \"Манчестър сити\" срещата започна по възможно най-добрия начин. Още в 24-ата секунда \"гражданите\" успяха да поведат чрез Агуеро. След центриране от дясно въпреки подхлъзване Давид Силва асистира към аржентинеца, който отблизо вкара. Агуеро се разписа още веднъж в 17-ата минута. Тогава обаче попадение не беше зачетено, а вместо това Кевин де Бройне получи жълт картон. Белгиецът беше наказан, защото не изчака съдийския сигнал ори изпълнението на фаул, след което аржентинецът прати топката във вратата на съперника. В 22-ата минута \"Нюкасъл\" организира хубава бърза атака, при която Кристиан Ацу стреля, но след рикошет в бранител топката прехвърли вратата. Домакините изнесоха играта по-напред, но не можаха да създадат притеснения за \"Сити\". В последните минути на първата част \"гражданите\" отново се насочиха в атака. Те разиграваха добре и затрудниха \"свраките\", въпреки че не успяха да увеличат преднината си. \"Манчестър сити\" започна добре втората част и продължи да атакува. \"Нюкасъл\" обаче успя да улови една от малкото си възможности и изравни. В 66-ата минута Рондон се възползва от подаване в наказателното поле и с хубав удар направи 1:1. В 79-ата \"Нюкасъл\" получи дузпа за нарушение на Фернандиньо и Ричи беше точен, за да донесе победата на отбора си. В оставащото време \"Сити\" се постара да промени резултата, но без успех.", "date": "2019.01.29", "title": "С обрат \"Нюкасъл\" нанесе тежък удар на \"Манчестър сити\""}
