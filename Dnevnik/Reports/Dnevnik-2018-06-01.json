{"url": "https://www.dnevnik.bg/evropa/2018/06/01/3188547_sasht_igraiat_opasna_igra_otnosheniiata_ni_ohladniaha/", "text": "Решението на САЩ да въведат от днес мита за  вноса от ЕС на алуминий и стомана  е опасна игра, която може да засегне икономическото възстановяване. Това заяви на пресконференция еврокомисарят по търговията Сесилия Малмстрьом, цитирана от БТА. Тя добави, че това решение отслабва допълнително трансатлантическите отношения и застрашава световните пазари. Исторически със САЩ сме приятели, но е ясно, че решения като оттеглянето от Парижкото споразумение и от ядреното споразумение с Иран, въвеждането на митата са свидетелство за охладняване на отношенията, посочи еврокомисарят. Не сме в търговска война, но сме в много трудно положение. САЩ играят опасна игра. Не желаем задълбочаване на спора, но е необходимо да отговорим, заяви Малмстрьом. Тя отбеляза, че ЕС е предложил на САЩ преговори без заплахи, но Вашингтон е избрал да оказва натиск. Световната търговска организация (СТО) не е идеална, но я създадохме заедно със САЩ и очакваме всеки да играе по правилата. Държавите, които не спазват правилата, заплашват световната система със срив, коментира еврокомисарят. Малмстрьом призова всички засегнати от новата търговска политика на САЩ да се обърнат към СТО. Би било изключително притеснително, ако бъде допълнително обмитен вносът в САЩ на автомобили от ЕС, заяви тя в отговор на въпрос. Междувременно ЕС внесе в СТО искане за консултации със САЩ по въпроса за митата върху вноса на стомана и алуминий, обявени от Вашингтон, съобщи представител на организацията, цитиран от \"Ройтерс\". Това е първата стъпка от процедурата на СТО за уреждане на спорове. \"Секретариатът на СТО получи искане от ЕС за консултации по процедурата за уреждане на спорове за мерките на САЩ по член 232 (от Закона за разширяване на търговията на САЩ)\", посочва източникът. По думите му текстът ще бъде публикуван, след като бъде разпратен до всички членки на СТО. Канада вече обяви , че ще наложи наказателни мита на стойност 12.8 милиарда щатски долара върху вноса на редица стоки от САЩ. По-рано днес президентът Доналд Тръмп написа в \"Туитър\": \"Канада се отнасяше към нашия селскостопански бизнес и фермери много лошо за дълъг период от време. (...) Трябва да отворят пазарите си и да вдигнат търговските си бариери! Отчитат наистина голям излишък по търговията с нас.\" Американският президент също така, изглежда, намекна за възможни действия срещу канадската дърводобивна промишленост.", "date": "2018.06.01", "title": "САЩ играят опасна игра, отношенията ни охладняха, заяви еврокомисар Малмстрьом"}
{"url": "https://www.dnevnik.bg/sport/2018/06/01/3188554_djokovich_premina_oshte_edno_ispansko_prepiatstvie_v/", "text": "Носителят на 12 титли от Големия шлем Новак Джокович преодоля още едно тежко испанско предизвикателство и се класира за осминафиналите на \"Ролан Гарос\". След като в предишния си мач пречупи дебютанта Хауме Мунар след три трудни сета, днес сръбският тенисист спечели много изтощителна битка с поставения под №13 Роберто Баутиста Агут. Двубоят на корт \"Сюзан Ленглен\" продължи 3 часа и 47 минути. Баутиста Агут имаше чудесна възможност да поведе с 2:1, но два пъти изпусна пробив аванс в третата част. Вторият път беше при резултат 5:3, когато сервираше за спечелването на сета. Джокович успя да се добере до тайбрек и да го спечели, което се оказа решаващият момент в двубоя. Баутиста Агут, който в навечерието на турнира загуби своята майка, нямаше сили да се противопостави на сърбина в четвъртата част. Дъждът, който започна да вали над френската столица, допълнително затрудни испанеца. След ожесточената битка и маратонските разигравания в първите три сета Джокович набързо натрупа солиден аванс от 5:1 в четвъртия. Баутиста Агут върна единия пробив, но веднага след това отново загуби подаването си и това сложи край на двубоя. За да се класира за четвъртфиналите в Париж за девета поредна година, Джокович ще трябва да се справи с още един испанец - Фернанрдо Вердаско. Вердаско стигна до четвъртия кръг след  трисетова победа над Григор Димитров - 7:6, 6:2, 6:4. Поставеният под №2 Александър Зверев направи още един страхотен обрат в тазгодишния \"Ролан Гарос\". 21-годишният германец спаси мачбол и спечели много драматична победа срещу босненеца Дамир Джумхур - 6:2, 3:6, 4:6, 7:6 (3), 7:5. Джумхур показа страхотен тенис и стигна до мачбол при 5:4 в решаващия пети сет. Зверев обаче се спаси с перфектен сервис, след което реализира ключов пробив за 6:5. Със стабилен начален удар и трети пореден гейм на сметката си германецът стигна до победата. Освен че имаше мачбол при 5:4 в решаващия петия сет, Джумхур сервираше за победата при 6:5 в четвъртата част. Зверев обаче показа характер и се измъкна от трудните ситуации, за да постигне първия си успех в турнирите от Големия шлем срещу тенисист от топ 50. Зверев, който беше определен от специалистите и букмйекърите за най-голямата заплаха за трона на Рафаел Надал в Париж, направи втори пореден обрат в пет сета. В предишния кръг той надигра сърбина Душан Лайович с 2:6, 7:5, 4:6, 6:1, 6:2. Едва за втори път при 12-ото си участи в турнирите от Големия шлем Зверев достига до четвъртия кръг. Първият беше на миналогодишния \"Уимбълдън\", когато беше спрян от Милош Раонич след петсетова битка. В опит да се класира за първия си четвъртфинал в Големия шлем световният №3 ще се изправи срещу победителя от мача между французина Лука Пуи и руснака Карен Хачанов. Японецът Кей Нишикори също продължава напред в Париж. Бившият №4 в света постигна безапелационна победа срещу представителя на домакините Жил Симон - 6:3, 6:1, 6:3 след два часа игра.", "date": "2018.06.01", "title": "Джокович премина още едно испанско препятствие в Париж, Зверев оцеля след спасен мачбол"}
{"url": "https://www.dnevnik.bg/bulgaria/2018/06/01/3188563_tazgodishnite_geroi_na_decata_pomagat_da_ima_poveche/", "text": "За \"Герои на децата\" бяха избрани  , които помагат да има повече здрави деца. Те са създали платформата HealthyKid Sofia, която насочва родителите към подходящи лекари и лечебни заведения. Днес Националната мрежа за децата връчи за осма поредна година наградите \"Златна ябълка\" като отличие за хора, организации и институции с принос за подобряването на живота и благосъстоянието на децата в България. Наградите се връчват по традиция в седем категории - \"Герой на децата\", \"Училище\", \"Болница\", \"Община\", \"Журналист\", \"Благотворител\" и \"Награда за цялостен принос към Мрежа за децата\", като тази година Изпълнителният директор на Национална мрежа за децата Георги Богданов връчи и извънредна Специална награда за принос към подобряване на благосъстоянието на децата в България. Всички 66 предложения в различните категории могат да бъдат видени  на сайта на Наградите \"Златна ябълка\" . Номинациите за Наградите, с изключение на категория \"Герой на децата\", идват от 150-те организации, членове на Мрежата от цялата страна, които работят за деца и семейства, а победителите се излъчват от специално жури, съставено от експерти и професионалисти в сферата. В категория \"Герой на децата\", която тази година събра рекордните за осемте години на Наградите 39 номинации, предложенията идват от широката общественост чрез сайта на инициативата \"Златна ябълка\". Изборът на победител в тази категория също е дело на публиката, като гласуването за фаворит се осъществява онлайн. Тази година вотът за всички номинирани събра близо 3 000 гласа. Наградата за \"Училище\" взе   за това, че учебното заведение има изработена цялостна стратегия, която гарантира правата на децата и качественото и модерно образование според новите стандарти. В училището учат 635 ученици с различна етническа принадлежност, а педагогическият екип съумява да осигури спокойна творческа атмосфера за обучение и възпитание на подрастващите, като не се допускат случаи на сегрегация на етническа или религиозна основа. Наградата в категория \"Болница\" бе присъдена на   в Кюстендил. Болницата сътрудничи с НПО и институции при случаи на деца в риск, по различни казуси и индивидуални случаи; работи активно за задържане в медицинското заведение на малолетни и непълнолетни майки на деца с риск за здравето, проследява и консултира неосигурени бременни жени. Наградата за \"Община\" отиде при  за усилията й в търсене на възможности за подобряване на благосъстоянието на децата и семействата, както и множеството реализирани проекти, насочени към деца и семейства в риск. Наградата в категория \"Журналист\" бе връчена на  . Тя от години отразява осиновяването в различните му аспекти. Наградата в категория \"Благотворител\" взе   за реализирания в продължение на последните 3 г. проект \"Мляко за всеки\". В рамките на програмата са дарени над 20 тона млечни продукти, които са разпределени между домове, приюти, центрове и бедни семейства. Наградата за цялостен принос към Национална мрежа за децата, бе присъдена на Цвета Брестничка, председател на управителния съвет на асоциация \"Родители\" и един от учредителите на Националната мрежа за децата. Със Специална награда за принос за подобряване благосъстоянието на децата в България бе отличен  , която работи целенасочено за защита на правата и благосъстоянието на децата. Тя полага усилия да утвърди ролята на омбудсмана като застъпник за детските права и работи активно по теми като нуждата от реформа в системата за детско правосъдие, насилието над жени и деца, случаи на липса на достъп до здравни услуги, подкрепа на децата, чиито родители са трудови емигранти, тайната на осиновяването и правата на осиновените и осиновителите.", "date": "2018.06.01", "title": "Тазгодишните \"Герои на децата\" помагат да има повече здрави деца"}
{"url": "https://www.dnevnik.bg/biznes/2018/06/01/3188568_rusiia_shte_obiavi_2019_g_za_godina_na_bulgarskiia/", "text": "Следващата година ще бъде обявена от Русия за Година на българския туризъм, съобщи пред медиите министърът на туризма Николина Ангелкова след връщането си от Москва, където тя беше в състава на правителствената делегация начело с премиера Бойко Борисов. По принцип Руската федерация всяка година обявява дестинация, предпочитана от руските туристи, за година на тази държава, разясни министърът, цитирана от БТА  По време на двустранните разговори, които Ангелкова е имала в Москва, е било подчертано, че България остава сред първите пет предпочитани за почивка дестинации за руските туристи, а идеята е да се запази нивото им на това от миналата година, макар че в момента имало лек спад от 3-4 на сто заради \"агресивната ценова политика на Турция\". През миналата година руските туристи са били 559 хиляди, като амбицията е тази година да няма спад. В интервю за БНТ тя каза, че предимство на България е съотношението качество - цена. ", "date": "2018.06.01", "title": "Русия ще обяви 2019 г. за година на българския туризъм"}
{"url": "https://www.dnevnik.bg/evropa/2018/06/01/3188473_trump_i_mitata_vsichki_sa_gubeshti/", "text": "Вече е факт:  САЩ наложиха на ЕС, Мексико и Канада наказателни мита върху стоманата и алуминия . Както се и очакваше, Доналд Тръмп не те огъна пред натиска на доскорошните си търговски партньори. Той игнорира и предложенията на своето собствено Министерство на отбраната и на американската автомобилна индустрия, а това предизвика дълбоко недоумение у много правителства по света. Европейците с основание са ядосани и имат пълното право  да наложат ответни мита  върху някои американски продукти – от уискито до мотоциклетите \"Харли-Дейвидсън\". Но за ЕС, който често пъти има сериозни вътрешни противоречия, никак не е лесно да отговори единодушно, защото 28-те държави членки обикновено са сдържани и все гледат да угодят всекиму. Никой не вярва истински, че една търговска война може да бъде спечелена. Но в надигналата се дандания без внимание остава фактът, че САЩ имат пълното право да настояват за промени в международните търговски отношения – нищо, че го правят под претекста на някакви интереси, свързани с националната сигурност. Едно изследване на германския икономически институт \"Ифо\" наскоро наистина показа, че в търговията между САЩ и Европа има дисбаланси и че американските вносни мита в общи линии са по-ниски от европейските. Тоест в аргументацията на Доналд Тръмп има зрънце истина. По други показатели обаче нещата изглеждат съвсем различни. Тактика на сплашване За човек като мен, роден в Детройт, но прекарал вече много години в Европа, става все по-ясно, че и двете страни трябва да свалят напрежението и да започнат да търсят честно и конструктивно решение на проблема. За съжаление все по-ясно става и друго: САЩ очевидно и занапред възнамеряват да следват тактиката на сплашване и натиск срещу предполагаемо по-слаби партньори – а от американска гледна точка такива са практически всички страни по света. В бизнес средите Доналд Тръмп открай време е известен със заплахите и със странното си поведение. Но грубите му действия са на път да формират политиката на цялото американско правителство и по този начин, без подбиране, да ликвидират дълголетни партньорски отношения с други страни. Мнозина дълго вярваха, че същината на политиката на Доналд Тръмп е дерегулацията. На първо време това се потвърди от данъчната реформа и отменените ограничения за финансовите пазари, въведени от предшественика му Обама. Но в областта на международната търговска политика президентът очевидно най-внимателно следи какво става и изобщо не се колебае да третира като малки деца дори шефовете на големи концерни. Истинските потърпевши Ала грохотът от собствената му политика в защита на националните интереси, изглежда, му пречи да чуе проблемите на същинските жертви на наказателните мита - американските фирми. Те многократно предупреждаваха, че залозите в тази игра на покер са прекалено високи. Сега не им остава нищо друго, освен да се надяват, че наказателните мита са еднократен акт и няма да доведат до истинска търговска война с непредвидим край за всички участници. На Тръмп сигурно му капе мед на душата, когато чете положителните вестникарски статии за опазени работни места в САЩ. Но този факт не означава абсолютно нищо, доколкото неговата непоследователна политика непрекъснато поднася неприятни изненади на фирмите. Защото едно е ясно - ако има нещо, което фирмите да мразят повече от данъците и митата, това е несигурността, която може да убие икономическия растеж. Внезапните промени на работещите глобални производствени вериги принуждават фирмите да търсят други, по-скъпи варианти. Така възникват допълнителни разходи за набавяне на капитали и за самото производство, които в крайна сметка се плащат от клиентите по цял свят. Нека не се лъжем: мита винаги е имало, ще ги има и занапред. Неразбираема е обаче произволността на сегашните мита върху стоманата и алуминия. Според ЕС тези мита нямат нищо общо със здравия икономически разум, а още по-малко с някакви конструктивни преговори. Самият Тръмп навярно смята, че така по блестящ начин ще убеди своите избиратели в малкото останали индустриални региони в САЩ, че изпълнява обещанието си \"Америка преди всичко\". Китайците потриват доволно ръце Отвъд всички факти и числа в момента изглежда, че и двете страни са допуснали грешки и в момента не са в състояние да предложат някакво практическо решение на търговския си спор, което хем да подсигурява съхраняването на работните места и честната търговия, хем пък да опазва фасона на съответните политици. Сега европейците смятат на свой ред да наложат наказателни мита и  да сезират Световната търговска организация . В отговор Тръмп вероятно ще се запъне още повече. А и всъщност в случая няма никакво значение дали неговото решение е основателно и дали съответства на международното търговско право. Сигурно е едно: Китай е готов да запълни всички възникнали търговски дупки и дори вече потрива ръце. Като равносметка остава едно крайно неприятно чувство, както и дълготрайните вреди за трансатлантическите отношения. САЩ, ЕС и членките на Северноамериканското споразумение за свободна търговия (НАФТА) Канада и Мексико са водещи сили в световната търговия. И ако искат да останат такива, трябва колкото е възможно по-бързо да сложат на масата за преговори конструктивни предложения и реалистични очаквания. Естествено, ще им трябват и стоманени нерви. Най-важното е обаче да се възстанови доверието, защото без доверие в международната търговска политика светът съвсем скоро ще изглежда доста зле.", "date": "2018.06.01", "title": "Тръмп и митата: всички са губещи"}
{"url": "https://www.dnevnik.bg/biznes/2018/06/01/3188571_preimenuvaneto_na_mestnosti_shte_oskupi_reklamata_na/", "text": "Промяната на наименованията на обекти, местности може да доведе до необходимост от повече средства и усилия за популяризиране на същата тази туристическа атракция, но с новото име. Така министърът на туризма Николина Ангелкова коментира решението на  общинския съвет в Стара Загора  да преименува над 800 местности с тюрко-арабски имена.  Важно е да промотираме България като разпознаваема туристическа дестинация с всички туристически атракции и паметници на културата, с които е известна и те се разпознават, подчерта министърът. Вчера и главното мюфтийство се обяви против инициативата на старозагорските общинари, която нарече втори \"Възродителен процес\".  Списъкът със сменени имена е от 116 страници  и е публикуван на сайта на общината. Сред тях са например местността Чаплака, която вече ще се казва Голото, Халваджи бунар ще е Халваджийски кладенец, Калпазан баир ще бъде Ялов рид, Бейска кория ще бъде Чорбаджийска гора, Ахмед баир - Антонов рид. Карталско дърво ще е вече Орлово дърво, Сърдаревото ще е Пъдаревото.", "date": "2018.06.01", "title": "Преименуването на местности ще оскъпи рекламата на туризма"}
{"url": "https://www.dnevnik.bg/sport/2018/06/01/3188502_grigor_dimitrov_shte_si_vzeme_pochivka_za_da_napravi/", "text": "Григор Димитров заяви, че ще си вземе кратка почивка от тениса след  поредното ранно отпадане от \"Ролан Гарос\" . Българският тенисист иска да направи разбор на сезона на червени кортове и с екипа му да открият как да подобрят представянето му. \"Определено имам нужда от малко почивка сега. Искам да осмисля целия сезон на клей. Това ще бъде приоритет номер едно за мен в момента - да се откъсна за малко от тениса, да погледам някои мачове, да опитам да прогресирам по някакъв начин и да стана по-добър. \"Как? Ще разберем\", каза Димитров на пресконференцията след загубата от Фернанрдо Вердаско. Българският тенисист не успя да прескочи третия кръг в Париж за девети път при деветото си участие в най-престижния турнир на червен кортове. Той завършва сезона на клей със седем победи и пет загуби. Най-силното представяне на световния №5 беше в първия му турнир на червено - мастърса в Монте Карло, където стигна до полуфиналите. \"Не искам да съм твърде негативен в момента. Знам, че след загубен мач винаги е трудно, но аз винаги съм мислил позитивно. Искам да продължа да го правя и сега. Ясно е, че е тежко след загуба, но това е спортът\", допълни Димитров, цитиран от \"Евроспорт\". Следващият турнир, в който шампионът от финалите на АТП планира да участва, е на тревните кортове в лондонския клуб \"Куинс\". Надпреварата, с която повечето водещи тенисисти ще загреят за \"Уимбълдън\", започва на 18 юни.", "date": "2018.06.01", "title": "Григор Димитров ще си вземе почивка, за да направи разбор на сезона на клей"}
{"url": "https://www.dnevnik.bg/sviat/2018/06/01/3188577_novoto_pravitelstvo_na_italiia_poloji_kletva/", "text": "Новото италианско правителство на Джузепе Конте положи клетва пред президента Серджо Матарела, предадоха световните агенции, цитирани от БТА. ова е първото антисистемно правителство в Западна Европа, чиято цел е намаляване на данъците, увеличаване на средствата за благосъстояние на населението и ревизия на правилата на Европейския съюз за бюджетите и имиграцията. 53-годишният преподавател по право Конте трябва да получи вот на доверие в парламента идната седмица. Партиите, които подкрепят Конте - крайнодясната \"Лига\" и радикалната \"Движение \"Пет звезди\" (Д5З), имат солидно мнозинство и в двете камари на парламента. Двамата вицепремиери - Луиджи ди Майо, лидер на Д5З, и Матео Салвини, ръководител на \"Лига\" - положиха клетва след Конте, последвани от останалите членове на кабинета. Той включва 18 министри и държавен секретар . Предстои новият министър-председател да получи правомощия от досегашния премиер Паоло Джентилони в двореца Киджи, където заседава правителството. Новият шеф на кабинета ще получи от предшественика си звънец, с който символично се дава начало на правителствените заседания. С това новото правителство ще получи пълни правомощия.", "date": "2018.06.01", "title": "Новото правителство на Италия положи клетва"}
{"url": "https://www.dnevnik.bg/bulgaria/2018/06/01/3188579_prezidentut_za_botev_ne_kurshumut_a_strahut_i/", "text": "Колкото по-безразлични сме приживе, толкова по-патетично славим героите след смъртта. Това обобщение направи президентът Румен Радев в словото си във Враца по време на тържествената церемония по повод 142-ата годишнина от смъртта на поета - революционер Христо Ботев. Президентът каза, че говори с преклонение, но и с известно неудобство за гибелта на националния герой, заради това, че \"не куршумът, а страхът, малодушието и безразличието го убиха\". \"Те ни морят, всеки ги носи в себе си, но не всеки успява да ги пребори\", каза държавният глава. Той припомни строфи от Ботевото стихотворение \"Борба\", че \" свестните у нас считат за луди\" и \"глупеца всеки редом почита\". Държавният глава като подчерта, че \"българският пантеон е пълен с герои, загинали в самота, неразбиране и забрава\".", "date": "2018.06.01", "title": "Президентът за Ботев: Не куршумът, а страхът и малодушието го убиха"}
{"url": "https://www.dnevnik.bg/photos/2018/06/01/3188299_fotogaleriia_svetovnite_snimki_na_denia_-_1_juni/", "text": "Възрастна двойка се наслаждава на слънчевия ден в Ница, Франция.", "date": "2018.06.01", "title": "Фотогалерия: Световните снимки на деня - 1 юни"}
{"url": "https://www.dnevnik.bg/sviat/2018/06/01/3188582_trump_obiavi_che_sreshtata_s_kim_chen-un_na_12_juni/", "text": "Президентът на САЩ Доналд Тръмп обяви, че срещата му със севернокорейския лидер Ким Чен-ун все пак ще се състои на 12 юни в Сингапур, съобщи \"Асошиейтед прес\", цитирана от БТА. Тръмп направи изявлението си след среща с висшия севернокорейски представител Ким Йон-чхол в Белия дом, който му е предал писмо от лидера си, по информация на Би Би Си. Преди това Йон-чхол се срещна с държавния секретар Майк Помпейо. Срещата между двамата лидери беше отменена в последните дни на май. Днес американският президент коментира, цитиран от Си Ен Ен, че изграждането на двустранните отношения е положително, а на въпрос за денуклеаризацията, отговори, че \"те искат да го направят\". ", "date": "2018.06.01", "title": "Тръмп обяви, че срещата с Ким Чен-ун на 12 юни ще се състои"}
{"url": "https://www.dnevnik.bg/sport/2018/06/01/3188581_voleibolistite_propiliaha_dva_machbola_i_dopusnaha/", "text": "Българските волейболисти пропуснаха два мачбола и записаха болезнена загуба от Сърбия в първото си домакинство в Лига на нациите. Тимът, воден от Пламен Константинов, отстъпи с 2:3 (17:25, 25:23, 25:23, 21:24, 14:16) след два часа и половина игра в зала \"Арена Армеец\". Българският отбор водеше с 10:5 точки в тайбрека, а след това имаше два поредни мачбола при 14:12. Сърбите обаче спечелиха четири поредни точки и направиха драматичен обрат, за да стигнат до втора победа от четири мача в турнира. Националите допуснаха второ поражение  след това срещу САЩ (1:3) в събота . Те събраха шест точки след първите си четири двубоя в турнира, който от тази година замени Световната лига. Сърбите имат точка по-малко. Разпределителят Георги Сеганов започна като титуляр вместо Георги Братоев, а Валентин Братоев отново получи място в стартовия състав. Николай Учиков беше изборът на Константинов за диагонал, а централните блокировачи бяха Виктор Йосифов и Светослав Гоцев. Мачът започна отлично за българския отбор, който рано натрупа преднина от четири точки - 7:3. Домакините поддържаха аванс до 9:6, когато влязоха в лоша серия и загубиха пет поредни точки. Сърбите продължиха да доминират и отвориха голяма разлика от пет точки при второто техническо прекъсване - 16:11. Разликата продължи да се увеличава и гостите затвориха гейма на 17. Втората част също започна с по-добра на българския отбор, който отново отвори разлика от четири точки при 7:3. При първата техническа пауза резултатът беше 8:4, но много скоро след това се стигна до равенство - 9:9. От този момент до края геймът беше изключително оспорван и равностоен. Нито един от двата отбора не успя да се откъсне с повече от две точки. Гоцев се оказа ключовата фигура, след като при 23:23 направи две успешни атаки, с които България изравни резултата. Третата част беше още по-оспорвана. От началото до края на гейма разликата се движеше около една-две точки. България отново излезе победител в играта на нерви след силни изяви на Учиков. В четвъртия гейм Константинов предприе промяна и смени Валентин Братоев с Розалин Пенчев. Националите започнаха добре и отвориха разлика от три точки при 10:7. След това обаче играта им се срина. Сърбите спечелиха осем от следващите осем точки и поведоха с 15:11. Разликата се увеличи до пет точки при 13:18. В този момент се стигна до страхотен подем в играта на домакините. Те стопиха изоставането си само до една точка при 20:21. Сърбите обаче спряха устрема на българите и вкараха мача в тайбрек след 25:21. Решаващият гейм започна по-чудесен начин за България. Със страхотни изяви на Валентин Братоев националите взеха много комфортен аванс от 10:5. Последваха силни минути за сръбските волейболисти, които спечелиха пет от следващите шест точки и се доближиха само на точка от съперника - 10:11. Още няколко добри отигравания на Валентин Братоев осигуриха на българския отбор два поредни мачбола. И в двата случая обаче атаките на Братоев не успяха. Дражен Лубрич изведе Сърбия напред при 15:14, след което отново той осигури победата на гостите с директна точка от сервис. Тодор Скримов беше най-резултатен за България с 20 точки, включително три аса и 17 успешни атаки от 28 опита (60%). Учиков завърши с 18 точки при 38% успеваемост в нападение. Гоцев се отчете с 11 точки, а Братоев и Йосифов добавиха по 10. За Сърбия над всички беше Лубрич с 20 точки. Сречко Лисинац записа 14 точки, а Петър Кръшманович и Марко Ивович добавиха съответно 12 и 10. В другия мач, който се играе днес в \"Арена Армеец\", Русия победи Австралия с 3:1 (25:18, 25:19, 18:25, 25:22). В събота българските волейболисти ще се изправят срещу австралийците, а двубоят с руснаците е в неделя. Мачовете са от 20.00 ч.", "date": "2018.06.01", "title": "Волейболистите пропиляха два мачбола и допуснаха болезнен обрат срещу Сърбия"}
{"url": "https://www.dnevnik.bg/evropa/2018/06/01/3188264_madrid_odobri_vstupvaneto_v_dlujnost_na_novoto/", "text": "Испанското правителство одобри днес встъпването в длъжност на новото каталунско правителство, което не включва \"министри\", хвърлени в затвора или пратени в изгнание. Това бе  необходимо условие , за да бъде възстановено самоуправлението на областта, предаде \"Франс прес\", цитирана от БТА. Съставът на новия орган на изпълнителната власт, формиран във вторник от каталунския лидер  Ким Тора , бе оповестен днес чрез официалното издание на местните власти. Материалът не би могло да се публикува без одобрението на централното правителство, поставило региона под свой пряк контрол след опита за отцепване на Каталуня миналата есен, посочва АФП. Мадрид  отказа да се публикува съставът  на първото каталунско правителство, обявено от Тора на 19 май, който включваше четирима министри, намиращи се в затвора или прогонени в Белгия, след като сепаратистките депутати обявиха независимост на областта от Испания на 27 октомври миналата година. Във вторник обаче каталунският лидер публикува нов списък без имената на четиримата сепаратисти, преследвани от правосъдието заради ролята им в опита за отцепване. Встъпването в длъжност на местното правителство ще анулира автоматично наложената от централното правителство опека над богатата североизточна област със 7.5 милиона жители.", "date": "2018.06.01", "title": "Мадрид одобри встъпването в длъжност на новото каталунско правителство"}
{"url": "https://www.dnevnik.bg/bulgaria/2018/06/01/3188286_chetiri_uroka_ot_digitalk_2018/", "text": "Рано е да се боим от изкуствения интелект, канабисовата индустрия има огромен потенциал и още съвети за предприемачи споделиха лекторите на конференцията за дигитална промяна на бизнеса  DigitalK 2018 . Събитието се провежда за седма поредна година и събира на сцената си водещи експерти от областта на споделената икономика, блокчейн, fintech, бъдещето на работното място, добавената реалност и други. Събитието се провежда на 31 май и 1 юни в Sofiа Event Center и се организира от \"Капитал\" и фондовете NEVEQ и LAUNCHub Ventures. Канабисът е следващият интернет В това е убеден Бен Ларсън от Backplane Capital, която инвестира в бъдещето на  канабисовата индустрия . Той критикува масово разпространените мнения, че тревата открехва вратата за употребата на други наркотици и че е вредна и опасна. \"През 1995 г. много хора се питаха каква полза ще има от интернет, ще има ли смисъл, колко ще е голям пазарът. Канабисът е следващият интернет. Вече виждаме, че ще стане нещо огромно, че ще има роля в много различни индустрии – дотолкова, че няма да има една \" канабисова индустрия \", ще бъде навсякъде\", каза той и посочи, че вече девет американски щата разрешават  личната употреба,  а 30 са легализирали тази за  медицински цели . \"В канабиса има над 200 вещества с уникални характеристики, които влияят на тялото по различен начин, и понеже цялото растение е стигматизирано, те не са проучени, а някои от тях ги има и в други растения. Те също ли са незаконни\", попита той и посочи, че те могат да бъдат ползвани за създаване на нови лекарства от органичен, естествен източник; за козметика; грижа за психически разстройства; обезболяващи; използвани в спорта. Изкуственият интелект няма да замести хората... ...поне в следващите двадесет или тридесет години, смята  Тенко Николов  от SiteGround. \" Изкуственият интелект  може да реши една задача – тази, за която е създаден, каза той, освен това все още се нуждае от много умни хора, за да бъде създаден и поддържан.\" Но технологията все пак променя работния процес, посочи Николов, като облекчава ежедневните, повтаряеми задачи и освобождава хората да вършат по-важна и интересна работа. Източна Европа има потенциал в груповото финансиране Половината от кампаниите за  групово финансиране  (т.нар.  crowdfunding ) ще се провалят, макар че пазарът се разширява, предупреди Джоел Хюс от Indiegogo. През 2012 г. той е бил на стойност 2.7 млрд. долара, а през 2017 г. - 35 млрд. долара. В последните няколко години само в България са събрани 1.1 млн. долара за 637 проекта и това Хюс смята за \"много впечатляващо\". \"Особено в Източна Европа груповото финансиране има много по-голям потенциал\", каза той и посочи ползите от този тип набиране на средства – клиентите на практика плащат разходите по производството; а и то може да бъде използвано като пример пред други инвеститори. Започнете локално, но мислете глобално \"Моят съвет е: започнете бизнес тук и се опитайте да го направите глобален. Сега е моментът. Помислете за бизнес стратегията си и как се разраствате в чужбина\" – този съвет даде Жеко Колев ot WeWork. Българският пазар няма да е достатъчен (това важи за 99% от държавите), така че мислете за глобална стратегия от ден първи, посъветва той започващите предприемачи.", "date": "2018.06.01", "title": "Четири урока от Digitalk 2018"}
{"url": "https://www.dnevnik.bg/sport/2018/06/01/3188091_mirela_demireva_i_ivet_lalova_zapisaha_vtori_mesta_v/", "text": "Мирела Демирева и Ивет Лалова записаха втори места в Диамантената лига в Рим. Състезателката в скока на височина изравни личното си постижение за сезона от 194 см, но не можа да го подобри. Лалова се представи силно в спринта на 200 метра и беше изпреварена само от Мари-Жозе Та Лу от Кот д'Ивоар. Демирева започна с четири успешни опита и се движеше първа. След това обаче тя не можа да се справи със 197 см. Рускинята Мария Кучина-Ласицкене спечели състезанието с 202 см. Лалова завърши бягането си за 22,64 секунди, с което записа най-добрия си резултат за сезона. Българската спринтьорка беше в осми коридор, като направи силно финално бягане и се пребори с Мужинга Камбунджи за второто място.", "date": "2018.06.01", "title": "Мирела Демирева и Ивет Лалова записаха втори места в Диамантената лига"}
{"url": "https://www.dnevnik.bg/sviat/2018/06/01/3188070_za_57_ot_bulgarite_sudiite_sa_zavisimi_ot_vunshen/", "text": "Едва 30% от анкетираниет през януари от \"Евростат\" българи смятат, че независимостта на съдилищата и съдиите в страната е добра, докато цели 57% го ценяват положението по този критерий като лошо. Точно обратното е при средният за 28-те страни членки на ЕС показател - 32% казват, че е лошо, а 56% са доволни. Почти същите данни се повтарят и в анкетата сред бъларския бизнес - като добра определят независимостта на съдиите 27%, а като лоша 55%, като всеки пети (21%) е посочил отговора \"много лоша\".  Формални критерии за ефективността и експедитивността в работата на съдиите и съдилищата показват, че България не е с най-лоши показатели. Но това не намалява - а дори може би усилва - негативния ефект от това, че за 26% от българите независимостта на съдиите е \"много лоша\". Това показва Информационното табло на ЕС в областта на правосъдието за 2018 г., публикувано тази седмица. То е начин да се прави сравнителен преглед на независимостта, качеството и ефикасността на правосъдните системи на държавите от ЕС. Таблото е и част от използвания от Комисията инструментариум за мониторинг на съдебните системи на държавите членки, и доброто финансово управление на предоставяните от ЕС средства. Затова като част от многогодишната финансова рамка Еврокомисията предложи този месец нов механизъм във връзка с върховенството на закона. Ако съответният  регламент  бъде одобрен, с него се създава механизъм, чрез който Съюзът може да преустанови, намали или ограничи достъпа до финансиране от ЕС в случай на общи недостатъци, свързани с върховенството на закона, в дадена държава членка. Към доклада за Информационното табло са добавени и две проучвания на \"Евростат\" от началото на годината, на които се дава гласност сега. Едното търси отговори сред широката общественост, а другото е фокусирано върху оценките на бизнеса. Каква е оценката на българите В България повече от всеки четвърти (26%) казват, че е \"много лошо\" положението с независимостта на съдиите, а други почти една трета (31%) смятат, че то е \"доста лошо\". За последните 12 месеца са се увеличили с 4 пункта групата на тези с позитивна оценка, но и с 2 пункта (до 13%) на българите с отговор \"не знам\".  сред далите позитивна оценка разкрива, че в България рязко разочарование настъпва над 24 години. Ако точно половината сред анкетираните на възраст 15-24 години са казали, че българският съд е общо взето независим, то тези от 25-39 години изведнъж се свиват до 29%. Този дял не се променя (30%) в групата до 55 години и още повече намалява (26%) при българите над тази възраст. Средните показатели за ЕС не са такива. Там също има дори повече оптимизъм при най-младите (63% отговарят положително, че съдът е независим), но при най-активните в групите 25-39 и 40-54 години показателят не пада под 57-58% и дори при най-възрастните остава над 50%. Още по-показателни са резултатите от въпроса  . В България с \"Да\" отговарят 29% и 30% - с \"Не\", докато средното за ЕС е далеч по-високо - 52 и 56 процента. Това по-скоро идва да покаже, че репутацията на българския съд се формира по косвен път, от медии или споделен опит, а не от лични впечатления. Българите не се отличават много от осреднените за ЕС отговори на въпроса   им за независимостта на съдиите и съдилищата. При далите цялостно позитивна оценка на съдопроизводството доминира отговорът, че това е статутът и позицията на съдията, следван от този да няма намеса от управляващите или от политици, а накрая е да няма натиск от икономически и други интереси. Но и тук има нещо специфично за с България и то е, че два до три пъти по-малко са далите категоричен отговор \"В голяма степен\". Така   докато средно в ЕС това са посочили 34%. Също за 12% от българите в най-голяма степен е важно да не се месят власт и политици, докато средно в ЕС така отговарят 21%. Същото съотношение (10 срещу 20 процента) е и в отговора дали най-важно за независимостта им е да няма намеса на икономически или други интереси. При далите негативна оценка за българските съдии (споменатите в началото 57% от анкетираните)  . Това са посочили общо внушителните 73%, като за 41% това е основната причина. Следват намесата на политици и управляващи (общо 71%) и статутът на съдиите (55%). Какво мисли българският бизнес \"Евробарометър\" публикува и допитване по същия въпрос сред собствениците на компании. Тук разликите между България и средното за ЕС се запазват. Като добра в България определят независимостта на съдиите 27%, а като лоша 55%, като всеки пети (21%) е посочил отговора \"много лоша\". Отново впечатлението изглежда е опосредствано, защото в групата на далите позитивни оценки едва 13% от анкетираните бизнесмени казват, че са имали дело, стигнало до съд (в осреднения резултат за ЕС така са отговорили 55%), а 28% посочват, че не са имали подобен контакт (48% в ЕС). Очевидно я, защото най-доволни сред далите позитивна оценка за независимост на съда у нас са хората са над 250 служители. Те са 72% у нас и 71% средно в ЕС. Но в България делът на предприемачите с положителна оценка сред фирмите с 10-49% е едва 13% (в ЕС - 56%).  - най-много са от производството (37%) и услугите (35%), а най-малко (18%) са в търговията. В България общо 83% от анкетираните бизнесмени с отрицателна оценка   в решенията на съдиите. Със 76% следва отговорът за намеса от управляващи и политици и също толкова (75%) - за статута на съдиите. Защо независимостта на съдиите е важна Авторите на поредния годишен доклад обясняват, че независимостта на съдии и съдилища гарантира честен процес, предвидимост и сигурност в правораздавателната система - важни елементи за привлекателна инвестиционна среда. В текста няма класация и не се дава предимство на една или друга национална съдебна система. Акцентът в Информационното табло се поставя основно върху спорните производства по граждански и търговски дела, както и върху административните дела, за да се помогне на държавите членки в усилията им за създаването на среда, която е по-благоприятна за инвестициите, бизнеса и гражданите. Таблото е съсредоточено върху трите основни елемента на всяка ефективна правосъдна система: Като цяло общите държавни разходи за правосъдната система са се запазили непроменени в повечето държави членки, но са налице големи разлики между страните. Държавите членки използват най-вече исторически или действителни разходи, за да определят финансовите ресурси за правосъдните системи, вместо да разчитат на действителната натовареност или на исканията на съдилищата. В държавите членки, изпитващи затруднения, се наблюдават положителни процеси, но в някои от тези държави гражданските и търговските производства продължават да бъдат прекалено дълги. Средната продължителност на първоинстанционните съдебни производства по дела за изпиране на пари достига една година в около половината от държавите членки. Тя може да достигне две или повече години в редица други държави членки.", "date": "2018.06.01", "title": "За 57% от българите съдиите са зависими от външен натиск"}
{"url": "https://www.dnevnik.bg/detski_dnevnik/2018/06/01/3185913_s_decata_v_pochivnite_dni_2_i_3_juni/", "text": "С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Тази седмица включваме и Деня на детето - 1 юни. Ако имате информация за интересно предстоящо събитие, пишете ни на  dnevnik@dnevnik.bg . За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Петък, 1 юни - Повече от 60 безплатни ателиета очакват деца пред Народния театър в тазгодишното издание на Детски панаир, което по традиция ще се проведе на този ден на това място, съобщиха организаторите от фондация \"Изиарт\". От 11 до 20 ч. ще са отворени работилниците за децата на територията на Градската градина и в близките музеи и галерии. По традиция фондация \"Изиарт\" е изработила и специално създадени игри за музеите – децата ще могат да станат откриватели в Музей за история на София, Национален природонаучен музей, Институт за етнография и фолклористика с Етнографски музей, Софийска градска художествена галерия.  За децата, които се интересуват от изкуство, са предвидени десетки работилници, между които по стъклопис, архитектура, пясъчни рисунки, плъсти, грънчарство. В програмата са включени и редица спортни активности – танци, йога, тенис шах. Организаторите са приготвили и атрактивна програма за сцената - музикални и театрални спектакли, танци и игри за най-малките. По традиция ще бъде показана и истинска пожарна кола, на която малчуганите ще могат да се качат и да усетят вълнението, като влязат в ролята на истински пожарникари. - Държавната агенция за закрила на детето е подготвила безплатно шоу за празника на детето в зала \"Асикс Арена\" (бивша \"Фестивална\") от 17 часа. На сцената ще се качат едни от най-известните ютюбъри в България, за да изненадат хиляди деца с нещо, което правят за първи път. За регистрация и подробности -  тук .  - Открита тренировка по карате киокушин ще се проведе от 10 часа в парк \"Гео Милев\". В нея напълно безплатно могат да се включат всички деца, които искат да се запознаят отблизо с бойното изкуство, а специален гост ще бъде световната шампионка по карате киокушин Александра Маринова. Тримата ученици, които покажат най-добри спортни умения по време на открития карате клас, ще получат 1 месец безплатни тренировки по киокушин в СК \"Армеец\". - район \"Младост\" организира традиционния си празник в парка пред Общината в квартала. Ще има богата музикална, културна и развлекателна програма за всички възрасти и вкусове. За децата ще се грижат аниматори, които ще им предложат игри и арт ателиета. Програмата включва: 10 – 13 ч. – Спортни щафетни игри за децата от детските градини и демонстрации на спортове подходящи за деца; 10.30 – 12.30 ч. - Рисуване на асфалт на тема \"Младост – цветно приключение\"; 16 – 18.30 ч. - Забавни игри и анимации; 18.30 – 20.30 ч. – Концерт на ДЮТА \"Пламъче\" със специалното участие на вокална формация \"Звънче\" при 125.СУ \"Боян Пенев\" и вокална група \"Талантите на Младост\" и официално откриване на празника. - В Националния етнографски музей се открива изложбата \"Обичай! Създавай! Споделяй! Въвличай!\" от проекта \"Get involved, fall in love with Varna\". Посетителите ще видят десет артистични инсталации, създадени през лятото на 2017 г. по улиците на Европейската младежка столица – Варна и ще разберат как с игри е била въвлечена любовта на хората за създаването на една по-добра градска среда. - На Ларгото от 11 часа ще бъде открита благотворителна изложба на картини на деца от 143 СОУ \"Георги Бенковски\". Каузата на изложбата е \"Деца помагат на деца\", като събраните пари от продадените картини ще бъдат дарени на деца, лишени от родителска грижа. - Музикалният театър кани децата и техните близки на два безплатни спектакъла на – балета  от 11 часа и мюзикъла от 15 часа. И двата ще се играят на голяма сцена. - Държавната агенция за закрила на детето (ДАЗД) организира футболен турнир по повод на Международния ден на детето. В състезанието от 10 часа на стадион \"Академик 4. километър\" ще участват ученици от столични училища и техни връстници, лишени от родителски грижи.  организира  творчески следобед за деца . В ателието по керамика те ще изработят картина от глина. Следват занимания в парка, водени от художник-педагог. Подходящи са за деца от 6 до 11 години и ще се проведат от 13 до 16 ч. Таксата за участие за двете занятия е 20 лв., а само за ателието по керамика цената е 15 лв. Сумите включват всички материали за работа. \"Работилничка за приложни изкуства\" приема желаещи да се занимават с керамика, грънчарство, приложни изкуства и рисуване. Занятията са в събота и неделя. Можете да разгледате и да си изберете от курсовете, които се провеждат до  Южния парк , в  Бистрица  и на  Петте кьошета .  -  На Женския пазар  децата, които всекидневно пребивават там, ще закачат минувачите, като им разказват приказки и четат поезия, съобщиха организаторите от \"Павилион 19: място за игра\" – инициатива на Центъра за култура и дебат \"Червената къща \"Андрей Николов\", насочена към кризисна работа с местни и мигрантски общности на Женския пазар чрез изкуство, култура и психо-социална подкрепа. Ще бъде организирано и ателие за родители \"Подарък за моето дете\", в което майките и бащите ще имат на разположение материали за ръчна изработка, с които да сътворят малък предмет за спомен.  -  \"Маргаритка\" и \"Приказка без край\"  са организатори на цял ден песни, забавления, игри и голям концерт в в парк \"Гео Милев\". Началото е в 10 часа, а вечерта, точно в 19 часа, ще има голям концерт със звездите на \"Маргаритка\" - Вики от Мастило, Мая Бежанска, вокална група \"Шоколадче, в компанията на перкусионен ансамбъл \"Тупан\" към музикално училище \"Любомир Пипков\" и още много гласове.  -  Детският център \"Мама и Аз\"  обявява ден на отворените врати, за да отпразнува рождения си ден. Децата ще могат да се посветят на музиката и изкуството, да участват в арт ателиета \"Изработка на забавен моливник\" и \"Изработка на пъстроцветна саксия\", да се вживеят в музикалната приказка \"Маша и Мечока в очакване на лятото\" и много други. Ще има музика и танци, атракциони като баланс на чинии, жонглиране на топки, музика и танци, магически изненади и забавления. И, разбира се, много подаръци. Детски център \"Мама и аз\" предлага целогодишни услуги, които помагат на родителите да организират ежедневието на детето си – учене, забавление, танци, музикални и арт занимания, школи по чужди езици, детски партита с костюми на приказни герои. Повече за програмата за Лятната академия 2018 на детския център може да научите  тук .  - Футболен турнир за деца в риск \"1 юни\" с участието на софийски отбори. Състезанието е в петък от 10.30 до 14.00 ч. на стадион \"Академик\". Събота, 2 юни -  Детска къща \"Приказка без край\"  кани децата на празник на двора, където ще ги очакват: 11 ч. - Театралното представление \"Пипи\" с Гергана Костова и Цвета Мишкова 11.45 ч. - Весела работилница с Миа. В работилницата ще си измайсторят сами кукла Пипи и ще се забавляват. Цена на билет за театър, за посетител: 7 лв., за ателие: 10 лв. Билети могат да се купят  тук . - От 11 часа Музикалният театър представя премиерата на мюзикъла за деца и възрастни  . - От 11 часа посетителите на Националния етнографски музей са предизвикани да се превърнат в активни участници в работилница за създаване на инсталация с втъкани символи на чипровските килими. Концерт-спектакълът \"Ритмичното букварче\" ще срещне малчуганите с ударните инструменти на ХХ в. от 11 ч. в Първо студио на Българското национално радио. Музиканти от ударната група на Симфоничния оркестър на БНР и ученици от Национално музикално училище \"Любомир Пипков\" са подготвили за децата и техните родители весела програма, с която ще разкажат как чрез удар всеки предмет може да се превърне в музикален инструмент и ще демонстрират безкрайните възможности на перкусиите. Водещата Елена Бозова ще поведе малчуганите в това атрактивно и вълнуващо \"ударно\" пътешествие, в което всеки ще има възможност да се включи в създаването и преживяването на специално подбраната за него музика. Входът е свободен за деца до 12-годишна възраст, а билети за възрастни на цена 10 лв. се продават в Рекламно-информационния център на БНР или с предварителна заявка на  geshevska@bnr.bg . - район \"Младост\" организира традиционния си празник в парка пред Общината в квартала. Ще има богата музикална, културна и развлекателна програма за всички възрасти и вкусове. За децата ще се грижат аниматори, които ще им предложат игри и арт ателиета. Програмата включва: 10 – 13 ч. - Демонстрации на адаптирани гимнастически упражнения за хора със специфични потребности, фехтовка, йога за деца и възрастни, зумба; 11 – 12.30 ч. - Анимирани и ролеви игри и викторини по родолюбие; 16 – 18.30 ч. - Забавни игри и анимации; 18.30 – 20.30 ч. - турнир по \"Кунг фу\" на \"Кунг фу Тоа Академи\".  - В детски център \"Мама и аз\" мини академия \"Пам и Бу\" ще посрещне малки и големи със своята програма от семейни часове. Началото е в 10 ч. с класа \"Играй и учи\". В него могат да вземат участие деца, на възраст от 1 до 5 години. От 11 часа започва класът по Музика, а от 12 – Арт занимания. От 13 до 17 ч. ще има свободна игра, след което започва детска йога, подходяща за деца от 3 до 6-годишна възраст. Актуалната програма на всички класове през делничните дни може да следите  тук  или да попитате на тел. 0894 289 351. - Тече  \"Варна лит\" , фестивалът, който обединява писатели, журналисти, учители, актьори и изпълнители и ги превръща в преки посланици на литературата сред по-младото поколение. - Бягане за деца NN Kids Run, част от веригата 5kmrun. Състезанието в събота от 10 ч. в Южния парк (паметника с птиците). Повече подробности за събитието  тук .  - Турнир по художествена гимнастика за деца \"Цветята на България\".  Състезанието  ще в събота и в неделя в зала \"София\".   - В събота и неделя  инициативата \"София спортува\"  ще превърне Борисовата градина в арена на различни спортни и тренировъчни активности, които за втори път в подобен мащаб ще се проведат на открито. Отделни площи ще бъдат предназначени за редица спортни занимания - силови тренировки, кросфит, аеробика, йога, зумба а на други, ще бъдат представени нови спортни активности - канго джъмпс, бъбъл футбол и арчери таг. Ще бъдат представени тренировки за ранно физическо развитие на деца до 12 години \"Детето чудо\", тренировки за бременни, както и тренировки \"Мама и бебе\" за проследяване на физическото възстановяване при новородили майки. Неделя, 3 юни - От 11 часа посетителите на Националния етнографски музей са предизвикани да се превърнат в активни участници в работилница за създаване на инсталация с втъкани символи на чипровските килими. На поляната зад Park Center Sofia ще има безплатно за децата конна езда- два големи коня и пони ще са на тяхно разположение, съобщават от мола.  - Днес от 15 часа в Dada Cultural Bar ще бъде представен сборник с различните педагогически практики, които бяха показани в първия  кинофестивал за образованието \"(НЕ)Възможното образование\" , съобщиха организаторите на фестивала от \"Общност за демократично образование\". В онлайн сборника са поместени описанията на филмите, които се прожектираха по време на форума. Събрани са сайтовете им, трейлърите и са синтезирани дискусиите след прожекциите. Сборникът е синтезирал информация за монтесори метод, валдорфската педагогика, домашно образование, демократично образование, сугестопедията и ънскулинг. Във всеки от материалите има и раздел за допълнителни ресурси, както и за възможностите за обучение в този подход/педагогика.  - район \"Младост\" организира традиционния си празник в парка пред Общината в квартала. Ще има богата музикална, културна и развлекателна програма за всички възрасти и вкусове. За децата ще се грижат аниматори, които ще им предложат игри и арт ателиета. Програмата включва: 11 – 13 ч. - Открита сцена; 11 – 13 ч. – \"Най-дългата детска рисунка в \"Младост\" 16 – 18.30 ч. - Игри и анимации. 18.30 – 21.30 ч. - Вечерен концерт на читалища и училища със специалното участие на Дичо от Д2.  - От 10.00 часа на спортната база на НСА ще се проведе лекоатлетическата надпревара  \"Тереза Маринова и приятели\".  - В събота и неделя  инициативата \"София спортува\"  ще превърне Борисовата градина в арена на различни спортни и тренировъчни активности, които за втори път в подобен мащаб ще се проведат на открито. Отделни площи ще бъдат предназначени за редица спортни занимания - силови тренировки, кросфит, аеробика, йога, зумба а на други, ще бъдат представени нови спортни активности - канго джъмпс, бъбъл футбол и арчери таг. Ще бъдат представени тренировки за ранно физическо развитие на деца до 12 години \"Детето чудо\", тренировки за бременни, както и тренировки \"Мама и бебе\" за проследяване на физическото възстановяване при новородили майки.  - Турнир по художествена гимнастика за деца \"Цветята на България\".  Състезанието  ще в събота и в неделя в зала \"София\". - Тече  \"Варна лит\" , фестивалът, който обединява писатели, журналисти, учители, актьори и изпълнители и ги превръща в преки посланици на литературата сред по-младото поколение.  - Над 20 културно-образователни инициативи за деца включва тазгодишното издание на Детски панаир, организирано от фондация \"Изиарт\", а всички инициативи са с вход свободен. Предвидените работилници ще се провеждат от 10 до 18 ч. на площада, в Регионалния исторически музей и галерия \"Сирак Скитник\". За децата, които се интересуват от изкуство, са предвидени десетки работилници, между които по стъклопис, архитектура, пясъчни рисунки, плъсти, грънчарство. В програмата са включени и редица спортни активности – танци, йога, тенис шах. Организаторите са приготвили и атрактивна програма за сцената - музикални и театрални спектакли, танци и игри за най-малките. По традиция ще бъде показана и истинска пожарна кола, на която малчуганите ще могат да се качат и да усетят вълнението, като влязат в ролята на истински пожарникари.", "date": "2018.06.01", "title": "С децата в почивните дни (2 и 3 юни)"}
{"url": "https://www.dnevnik.bg/bigpicture/2018/06/01/3185888_nai-dobrite_snimki_na_dnevnik_prez_mai/", "text": "Фоторепортерите на \"Дневник\" всеки ден са там, където стават събитията. В обективите им се отразяват новините в България, както и стотици интересни детайли от живота, които остават встрани от информационния поток. Предлагаме ви подбор от най-добрите снимки за месеца, направени от Анелия Николова, Юлия Лазарова, Велко Ангелов и Георги Кожухаров. Очакваме и вашите снимки за рубриката. Селекцията ще бъде взискателна, защото това е мястото за качествена фотография, през която се разказват и истории.", "date": "2018.06.01", "title": "Най-добрите снимки на \"Дневник\" през май"}
{"url": "https://www.dnevnik.bg/zelen/2018/06/01/3188034_glasut_na_okeana_shte_se_chue_dnes_v_burgas/", "text": "\"Гласът за океана\" започва като инициатива през 2015 г. под формата на гражданска петиция, която да подчертае значимостта на океаните при решаването на проблемите свързани с климатичните промени. Шест месеца преди началото на Парижката среща за климата организаторите на кампанията от международната организация \"Сърфрайдърс\", събираха подкрепа за защита на морските води, които ни дават 50% от кислорода на земята, а целта им беше мерките срещу замърсяването, затоплянето и покачването на океаните да заемат централна роля в дебатите за мерки срещу промените в климата в сделката в Париж.  Три години по-късно от \"Сърфрайдърс\" подемат нова вълна в кампанията си за океаните. Този път те привличат вниманието към дебата за чистота на моретата и океаните – най-вече от пластмаса за еднократна употреба, за да накарат европейските институции да включат тази тема в приоритетите си преди европейските избори през 2019г. \"Нека се вслушаме в океаните и моретата и да им върнем жеста, защот о70% от нашата планета е вода и тя ни дава изключително много,\" казват от организацията. Те приветстват строгите ограничения на пластмасови опаковки за еднократна употреба, одобрени от Европейската комисия в стратегия тази седмица, но настояват за пълната им забрана.  Кампанията им в защита на морета и океаните започва от големия български морски град Бургас днес и акциите им ще продължат в редица други европейски градове. Началото на инициативата съвпада с Европейски ден на морето, който се провежда в Бургас в момента.  За посланик на кампанията е избран носителят на 11 световни купи по плувен маратон и първият човек преплувал Ла Манша за по-малко от 7 часа, българинът Петър Стойчев.  Според нагласите на европейските граждани по време на кампанията от органиацията ще изведат приоритетите, на които да наблегнат европейските представители. От българския клон на ‘Сърфрайдърс\" вече осем години почистват плажове по българското Черноморие. Зад тази кауза застават основно сърфисти, които се опитват да почистят \"площадката, на която спортуват\". С почистванията си в началото на летния сезони по диви плажове те се опитват да говорят на хората за проблема с пластмасата и замърсяването на моретата. ", "date": "2018.06.01", "title": "\"Гласът на океана\" се надига днес в Бургас"}
{"url": "https://www.dnevnik.bg/sport/2018/06/01/3188002_voleibolistite_se_zavrushtat_v_sofiia_s_debjutno/", "text": "Мъжкият национален отбор на България по волейбол се завръща с мачове в зала \"Арена Aрмеец\" в София след пауза от над две години и половина. Днес възпитаниците на Пламен Константинов започват участието си във втория кръг от  Лигата на нациите, която от тази година заменя Световната лига . В петък, събота и неделя националите ще приемат съответно Сърбия, Австралия и европейския шампион Русия. И трите двубоя на българите са от 20.00 часа, като мачовете ще бъдат излъчени на живо в  страницата на А1 във \"Фейсбук\" . \"Радвам се, че след пауза, големият волейбол се завръща в София в зала \"Арена Армеец\". Надявам се нашите верни фенове да ни подкрепят, а ние, естествено, ще се постараем да им се отблагодарим с добра игра\",  заяви селекционерът Пламен Константинов в навечерието на турнира .  За последно волейболистите играха в \"Арена армеец\" при домакинството на европейското през 2015 г. Пред пълната зала с капацитет 12 500 зрители националите бяха близо до отличие, но допуснаха обрат от 2:0 до 2:3 от Франция в полуфинала. В спора за третото място българите отстъпиха с 1:3 от Италия. \"Имаме страхотни спомени от европейското първенство през 2015 г. Атмосферата е уникална и всички надскачат себе си с такава подкрепа\", допълни Константинов.  Следващото потенциално участие на националите в София ще бъде през есента. От 9 до 30 септември България е съдомакин на световното първенството с Италия. Волейболистите ще играят в \"Арена Армеец\", ако заемат едно от първите три места в групата си във Варна с отборите на Полша, Иран, Куба, Финландия и Пуерто Рико.  Преди седмица националите стартираха Лигата на нациите с две победи и една загуба. Възпитаниците на Константинов постигнаха труден успех с 3:2 срещу домакина Китай, последван от поражение с 1:3 от САЩ, а в последния двубой българите се справиха по отличен начин с 3:1 срещу Аржентина. За втория кръг Константинов няма да може да разчита на двама основни играчи - центъра Николай Николов и диагонала Цветан Соколов.  Играчът на \"Лубе\" оперира коляното си  в средата на май и ще пропусне световното. Сърбия и Русия също не са в оптимален състав заради контузии. Сърбите ще бъдат без диагонала Александър Атанасийевич и центъра Марко Подрасчанин. Звездата на Русия Дмитрий Мусерски също пропуска надпреварата в София заради болки в коляното.  България ще бъде домакин на още един турнир от Лигата на нациите. От 15 до 17 юни в зала \"Конгресна\" във Варна националите ще приемат Франция, Канада и Бразилия.", "date": "2018.06.01", "title": "Волейболистите се завръщат в София с дебютно домакинство в Лигата на нациите"}
{"url": "https://www.dnevnik.bg/evropa/2018/06/01/3187860_voina_na_simvoli_po_ulicite_na_katalunia_tlee_opasno/", "text": "Война на символи на плажа или в регионалния парламент, вандализъм срещу централите на партиите: напрежението се натрупва в разделената по въпроса за независимостта Каталуня. \"Съществува тлеещо насилие, което се усеща във въздуха, което не стига до физическо насилие, но върви към \"кресчендо\", смята Соня Андолс, политолог, специалист по анализ на конфликти в университета на Барселона. \"Тонът се повишава, има спречквания между хора, които се блъскат, обиждат се, става актуален езикът на омраза към другия: с тези, които са за независимост, се отнасят като с \"пучисти\", а с тези които не са - като с \"фашисти\", казва тя. От няколко седмици североизточният регион на Испания със 7.5 милиона население е сцена на битка на символите. Радетелите за независимост слагат жълти ленти навсякъде в знак на протест срещу хвърлянето в затвора на няколко лидери, но опонентите им ги махат. Тупаници и вандализъм В началото на май полицията трябваше да се намеси между две групи в Барселона, за да предотврати сблъсък. Миналата седмица в Канет де Мар, на 40 км на север, трима застъпници на независимостта бяха леко ранени в сбиване с хора, някои от които с качулки, които бяха унищожили символично гробище с жълти кръстове на плажа. Друг пример за това напрежение - демонстранти срещу  новия регионален премиер Ким Тора , който е за независимост, в неделя преминаха към физическа саморазправа с полицай в Барселона, от когото искаха да махне жълта лента от фасадата на кметството, след което покриха част от плаж с испански знамена. В регионалния парламент, в петък прекъснаха пленарно заседание, когато Карлос Карисоса, председател на групата на \"Граждани\", основната партия, която е срещу независимостта, махна лента, поставена на една от седалките, за да символизира отсъствието на човек, който е в затвора. Раздразнението е осезаемо в Каталуня от миналата есен след понякога необузданите репресии, последвали незаконния референдум за самоопределение, задържането на открити привърженици на независимостта и неуспешното обявяване на \"каталунска република\", която половината от населението на региона не желаеше. Демонстрациите за и против независимостта оттогава се умножиха, а испанската крайна десница се активизира и нападна радетели на независимостта. Напрежението нарасна и на демонстрациите за независимост. Досега неизменно миролюбиви, през март те завършиха с ожесточени сблъсъци с полицията. Политическите партии, потърсени за коментар от АФП, отчитат също увеличаване на вандализма, графитите и счупените стъкла. Мигел Гарсия, координатор на \"Граждани\" в Оспиталет де Льобрегат, вторият по големина град в Каталуня, твърди, че партийната централа е била обект на нападение 13 пъти от 2015 г. и понякога е цапана с животински изпражнения. \"Има хора, които не понасят нашите идеи\", казва Гарсия, чиято формация е отчела тридесетина акта на вандализъм през 2017 г., както и каталунската Социалистическа партия. Партиите, които са привърженици на независимостта, уверяват, че и те страдат от отмъщения, но отказват да дадат точна бройка. За да не се отдава прекалено значение на \"изолирани\" факти, казват в Републиканската левица на Каталуня. \"Някои хора искат да внушат, че каталунското общество се радикализира и използва насилието, но това не е вярно\", протестира Давид Бонвехи от партията PDECAT (Каталунска европейска демократична партия) на  бившия каталунски премиер Карлес Пучдемон . Един от нейните офиси в Барселона също е бил омазан с изпражнения. Огънят на разделението В каталунския всекидневник \"Вангуардия\" каталунският писател Антони Пуичверд сравни ситуацията със \"синдром на сварената жаба\". Пусната във вряща вода, тя веднага бяга, но ако я сложат в хладка вода, която постепенно се затопля, тя не изпада в паника и се оставя да бъде сварена и да умре. \"Това насилие с ниска интензивност, тези злонамерени действия (...) са хладката вода, в която се къпе каталунската жаба. Тя се преструва, че не обръща внимание, че огънят на разделението продължава да пламти, а температурата се покачва всеки ден\", написа той. Соня Андолс, която има опит в посредничество на Балканите и в Близкия изток, не предвижда разширяване на физическото насилие в Каталуня, но смята ситуацията за \"по-опасна, отколкото изглежда\". \"В крайна сметка, при конфликт физическото насилие е най-лошото, но то най-лесно може да бъде спряно. Културното насилие, омразата, която остава, това трябва да ни тревожи много\", казва тя. /БТА", "date": "2018.06.01", "title": "Война на символи: по улиците на Каталуня тлее опасно напрежение"}
{"url": "https://www.dnevnik.bg/ot_vas/novini_ot_vas/2018/06/01/3187993_edna_nedovurshena_prikazka_za_cveten_kilim/", "text": "Почти семица тази леха е в това състояние", "date": "2018.06.01", "title": "Една недовършена приказка за цветен килим"}
{"url": "https://www.dnevnik.bg/sport/2018/06/01/3188146_grigor_dimitrov_izliza_sreshtu_verdasko_v_tursene_na/", "text": "Григор Димитров се изправя днес срещу Фернандо Вердаско с мач от третия кръг на \"Ролан Гарос\". Двубоят е първи на корт №1 и ще започне в 12.00 часа. При успех българският тенисист, който е четвърти в схемата, ще постигне най-доброто си класиране в надпреварата. До момента той никога не е успявал да прескочи третия кръг и това прави \"Ролан Гарос\" най-слабия му турнир от четирите в Големия шлем. Съперничеството му с Вердаско показва пълно равенство помежду им. Димитров и испанецът имат общо по две победи, а на клей - по една. Последната им среща беше на Индиън Уелс този сезон, като тогава 34-годишният Вердаско спечели със 7:6 (4), 4:6, 6:3. Димитров имаше много тежък мач в предния кръг на \"Ролан Гарос\", като  преодоля след пет сета Джаред Доналдсън . След двубоя  българинът заяви, че търпеливата игра и добрата физическа подготовка са били в основата  на драматичния му успех. \"Когато играеш три от пета сета, винаги има една леко разконцентрация, която трябва просто да подобря. Мачът беше добър като цяло. Направих доста грешки, които не трябваше, но това е. Борбата ми беше може би най-силното нещо. Останах себе си, не се ядосвах излишно. Дори когато някои от ударите не ми вървяха, продължавах да си играя моята игра. Това е една добра стъпка напред\", каза българският тенисист.", "date": "2018.06.01", "title": "Григор Димитров излиза срещу Вердаско в търсене на рекордно постижение на \"Ролан Гарос\""}
{"url": "https://www.dnevnik.bg/photos/2018/06/01/3186174_fotogaleriia_gabrovo_moi_maluk_brjuksel/", "text": "Габровският карнавал има дълга история. Тази година той се проведе на 19 май, а мотото му беше \"Габрово, мой малък Брюксел\".", "date": "2018.06.01", "title": "Фотогалерия: Габрово, мой малък Брюксел"}
{"url": "https://www.dnevnik.bg/analizi/2018/06/01/3187235_kratka_teoriia_na_bulgarskata_ikonomika/", "text": "Икономиката живна. Расте. През 2017 БВП нарастна с 3.6%, през 2018 се очаква растеж 3.7%, безработицата е 5.7% (ниска), през 2017 година реалният годишен доход на българина се качи с 5.5%, инфлация кажи-речи няма, а тази година България ще е петата или шестата най-бързо растяща икономика в ЕС. Хората обаче недоволстват, тихичко, по нашенски. Расте, казват, само за някои. За други не. Расте за тези, които крадат. Селата загиват, въздухът е мръсен, тротоарите разбити. Не расте, лъжат. България остава най-бедната страна в ЕС, а в последните години забележимо изостана и от вечния си брат по евроневоля Румъния, икономиката й е енергийно най-неефективна в ЕС, доходите най-ниски, 40% от българите не могат да отопляват достатъчно домовете си, а жилищата на 29.5% тънат в мухъл и влага (данни от 2012). Щом някой се поизучи, напуска страната и за годините на демокрация и пазарна икономика България процентът на населението, заминало в чужбина, е приблизително равен на процента, напуснали Сирия по време на войната. Какво става? Ето една кратка теория на случващото се, която се опитва да обясни как така хем нещата отиват на добре, хем на зле. В края на 80-те година българската икономика беше освободена от централното, да използвам обичаната дума, робство. От тогава насам тя показа своя собствен характер. Като всяка социална система и икономиката си има характер, нещо като личностна характеристика (personality). Тази характеристика я кара да се държи по определен начин по време на възход, падение и затишие. За трийсетина години минахме през всички тези фази по няколко пъти, достатъчно за да разгадаем поне донякъде личността на българската икономика. И е време да надникнем отвъд оправданията с войните в Югославия, корупцията, намесата на Русия, икономическата криза, откраднатите пари от комунистите, Държавна сигурност, разбойническа приватизация и други страшни неща. Тях ги има, понякога в много висока степен, но те, дори всички на куп, не могат да предложат достатъчно обяснение за състоянието, в което сме. В същото време, другите бивши комунистически страни, както и Турция, дръпнаха значително напред. Преди 30 години всички бяхме приблизително на едно дередже. Днес всички те са по-богати от България (в покупателна способност на човек). Всички те сякаш можаха да отскочат сравнително енергично след последната криза, България - не.  Какво видяхме през годините? Какво ще рече това? Всяка икономика се влияе от състоянието на регионалната и глобалната икономика. Българската се влияе много. Еврозоната, съседите, целият Европейски съюз се отразяват много на българската икономика и я влачат подире си. Голям дял на икономиката ни се движи от изнесени в България производства, които зависят от стратегии, амбиции и пазари извън страната. Българската икономика е малко като британския риболов: британците изнасят 80% от рибата, която хващат, а 80% от рибата, която ядат е внос.  Бута я главно Европейският съюз с разнообразните си институции, директиви и регулаторни и финансови инструменти. Това бутане е мъчително и за двете страни. Българската икономика не иска да мърда, ЕС натиска - пари за пътища и пречиствателни станции, натиск за развитие на енергийния пазар (ЕК дори пое отношенията ни с \"Газпром\"), стандарти за храни, обучение и консултантски услуги и какво ли още не, все неща, които по принцип би трябвало да са си вътрешна инициатива. При нас не са. При нас е \"така казаха от Брюксел\" и \"усвояваме европейски средства\". Да не падне. България няма социална политика, поне не в смисъла, който който повечето европейски държави влагат в този израз. Тя обаче е подпряна с няколко клина, които я стабилизират. Като каца на баир. Най-якият клин вероятно е високият дял собственост на неипотекирани жилища. Изплащането на ипотечни заеми е едно от най-сериозните и безмилостни пера в бюджета на западноевропееца. Българинът е освободен от този разход. Вторият е останалата дребна собственост, включително в зарязани села, която служи като резерв при криза, както и за постоянна хранителна (и, разбира се, питейна) добавка към семейния приход. Третият клин са гурбетчийските пари, които роднините пращат от чужбина. Четвъртият са огромните спестявания, бели пари за черни дни, защото не се знае какво ще стане. В резултат на тези клинове българинът рядко плаща застраховка, изплаща ипотека или остава на улицата. Благодарение на тях той често и не се бори за по-голяма заплата. Икономиката е защитена, подпряна, което от своя страна до голяма степен определя и политическото разположение на силите у нас. В известна степен това е и причината в България да няма лява политическа сила или профсъюзи. На пръв поглед това твърдение звучи странно, защото българската икономика е експортно ориентирана. Но в същото време в България важи принципът \"да има за нашите хора, да не ни грабят чужденците\". Тази домашна нагласа кара чужди компании да се махат от България, странни български компании да приватизират големи предприятия и да ги съсипват, народът да се наостря срещу американски централи и канадски златотърсачи, защото ни грабят благата, да си държим за нас си \"стратегическа\" инфраструктура, защото как така чужденци ще ни управляват тока или водата и в крайна сметка да не сме в състояние да изградим едно свестно съвместно предприятие, което да заеме сериозно място на световната сцена. Киселото мляко си е наше, златото си е наше, БДЖ си е наше, всичко си е наше. Ако чужденците искат да построят нещо сами, да произвеждат и изнасят, може, но нашето не си го даваме. Така процъфтяват изнесените производства, спестовните банки и други пасивни предприятия, както и някои български фирми, които работят за износ, но успешни съвместни предприятия са рядкост. (Изключения, разбира се, има.) . Инерцията и глобалният растеж ще си свършат работата, България ще се носи като дънер по Дунава и един ден ще стигне до морето, ако не се заклещи на някой бряг или остров. Белене например. Страната си върви, истината е, че българинът никога в историята си не е бил толкова богат, но това твърдение е малко като твърдението, че за 13 века българите никога не са имали толкова много мобилни телефони. . Те обаче изискват и радикални реформаторски лидери. Някой, който би поел риска да съкрати 20% или 40% от държавните служители, 30% или 50% от полицията, който би затворил с един замах \"Бобов Дол\", би разбил НЕК, \"Булгаргаз\", \"Булгартрансгаз\", би приватизирал БДЖ и електрифицирал обществения транспорт. И ред други неща, но все с този замах. И който не би се притеснявал, че някои от тези решения може и да се провалят. . Досега образованието винаги е било дело на самите давещи се. И на просещи ректори. Радикалната реформа в образованието изисква безмилостно отношение към БАН и вероятно свиването му с 80%, ясен избор между затваряне на държавните медии или натоварването им с изцяло образователна и информационна функция, масивна инвестиция в обучението по математика и езикова грамотност в средните училища, и съответно вкарването на България в топ 20 на PISA, ангажиране на половината от възрастните в редовен образователен процес и още няколко радикални мерки. Това ще рече и държавните разходи за образование да се увеличат от сегашните 4% вероятно до около 6% от БВП. Разбира се, в идеалния случай политическите сили биха се съгласили да комбинират варианти две и три и биха се борили помежду си с програми за безмилостни реформи и яко залягане над уроците за всички, не с обещания за нова пътна настилка и усвояване на европейски пари. Тогава и икономическият ни растеж ще дръпне с една предавка и вероятно ще мине 5% и ще се доближи до 6%. Ще се промени и настроението на хората, които ще видят в България перспектива, не само уют или безизходица. Проблемът обаче е, че ние не обичаме резки движения. За последните 30 години България демонстрира, че се чувства странно комфортно в своето домашно съществуване, влачена, бутана и подпряна. В България няма и политическа партия, която дори да повдига въпроса за радикални реформи или образователен план Маршал. Тези партии, които възразят: ама ние сме много за реформи и все за реформи говорим, не са никак убедителни, а по-скоро гледат да съберат лайкове в социалните мрежи.", "date": "2018.06.01", "title": "Кратка теория на българската икономика"}
{"url": "https://www.dnevnik.bg/detski_dnevnik/2018/06/01/3187552_nad_12_500_deca_sa_s_roditeli_v_zatvora_nacionalna/", "text": "Как задържаните в затворите бащи да бъдат добри родители, да не възлагат на децата си с несиметрични отговорности, решения, ангажименти, как да не ги натоварват емоционално, как да се чувстват полезни. Това са част от задачите, които си поставя проектът за създаване на Национална мрежа в подкрепа на деца с родители в затвора. Инициатори на идеята са Паневропейската мрежа за деца на затворници в Европа (COPE) и българския им партньор Сдружение \"Дете и пространство\". Проектът за създаване на мрежата се базира на препоръката на Съвета на Европа, приета през април тази година от Съвета на министрите в Страсбург в подкрепа на децата на родители, които изтърпяват присъда лишаване от свобода. Организациите обявиха намеренията си на среща в София, в която участваха редица неправителствени организации, но и държавни институции, като сред организаторите беше Главна дирекция \"Изпълнение на наказанията\" към Министерството на правосъдието. В България става дума за но може да са и повече, защото в тази бройка не влизат родителите с кратки присъди, обясни пред \"Дневник\" детският психоаналитик и председател на сдружение \"Дете и пространство\" Весела Банова. Тя отбеляза, че тези деца не са в риск сами по себе си, но ако няма подходяща подкрепа за общуване между тях и родителите им в затворите, то те са силно застрашени. Затова и сдружението е инициирало създаването на мрежа от институции, неправителствени организации, експерти, която да може да проведе цялостна политика за подкрепа на родителите и децата. \"Събрахме се 15-16 институции в подкрепа за идеята, самата препоръка на Съвета на Европа е направена в тясно сътрудничество с българската Главна дирекция Изпълнение на наказанията. Това, че от дирекцията участваха в изготвянето на препоръките, говори за воля за промяна и е обнадеждаващо, защото не можеш да промениш система, която сама не иска да се реформира\", посочи психоаналитикът. Банова, която преди е била и зам.-председател на агенцията за закрила на детето, каза, че в сферата има множество добри практики и инициативи, както в държавните и общински институции, така и в неравителствения сектор. За съжаление обаче между отделните инициативи, дори държавни служби знаели и контактували добре с някои институции, но при други се късала връзката. Така някои от добрите инициативи, не могат да бъдат надградени с дейността, извършвана в друго звено. И остават сами за себе си. Липсата пък на цялостна мрежу за психично здраве за децата също утежнява процесите на подкрепа на най-уязвимите деца, посочи Банова. Целта на сдружението и на мрежата е малко по малко да коригира тези липси, като създаде платформа, на която ще се споделят добри практики, ще се качват мартериали, видео-файлове и др. Планират се и периодични срещи за споделяне на опит и търсене на подкрепа. Проектът сега е насочен към бащите в затворите, като тази година от сдружението ще работят със служители от Софийския затвор, за да ги подпомогнат, да им разяснят начините, по които могат да бъдат подкрепени бащите да осъществят пълноценна връзка с децата си. Тази година поставяме основата, ще направим срещи и ще дадем подкрепата си за персонала и ще им разкажем чрез какви на пръв поглед лесни, но практични похвати, могат да допринесат съществено за подобряване на връзката между бащите в затвора и техните деца, каза Весела Банова. На следващите етапи се предвижда работа директно със затворниците, ще се организират ателиета, срещи, дискусии. За работата с децата от сдружението се надяват да стигнат до учителите и чрез информация, книги, материали и съвети да им помогнат в работата с деца, чийто родители са в затвора. Идеята е в училище децата да бъдат насърчавани да изваждат и изговарят проблемите, които усещат заради раздялата с родителя. Да бъдат подпомагани да намерят думите и да изговорят притесненията си. Затова и създаването на националната мрежа е от изключително значение, защото така добрите практики ще могат да достигнат в цялост до децата – чрез включване на институциите, неправителствените организации, учители, директори, училищните психолози. На пръв поглед \"триковете\" за подобряване на връзката между родителите и децата изглеждат обикновени и са лесни за изпълнение. Те обаче са провокирани от които се пораждат от продължителното затваряне на родителя в затвора, посочи Весела Банова. Основните проблеми идват от това, че родителите обръщат баланса на връзката, тя става асиметрична – вече не те са хората с отговорности, взимащи решенията, не те са водещи, не от тях зависят ситуациите. Често всъщност децата биват натоварени с тези отговорности и бреме, присъщи на родителя – те трябва да взимат решенията, на тях им се демонстрира, че те са центъра на света на родителя си, че без тях света на бащата ще се срине, те се чувстват длъжни да се грижат за родителя си. В същото време затворените за дълго време хора губят самоувереност, чувстват се унизени, нямат право да взимат каквито и да било самостоятелни решения в затвора и това уврежда изобщо способността им да взимат решения. А всичко това неминуемо се отразява на връзката с детето, заощто то очаква именно увереност, подкрепа и напътствие от родителя си. Водещ похват е да се даде възможност на бащата да изработи предмет със собствените си ръце за подарък на детето – картичка, играчка, илюстрирана книжка. Това изглежда уж просто, но всъщност възстановява способността на бащата да е отговорен родител, подхранва чувството му за гордост, показва му, че е способен на нещо, коментира психоаналитикът. Ако се направят съвместни ателиета с децата, бащите ще могат да предадат и опита си, да покажат, че са способни и това допълнително да подхрани правилно балансираната връзка. Друго важно е човек от персонала на затвора да може да пръсиства на срещите с децата и да подкрепя бащите по време на срещите. Това от една страна би предотвратило опасността бащите да да ги пренатоварват с изисквания и очакванията си. Бащите ще мислят много по-внимателно как изразяат чувствата си, какво говорят, какви послания отправят към детето, ще предотврати евентуално вкопчване в детето. В същото време добре подготвени представители на персонала биха могли да окажат сериозна морална подкрепа на бащата и да го насърчат да е отговорен и способен родител. В момента в Софийския затвор с тази задача биха могли да се справят инспекторите по социалната работа, които след подготовка за това как да дадат най-добра подкрепа и за какви дисбаланси да внимават, биха могли да станат много успешни балансьори на връзката, каза Весела Банова. От \"Дете и пространство\" се надяват в бъдеще да се включат и добре обучени доброволци. От сдружението ще работят и за по-приятни помещения за срещи между родители и деца. Изключително важно е те да са без решетки, да има играчки, меки цветове, да има приспособления за рисуване и творчество. А децата да могат да общуват с родителите си без прегради между тях, без ограничения.", "date": "2018.06.01", "title": "Над 12 500 деца са с родители в затвора, национална мрежа ще подпомага връзката дете-родител (видео)"}
{"url": "https://www.dnevnik.bg/sport/2018/06/01/3187680_svetovnoto_po_futbol_shte_ima_neznachitelno/", "text": "Световното първенство по футбол в Русия няма да има трайно въздействие върху икономическия растеж на страната, показва проучване на Moody's Investors Service. Според американската компания за финансови анализи от шампионата на планетата ще спечелят сектори, които не са сред основните показатели за растежа на икономиката.  \"Виждаме ограничено икономическо влияние на национално ниво предвид кратката продължителност на световното първенство и огромния размер на икономиката на страната. Допълнителният тласък на туризма ще бъде от полза за Русия, но това вероятно ще трае кратко\", пишат от Moody's. Становището на компанията по темата е в разрез с оценката на бившия руски вицепремиер Аркадий Дворкович. През април той заяви, че икономическият растеж на Русия до голяма степен ще се дължи на вложените инвестиции около организацията на световното. Заради интереса към турнира Moody's предвижда временно увеличение на приходите в хранително-вкусовия сектор, хотелиерството, телекомуникациите и транспортната индустрия. \"Строителните компании също са сред най-големите бенефициенти, но те вече усетиха голяма част от влиянието на мондиала\", се казва още в анализа. Летищата в Москва също ще спечелят заради модернизирането им, като могат да поддържат висок поток от пътници и след края най-големия футболен форум в света. Световното по футбол ще се проведе от 14 юни до 15 юли. Мачовете ще се играят на 12 стадиона в 11 града. Само за инфраструктурни проекти Русия отдели 100 милиарда долара.", "date": "2018.06.01", "title": "Световното по футбол ще има незначително въздействие върху икономиката на Русия"}
{"url": "https://www.dnevnik.bg/bulgaria/2018/06/01/3188164_ne_sme_se_izviniavali_ili_molili_na_rusiia_smiata/", "text": "По време на  посещението на българската делегация , водена от премиера Бойко Борисов, тази седмица в Москва не е имало молене или извинение, обобщи днес по Би Ти Ви министърът на финансите Владислав Горанов. Като част от групата, видяла се с президента Владимир Путин, той обяви, че е имало разговор като между партньори. Ако приемем, че сме нарушили интересите на Русия, защото защитавахме общоевропейски цели, това не е повод за извинение, каза Горанов, визирайки спрените проекти \"Южен поток\" и АЕЦ \"Белене\". Министърът поясни, че те не са се случили, защото в тях е имало частично несъответствие с правилата на Европейската комисия. Горанов не скри, че ако те в бъдеще съответстват на икономическия интерес на България, могат и да бъдат реализирани. Попитан дали е договорено газопроводът \"Турски поток\" да се отклони към България Горанов обяви: \"Политически е договорено да има отклонение. Работи се по техническите детайли\". Той уточни, че ако евентуален нов проект за минаване на газопровод през България не отговаря на правилата на ЕК и той няма да стане, както не се е реализирал \"Южен поток\". Владислав Горанов подчерта, че България не се е молила за газопровод през нейна територия, а просто е имало съвпадение на интересите й с тези на Русия. \"За нас беше важно да гарантираме запазване на статута на страната на играч в транзита на газ и да гарантираме, че ако през Украйна спре да идва газ, ще има доставка на гориво от друго място\", каза още финансовият министър. Той обобщи, че прагматичнвите отношения с Русия не значат загърбване на ЕС.", "date": "2018.06.01", "title": "Не сме се извинявали или молили на Русия, смята Владислав Горанов"}
{"url": "https://www.dnevnik.bg/evropa/2018/06/01/3188161_italiia_izbegna_izbori_djuzepe_konte_oglavi/", "text": "Професорът по право Джузепе Конте се съгласи да оглави новото италианско коалиционно правителство, сформирано от антиимигрантската дясна партия Лига и антисистемното Движение \"Пет звезди\", предадоха информационните агенции, цитирани от БТА. На среща с президента на Италия Серджо Матарела, състояла се вчера вечерта Конте получи от държавния глава мандат да състави правителство и той прие. Конте веднага представи и състава на новия кабинет. По-късно генералният секретар на президентската администрация Уго Дзампети съобщи, че церемонията по полагане на клетва на новото правителство ще се състои днес в 16 ч. местно време. При първия си опит да състави правителство преди няколко дни Конте не успя, защото президентът  отхвърли кандидатурата  на предложения министър на икономиката Паоло Савона, известен с евроскептичните си възгледи и като противник на еврото. Лидерите на двете формации от коалицията получават постове в новия кабинет. Лидерът на Лига Матео Салвини ще бъде вътрешен министър, а лидерът на Движение \"Пет звезди\" - Луиджи ди Майо, ще стане министър на труда и социалната политика. Двамата ще бъдат и вицепремиери на Конте. Ключовият пост министър на икономиката и финансите ще се поеме от професора по икономика Джовани Триа. Бившият министър по въпросите на ЕС Енцо Моаверо-Миланези ще оглави външното министерство. Паоло Савона е назначен за министър по европейските въпроси. Министър на отбраната ще бъде жена - Елизабета Трента. Тя е експерт по въпросите на сигурността и отбраната в горещи точки като Ирак, Ливан и Либия. Алберто Бонисоли ще бъде министър на културното наследство, културата и туризма. Джулия Бонджорно, известен адвокат, защитавала видния италиански политик Джулио Андреоти, ще е начело на министерството на държавната администрация. Младият юрист Алфонсо Бонафеде ще бъде министър на правосъдието. Министър на транспорта ще е Данило Тонинели. Министър на здравеопазването ще бъде Джулия Грило. Джан Марко Джентинайо ще е министър на селското стопанство, а околната среда е поверена на Серджо Коста. Министър на регионалните въпроси ще е Ерика Стефани. В новото правителство ще има и две нови министерства - по въпросите на Южна Италия, което ще оглави Барбара Леци, и по въпросите на семействата и хората с ограничени възможности, което ще оглави Лоренцо Фонтана. Като цяло в новото правителство ще има 18 министерства, от които пет са поверени на жени. Новото правителство ще осъществява одобрената от коалиционните партньори програма, в която са посочени 30 приоритетни задачи. След полагане на клетва първият голям ангажимент на премиера Конте ще бъде участие в срещата на върха на Г-7 в Канада на 7 и 8 юни.", "date": "2018.06.01", "title": "Италия избегна избори, Джузепе Конте оглави правителството на популистите"}
{"url": "https://www.dnevnik.bg/intervju/2018/06/01/3186152_margarita_dorovska_kogato_horata_s_vlast_priemat/", "text": "Габровци са били добри търговци. Живеейки в Балкана, където няма много плодородна земя, те са били находчиви в това да произвеждат неща, които да продават, за да си купят храната, която не могат да произведат. Хуморът е мощен социален лубрикант и много помага в търговията. Характерното за габровския хумор е, че е автоироничен, габровци се шегуват със своята пестеливост и така предупреждават другата страна какво да очаква. А позволявайки на другия да се смее на твой гръб, хем го развеселяваш, хем няма риск да го обидиш. От самото начало Домът на хумора е работил във всички сфери на изкуството и културата и то с международен профил, благодарение на което имаме чудесна колекция и силни партньорства с музеи, фестивали и изложби за карикатура от цял свят. Така се става столица на хумора, на културата, на спорта или друго – с активна политика. Симпатичен факт е, че е присъдена награда за литература на Кърт Вонегът и директорът на Дома е пътувал до Щатите, за да му я връчи.  Личната история на Кристо в Габрово е съвсем непозната за публиката. След години на недобросъвестност и преднамереност в представянето на Кристо и Жан-Клод в България е много важно, че в тези изложби изкуството на двамата е поставено на първо място и представено с внимание и прецизност. - В живота на Христо няма граница между изкуство и игра, двете преливат много естествено едно в друго. Изкуството е игра, любопитство, неуморно търсене, истински вълнуващо занимание. Майката, Цвета, има много важна роля. Тя подкрепя синовете си с огромно усърдие в изграждането на този свят на въображението и свободата – важен урок за всеки родител и педагог. Когато изкуството в България става толкова скучно, повърхностно и несвободно с установяването на комунизма за Христо това се оказва непоносимо. Второто нещо, което прави много силно впечатление е, че в детството си Христо е заобиколен с част от материалите, които после ще се появят в изкуството му – това са варелите и платовете. Звучи като тривиален факт, но тези материали са същностни за естетиката на проектите им. Бащата Владимир Явашев е инженер химик, който идва да работи за процъфтяващата в Габрово текстилната индустрия и отговаря за производството на платове. А химическите продукти, които се използват в работата му се съхраняват в метални варели, сред които Христо и братята му играят като деца. Третото интересно за мен откритие е, че номадският харектер на изкуството, свободата, отказът от притежание и временността на проектите могат да бъдат разчетени като едно позитивно \"преработване\" на драматичен личен опит. Семейството не е от града, сменят няколко жилища под наем, докато накрая построяват свое, част от малка фабрика, за производство на химикали. Едва завършена, фабриката е национализирана през 1947, после и жилището. Бащата е изпратен в затвора, семейството се мести в Пловдив, после Христо отива в София, оттам – в Прага, Виена, Париж и Ню Йорк. Превратностите на съдбата и илюзорността на притежанията ни имат много ясно изражение в номадския характер на изкуството на Кристо и Жан-Клод – то се появява на различни места по света, изисква огромни усилия и трае съвсем малко време. Мислейки за тези интересни детайли, ясно си давам сметка, че в изкуството и начина, по който Кристо и Жан-Клод работят има дълбок интегритет на опит, убеждения и ценности. - Карнавалната работилница е в сградата на Музея. Процесът е бавен и трудоемък, работи се няколко месеца, за да се появят фигурите и карнавалните картини. В последните години общината полага усилия да стимулира гражданите да участват в карнавала, създавайки свои карнавални картини.  - Усмивката помага във всякакви ситуации. А хуморът прави ситуациите около нас обозрими – като се надсмееш над нещо ставаш по-голям от него. Това би следвало да е много очевидно за едно общество с тоталитарно минало. В тези идеология имаше теми, с които не можеш да се шегуваш и властта изискваше абсолютно сериозно отношение към себе си, обграждаше се с куха помпозност. Не бива да има теми табу в хумора, това е урок, който трябваше да сме научили. Когато хората с власт го приемат, това ще е добър знак за свобода. - Имаме много работа по въвеждането на музейни стандарти и процедури, така че дейността ни да е адекватна в световен мащаб. Не приемам, че имаме право на компромиси, защото сме в България и се опитвам да работя, така както бих го правила навсякъде. Основното предизвикателство е, че всяка практика и съществуващо решение трябва да бъде адаптирано. От една страна не искаш да правиш компромиси, но от друга, ние разполагаме с многократно по-малък ресурс – финансов, човешки, възможности за обмяна на опит и за развитие на компетентности в екипа. Финансирането на музеите трябва да бъде обвързано с това, което правят – с целите, които си поставят и с резултатите, които постигат. Сега не е така. То е обвързано с числеността на служителите и с площта на сградата. Това е социална политика, не културна.  - Фокусирахме се върху програмирането – стремим се да правим по-значими изложби – с повече изследователска работа и принос. Такива изложби създават ново знание, преосмислят познатото или пък предлагат различно преживяване. Изложбите трябва да са актуални, интересни и с образователна стойност. Когато се работи по изложба има един въпрос, който трябва да стои от началото до края – защо трябва да се направи това в този момент. Ако няма ясен отговор, усилието не си заслужава. Сега голямото предизвикателство е да се фокусираме върху постоянните изложби и програмите за работа с деца. - На първо място това е изложбата за габровския хумор, която разказва шегите с характерните рисунки на Борис Димовски. Но тук имаме да отговорим на един съвсем логичен въпрос, който съвременният посетител задава – защо и как Габрово е определено за столица на хумора. Трябва да добавим и историята на самия Дом на хумора – кога и защо е създаден, как се е променял през годините. Това е чудесен начин да видим през неговата история какво се е случвало с хумора и сатирата у нас. Карнавалната изложба е също важна за музея. Всеки май в Габрово се прави този страхотен карнавал с характерна политическа сатира. Започва като шумно шествие от занаятчийската и търговска улица. С развитието на индустрията и обуржоазяването на града към него се добавят салонни маскен балове. Появяват се характерните типажи на градските зевзеци. По време на комунизма карнавалът се преобразява, преместен е от Сирни Заговезни през май.Трябва да представим и карнавала като феномен, да се покажат практики от други места по света. Другата постоянна изложба, по която имаме работа, се казва \"Грехът\" и представя копия от стенописи от притворите на църкви в България – сцени, в които се осмиват греховете. Те не говорят много на днешния човек, трудно ни е да си представим как са въздействали някога, но с добра интерпретация биха ни дали идея за нормите, начина на живот преди и ролята на религията. Такава изложба е ценна за страна, която се гордее толкова много с икони, църкви и манастири. - Принципите на управление на публичните музеи и галерии. Водещото е отговорността към обществото. Музеите работят за широка публика, те не правят изложби за специалисти и отбрана аудитория. Езикът и разказът са ясни и достъпни, дизайнът на изложбите е интуитивен. Образователната роля на музея не отстъпва на научната дейност. Музеите са място на знание и отговорността им е както в създаването на истинно ново знание, така и в осигуряването на достъп до него. Тази отговорност дава на музеите изключителна тежест в обществото. Когато постигнем такъв начин на работа това, което правим ще се уважава и цени, вместо да сме на бюджетната опашка и да очакваме някаква милостиня. Елементарен пример от политиката за развитие на колекциите е, че не можеш да приемеш дарение, което не би купил. Тук често логиката е, че на харизан кон зъбите не се гледат. А това нещо изисква работа и средства – проучване, консервация, популяризиране. - Позитивното в съвременното изкуство е разрояването на сцената, което започна едва в последните години. Нови имена се появяват от различни места, отвъд обичайните - има хора завършили навън, хора, които правят изкуство, без да са учили изкуство. Арт средата тук не е особено отворена, подпомагаща и развиваща се. Самовъзпроизвеждането й през последните години не изведе и един млад художник до истинска световна кариера. Та тези хора, които идват от неочаквани места, не са продукт на обичайния клиентелистки модел, те имат друг поглед, смелост, различен подход и наистина освежават сцената. Преминаването на границите между изкуствата, използването на необичайни пространства и среда, всяка възможност за експеримент и свобода са добре дошли. Ако говорим за обичайните елементи в екосистемата, то музеите и галериите тепърва трябва да започнат да работят в подкрепа на съвременните художници, пазарът трябва да се разрастне значително, за да има ефект върху средата. Изкуството наистина трябва да излезе от елитаристките си претенции и да придобие обществена значимост - да влезе в новините, в разговорите на хората. Накратко, най-доброто предстои!", "date": "2018.06.01", "title": "Маргарита Доровска: Когато хората с власт приемат хумора - това ще е знак за свобода"}
{"url": "https://www.dnevnik.bg/na_put/2018/06/01/3188079_prasenca_za_chudo_i_prikaz/", "text": "Баарсхот, малко китно селце в провинция Брабант, Холандия. И край едно от пътчетата, което свързва фермите в този типично селскостопански район, се виждат прасенца. Валящи се в калта, търкалящи се в локви, ровещи с муцунки дълбоко в пръстта или препичащи се на слънце пред малките си кокетни и обрасли с трева кочинки, изглеждащи досущ като къщички на хобити.  Отвсякъде забележителност, за което надлежно обясняват и брошурките в кутия със стъклен капак пред заграждението. Част от тревата край фермата е окосена, за да направи малка пътека край музея на открито. Има даже малки пейчици за \"медитация\" с гледка към щастливия прасешки живот на открито. Наистина необичайно за Холандия и строгите й регулации за свинеферми, където прасетата се гледат затворени.  Пилотни прасенца Фермата Ден Елхорст отглежда пасищно тези прасенца. Бен и Теа гледат животните по начин, възможно най-близък до естествения. Ден и нощ на открито, на поляните и в гората наоколо. На техни земи, както и на държавни.  Прасенцата всъщност \"управляват\" ландшафта. Работата им е да ровят, да ровят и да ровят земята и да търсят сами храната си. Вадят коренища и плевели, а това дава свобода на други растения да покарат. Така природата на Брабант не просто е опазена, а дори се обогатява. Водят ги и при дървета в района, за да почистят коренищата им от бръмбари и животинки, които ги унищожават. Вършат безценна работа в нивите след прибирането на картофената реколта: педантично изравят изоставени малки картофчета, за които иначе фермерите пръскат с пестициди да премахнат. Уникална комбинация на животновъдство, опазване на природата и чиста храна за потребителите.  Собствениците на Ден Елсхорст имат така наречен \"зелен\" договор с Министерството на икономиката, местните власти и други организации. Имат и разбирането на комшийските ферми и хората, които живеят в района. Точно съседите са и едни от първите купувачи на месо от щастливите прасенца, продажби има и онлайн. Green Deal, \"зелената\" сделка е типично холандски подход, използван от фирми и други организации, от местните и регионалните власти, които имат интерес да работят с правителството. Целта е да бъдат превъзмогнати бариерите пред различни устойчиви инициативи и да се ускори навлизането им. По принцип идеите за такива инициативи тръгват отдолу, ролята на правителството обаче е изключително важна, за да им даде начален тласък.  Сферите на \"зелените\" сделки са най-разнообразни – храни, биоразнообразие, вода, климат, енергия, строителство, мобилност, ресурси. А примерите са интересни, иновативни и най-важното - решават конкретен проблем.   - депониране на пластмасовите чашки от фестивали в Холандия, които привличат над 20 милиона посетители и представете си камарата пластмасов боклук, чиято преработка на пръв поглед не е икономическа ефективна. Или   - подкрепа за по-бързо възвръщане на флората и фауната в земи, които подлежат на ново развитие, а това в момента са 10 000 хектара. Или   - облекчаване на навлизането на споделените коли и стимулиране на сътрудничеството в този бизнес, който главоломно расте в Холандия. Само в периода 2011 досега са сключени повече от 200 такива \"зелени\" сделки, в които участват над 1 200 партньори. Щастливите прасенца на Бен и Теа и ролята им за природата се вписват в тази зелена концепция. Не е чудно, че се върви към лобиране за законодателни промени, за да бъде утвърден моделът, който Ден Елхорст успешно прилага: природосъобразно отглеждане на прасета. Внимание: деца във фермата Ден Елсхорст не са спрели само до \"зелената\" сделка, прасенцата и месото и месните деликатеси, което продават. Дори семейството и да не е във фермата, всеки може да се разходи наоколо и да види как вечерята му весело подтичва. Но може и да пренощува там. Фермата предлага нощувки за групи при съвсем прости битови условия.  И още: вратите й са отворени за деца. Идват най-често малчуганите от училищата в района. Няма нищо по-забавно за децата да гушкат прасенца и да играят не в онлайн, а в истинска ферма. И много по-лесно и забавно от уроци в класната стая децата научават, че тревата е важна за млякото, картофите не растат в магазина, а бургерите не идват от само от \"Макдоналдс\". Освен организирани в групи, децата идват със семействата си. Могат да си направят барбекю с месо от пасищните прасенца. В конски вагон И за деца, и за възрастни си е преживяване турът с ретровагон, теглен от . трактор. Маршрутите са най-различни – исторически и природни забележителности, красиви пейзажи, пикник на ", "date": "2018.06.01", "title": "Прасенца за чудо и приказ"}
{"url": "https://www.dnevnik.bg/biznes/companii/2018/06/01/3188173_bdj_poiska_finansova_pomosht_ot_durjavata_za_da_ne_spre/", "text": "Ако няма държавна намеса в БДЖ, а смятам, че това трябва да бъде направено, железницата трябва да спре\", каза днес по Би Ти Ви изпълнителният директор на компания Владимир Владимиров. Изявлението му беше по повод решение на съда  сметките на железницата да бъдат запорирани , заради неразплатени задължения. \"От сметките има изтегли 20 млн. лв. Съдът е определил да бъдат взети 40 млн. лв., като на този етап са изтеглени половината\", поясни Владимиров. По думите му за момента положението в железниците в краткосрочен план е спокойно, защото са побързали да изплатят заплатите на своите служители преди сметките да бъдат запорирани. Държавата ще помогне на контролирано ограбваното БДЖ Владимир Владимиров поясни, че следващият месец ще има проблеми не само със заплатите, но и с плащането към доставчици. Също по Би Ти Ви министърът на финансите Владислав Гораво обяви, че държавата ще се погрижи да се гарантира изплащането на заплатите. Той припомни, че БДЖ е ограбено контролирано по време на правителствата на Симеон Сакскобургготски и тройната коалиция. \"Купени са хубави, но доста скъпи мотриси, които не бяха плащани, в същото време се тегли и облигационен заем за 250 млн., който също не се е изплащал\", обобщи Горанов. Той допълни, че правителствата на Борисов са успели да намалят задълженията от 850 на 300 млн. лева, но държавата пък трябва да помага с пари. Като вариант за стабилизиране на БДЖ Горанов посочи ограничения пред автомобилния транспорт на хора и товари.", "date": "2018.06.01", "title": "БДЖ поиска финансова помощ от държавата, за да не спре"}
{"url": "https://www.dnevnik.bg/evropa/2018/06/01/3188170_kanada_otvrushta_na_sasht_s_mita_na_stoinost_128_mlrd/", "text": "Канада ще наложи наказателни мита на стойност 12.8 милиарда щатски долара върху вноса на редица стоки от САЩ в отговор на  обявеното вчера решение на САЩ  да обложат с 25-процентно мито вноса на стомана и с 10 на сто вноса на алуминий от Канада, Мексико и ЕС, смятано от днес, предадоха \"Ройтерс\" и ДПА, цитирани от БТА. Канадската ответна мярка бе обявена от външният министър Кристия Фрийланд. Канадските мита влизат в сила от 1 юли и ще останат в сила докато САЩ не отменят техните мита. Финансовото министерство на Канада публикува на сайта си списък на американските стоки, които ще бъдат обложени. Сред тях фигурират уиски, кленов сироп и метални изделия (включително за железопътно предназначение), тръби и жици. Отава също въвежда две различни митнически тарифи - една от 25 процента, и друга от 10 процента. В първата, с по-високите мита, влизат главно промишлените стоки, а във втората - хранителни продукти, напитки и потребителски стоки. Мерките ще се прилагат само към стоки, произведени в САЩ. Канадският премиер Джъстин Трюдо каза, че е предлагал да отиде във Вашингтон тази седмица и да завърши предоговарянето на Североамериканското споразумение за свободна търговия (НАФТА), но САЩ са поставили \"абсолютно неприемливо\" предварително условие за това. Отначало президентът Доналд Тръмп в телефонен разговор с него изглеждал склонен на компромис, но по-късно позвънил вицепрезидентът Майк Пенс, който казал, че среща с Тръмп е възможна само ако Отава се съгласи на неприемливата клауза в договора, и така всичко било провалено, макар че споразумението да било близко. \"Можем само да се надяваме, че в един момент техният (на САЩ) здрав разум ще надделее. Но засега не виждаме никакъв признак за това от страна на американската администрация\", подчерта Трюдо. \"Чист протекционизъм\" Така, според ДПА, вече са дадени първите залпове в търговската война между САЩ и техните западни партньори. Председателят на Европейската комисия Жан-Клод  Юнкер нарече американските мита  \"чист и откровен протекционизъм\", като се закани, че \"ние можем да направим точно същото, както и те\". Френският президент Еманюел Макрон ги нарече \"незаконни и погрешни\", а неговият икономически министър Брюно Льо Мер каза, че Франция отказва да преговаря със САЩ \"под натиск\". \"Това решение е не само противозаконно, но и погрешно в много отношения\", каза Макрон и добави, САЩ реагират на глобалните дисбаланси чрез икономически и търговски национализъм\". По думите на президента \"икономическият национализъм води до война\". Правителствата на Германия и Франция излязоха с обща декларация, в която подкрепиха предложените от ЕС контрамерки срещу американските мита и заявиха, че ще работят в тясно сътрудничество за тяхното прилагане. \"Днешната ситуация в световната търговия може да предизвика динамика на взаимни репресии, която да доведе до търговска война\", предупреди генералният директор на Световната търговска организация (СТО) Роберто Азеведо в интервю за френския делови вестник \"Еко\". \"Всички губят от една продължителна търговска война, и ние призоваваме страните да работят заедно за снижаване на търговските бариери и за разрешаване на разногласията в търговията, без да прибягват към крайни мерки\", призова и говорителят на Международния валутен фонд (МВФ) Джери Райс. Иск в СТО Европейската комисия съобщи, че днес ще внесе иск срещу САЩ в СТО. Комисията е внесла на 18 май в СТО и списък със стоки, изнасяни от САЩ в ЕС, които може да започне да обмитява. Списъкът може да бъде задействан месец след заявяването му. Уточнява се, че списъкът е бил изготвен преди няколко месеца в отговор на възможността САЩ да въведат мита за европейския внос на стомана и алуминий. Еврокомисията не дава подробности за съдържанието на списъка със стоки, чието обмитяване предстои. Европейските мита ще съответстват на щетите, нанесени от САЩ, се посочва в съобщението. Ескалация Германският канцлер Ангела Меркел определи американските мита върху вноса на стомана и алуминий в САЩ като незаконни и изрази опасения от \"ескалация\", предаде \"Франс прес\". \"Германското правителство изразява съжаление (във връзка с тези мита). Според нас те са незаконни и решението да бъдат въведени \"носи риск от спирала, която ни въвлича в ескалация, която в крайна сметка ще навреди на всички\", допълва Меркел в комюнике. Германската промишлена асоциация (BDI) нарече плана на Тръмп \"недалновиден и саморазрушителен\", предаде ДПА. \"Президентът на САЩ рискува да провали няколко десетилетия, през които са се изграждали трансатлантическите отношения, засилвайки напрежението до търговска война, чийто инициатор е той самият\", заяви ръководителят на асоциацията Дитер Кемпф. \"Неговият безкомпромисен подход е недалновиден и саморазрушителен\", допълни Кемпф, цитиран от ДПА.", "date": "2018.06.01", "title": "Канада отвръща на САЩ с мита на стойност 12.8 млрд. долара, ЕС внася иск в СТО"}
{"url": "https://www.dnevnik.bg/evropa/2018/06/01/3188174_pravitelstvenite_sgradi_v_bavariia_veche_triabva_da/", "text": "От днес всички правителствени учреждения в южната германска провинция Бавария са задължени да поставят християнския символ - кръста, във входните си зони, предаде ДПА, цитирана от БТА. На научни и културни учреждения като университети, музеи и театри се препоръчва да поставят кръст на входовете си, макар да не са задължени, каза говорител на баварското министерство на изкуствата и науката. \"Задължението да се слагат кръстове във входовете важи и за всички учреждения под управлението на министерството с изключение на колежите, театрите и музеите, за които това е само препоръка\", посочи тя. Законът,  въведен от новия премиер на провинцията Маркус Зьодер , бе предмет на горещи политически спорове, въртящи се около ролята на християнството за германската идентичност и дали Бавария не размива границата между държавата и религията. Католическата църква има силно влияние в провинцията, която се управлява от консервативния Християнсоциален съюз - сестринска партия на Християндемократическия съюз на канцлера Ангела Меркел. Кардиналът на Мюнхен Райнхард Маркс обаче остро осъди новите порядки и ги нарече опит да се експлоатира кръстът за политически цели. Зьодер и неговият ХСС се надяват да запазят абсолютното си мнозинство в провинциалния парламент на местните избори през октомври, след като загубиха много гласове, отишли за дясната популистка партия \"Алтернатива за Германия\" на националните парламентарни избори през септември миналата година.", "date": "2018.06.01", "title": "Правителствените сгради в Бавария вече трябва да имат християнски кръстове на входа си"}
{"url": "https://www.dnevnik.bg/bulgaria/2018/06/01/3188177_premierut_ne_moje_da_si_gubi_vremeto_s_parlamentarniia/", "text": "Премиерът не може да си губи времето с парламентарния контрол, в който дебатът истеризира. Има си правила и процедури как той да бъде призован в Народното събрание - така днес министърът на финансите Владислав Горанов коментира в интервю за Би Ти Ви обвиненията на опозицията, че министър-председателят Бойко Борисов избягва да отговори на въпросите, които депутатите имат към него. По повод твърденията на президента, че  премиерът \"тегли каруцата към автокрация\" , Горанов каза, че не намира аргументи в тази посока. На друга критика към Борисов, че  командва депутатите от мнозинството , финансовият министър посочи, че това е нормално, защото освен министър председател Бойко Борисов е и партиен лидер. Владислав Горанов посочи още, че на Румен Радев му липсва изпълнителната власт, която е имал, докато е работил последният служебен кабинет. Той добави, че на сегашния президент явно дадените му пълномощия му се струват твърде тесни. В разговора Горанов  коментира обстойно  и разговорите на българската делегация с Владимир Путин в сряда.", "date": "2018.06.01", "title": "Премиерът не може да си губи времето с парламентарния контрол, обяви Владислав Горанов"}
{"url": "https://www.dnevnik.bg/bulgaria/2018/06/01/3188178_donchev_bulgariia_ne_e_plavatelen_sud_za_da_si_smenia/", "text": "Разговорите в Русия бяха ползотворни, защото са изчистени политически въпроси по повод енергийните проекти. Сега е нуждо да се изчистят всички икономически параметри. Това коментира вицепремиерът Томислав Дончев в ефира на БНТ. \"Когато говорим за енергетика не трябва да вкарваме всичко в оста изток – запад. Тук имаме ескалация на напрежението. България не е плавателен съд, за да си смени курса. В широкия смисъл на думата сме съседи с Русия\" уточни той и обясни, че има много детайли, които да се изяснят, включително какви ще са разходите, както и политическите аргументи. \"След това трябва да видим какво ще се случи като газът влезе в България. Самият факт, че беше изразена публична позиция, е много добро начало\", каза той. Вицепремиерът акцентира, че приоритетите трябва да са сигурността в доставките, добрата цена, като и възможностите за търговия. \"Основното, което трябва да следваме са изискванията на европейкото законодателство. Идеята не е след две, три години да има натиск и да се оказе, че е започнало, нещо, което да не се довърши\" смята Дончев. По казуса с \"АЕЦ Белене\", той коментира, че \"всичко, което се строи и всичко, което се случва, трябва да е така програмирано и така изчислено, че това да носи ползи за държавата\". На въпрос как ще коментира решението, което взе Европейската комисия за кохезията за следващия програмен период, Дончев добави, че приветства курса за харченето на пари, но трябва да има изисквания и критерии затова всички пари да бъдат инвестирани правилно. \"Един регион не може да бъде възроден само с инфраструктура. Нужни са инвестиции във всички сфери, за да има максимален ефект\", каза Дончев.", "date": "2018.06.01", "title": "Дончев: България не е плавателен съд, за да си сменя курса"}
{"url": "https://www.dnevnik.bg/evropa/2018/06/01/3188180_zaradi_natisk_12_jurnalisti_ot_obshtestvenata/", "text": "Дванадесет видни журналисти от Словашката обществена телевизия и радио (РТВС) подадоха едновременно оставки вчера, протестирайки срещу шефа на телевизията, предаде ДПА. Те пуснаха във \"Фейсбук\" видео, в което обвиняват ръководството на обществената медия в цензура и в политически натиск върху служителите. В словашката медийна среда цари брожение, след като Ярослав Резник бе назначен за шеф на РТВС през август миналата година, което доведе до  поредица от оставки и уволнения  на радио и телевизионни журналисти. Резник обвини няколко журналисти в непрофесионализъм и политически пристрастия, като каза, че иска да върне ролята на публичната медия като обществен посредник, в който се излагат различни мнения. В началото на май около 200 журналисти, включително неколцина от критични срещу правителството медии, изразиха солидарност със своите колеги, оказали се на критичния прицел на Резник. Към него бяха отправени и призиви за повече прозрачност от организаторите на ежеседмичните протести, организирани след  убийството на младия разследващ журналист Ян Куцяк.  /БТА", "date": "2018.06.01", "title": "Заради натиск 12 журналисти от обществената телевизия в Словакия подадоха оставки"}
{"url": "https://www.dnevnik.bg/skorost/2018/06/01/3188204_noviiat_puten_zakon_shte_sloji_krai_na_beznakazanostta/", "text": "В новия Закон за движение по пътищата, който в момента е на фаза обществено обсъждане, са предвидени достатъчно възможности, за да не могат водачите на автомобили с чуждестранна регистрация да нарушават правилата на пътя в България безнаказано. Това каза днес министърът на вътрешните работи Валентин Радев в рамките на парламентарния контрол. Той изброи и петте мерки, които ще позволят наложените глоби да се плащат. Сред тях е възможността да се взима книжката на всички, които нямат адресна регистрация в България, като тя ще се връща, след като си платят наложените глоби. Друга възможност е плащане на актовете на място, в момента на съставянето им, като обжалването става след това. Предвижда се на момента да се плащат и фишовете. Друго изискване в новия закон предвижда който дава колата си за ползване на водач, без адресна регистрация в страната, да подава декларация с данни за адреса и документите на този, които ще кара. Последната стъпка срещу избягването на пътни глоби е въвеждането на срок от шест месеца за каране в България на кола с чужди номера.", "date": "2018.06.01", "title": "Новият пътен закон ще сложи край на безнаказаността на чужденците, смята министър Радев"}
{"url": "https://www.dnevnik.bg/evropa/2018/06/01/3188194_krainodesen_vutreshen_ministur_i_kritik_na_evroto/", "text": "Популистите в Италия все пак се установяват на власт. Вчера  Джузепе Конте обяви  състава на тяхното правителство. По този повод \"Ройтерс\" и \"Франс прес\" представят портрети на ключови министри в новия кабинет на коалицията Движение \"Пет звезди\" и Лига. Джовани Триа - министър на икономиката и финансите Преподавател по политическа икономия. Близък до идеите на крайната десница Лига по въпросите за данъчната политика, Триа все пак подкрепя оставането на Италия в еврозоната, но смята, че тя трябва да бъде реформирана. Той иска опростяване на италианската фискална система и приветства въвеждането на плосък данък с две данъчни ставки -15 процента за физическите лица и 20 процента за юридическите лица. Триа подкрепя и идеята за увеличаване на ДДС. Той обаче е против предложението на Движение \"Пет звезди\" за въвеждане на доход от 780 евро за най-бедните в Италия. Тази сума е известна като граждански приход. Хората, които я получават, ще са длъжни да си търсят работа и да приемат една от първите три оферти за работа, които получат. Триа е на 69 години. Роден е в Рим. По образование е юрист. Завършил е университета \"Сапиенца\". Понастоящем е председател на Националното училище по администрация и преподава политическа икономия в университета \"Тор Вергата\" в Рим. Бил е консултант във външното министерство, в министерството на финансите и в Световната банка. В последно време трудовете му са били посветени на ролята на институциите в икономиката, на международната миграция и на развитието. Матео Салвини - министър на вътрешните работи Лидер е на крайната десница Лига. На 45 години. Партията му е втората по големина в италианския парламент и в управляващата коалиция. Като министър на вътрешните работи Салвини ще се занимава и с управление на миграцията. Приоритет на Лига е именно намаляване на незаконната имиграция. Салвини е чест гост в италианските медии. Той рядко губи хладнокръвие и говори прямо. Салвини превърна Лига от регионална политическа формация, която не искаше приходите от данъци на Севера да бъдат изпращани в недоразвития италиански Юг, в крайнодясната националистическа партия. Нейният лозунг \"Италия на първо място\" по примера на този на Тръмп се хареса на гласоподавателите след години на анемичен икономически растеж и на масова миграция. Луиджи ди Майо - министър на труда и на икономическото развитие Лидер на антисистемното Движение \"Пет звезди\", което сега е най-голямата самостоятелна партия в парламента. На 31 години. Той се надяваше дори да стане премиер, но Лигата не го подкрепи в тази насока, притеснявайки се, че в този случай движението му би доминирало в управляващата коалиция. Сега Ди Майо ще е начело на ново суперминистерство, съчетаващо труда и икономическото развитие. Негова ще е задачата да приложи обещанията на Движение \"Пет звезди\" в областта на икономиката, в това число и въвеждането на дохода от 780 евро месечно за най-бедните. Той ще се занимава и с трънливи промишлени въпроси, като бъдещото на банкрутиралия национален авиопревозвач \"АлИталия\" и оцеляването на най-голямото европейско стоманодобивно предприятие ИЛВА, което е в процес на продажба. Ди Майо няма опит в управлението, но се показа като експерт по водене на предизборна кампания. От 2007 г. Ди Майо бързо се издигна в антисистемното движение. Стана депутат и дори заместник-председател на парламента. През септември миналата година чрез онлайн гласуване на активисти на движението Ди Майо бе избран да оглави кампанията му за изборите през март. Ди Майо отказва да приеме понятието популист като определящо позициите на Движение \"Пет звезди\" и казва, че не иска Италия да бъде антиевропейска или екстремистка в позициите си. Смята се, че именно той е смекчил доктрината на движението по въпроса за излизане от еврозоната или за съюзите с други партии. Луиджи ди Майо е учил право, но не е завършил. Професионалният му опит се ограничава до кратко пребиваване на позицията администратор на уеб сайт и помощник режисьор, което породи критики по негов адрес в социалните мрежи. Той обаче припомня на критиците си, че Франция и Австрия имат доста млади лидери, визирайки Еманюел Макрон и Себастиан Курц. Енцо Моаверо Миланези - министър на външните работи Работил 20 години в Европейската комисия. В периода 1995 - 2000 г. когато Марио Монти беше европейски комисар за вътрешния пазар, а после за конкуренцията, Моаверо Миланези бе негов главен съветник. На 63 години е. Бил е министър по европейските въпроси в правителствата на Марио Монти и Енрико Лета. Има дълбок институционален опит. Преподава в университета \"Бокони\" в Милано и в \"Сапиенца\" в Рим. По образование е юрист. От 2005 г. ръководи юридическия факултет в Свободния международен университет за социални науки \"Гуидо Карли\" в Рим. Паоло Савона - министър на европейските въпроси На 81 години. Икономист, известен с критиките си срещу еврото. Заради него президентът Серджо Матарела  отхвърли първия проект на коалиционно правителство  на Движение \"Пет звезди\" и на Лига. В последната си книга Савона нарича въвеждането на еврото в Италия историческа грешка и говори за План Б за излизане от еврозоната, без възможно никакви вреди за Италия, ако това се окаже необходимо. Савона има богат опит като министър, като висш служител в Италианската национална банка, в частни банки и в организацията на предприемачите \"Конфиндустрия\". Той бе министър на промишлеността през 1993 г. Бил е преподавател по икономика в Масачузетския технологичен институт и е автор на редица книги за международното банкиране, валутните системи и макроикономиката./БТА", "date": "2018.06.01", "title": "Крайнодесен вътрешен министър и критик на еврото, отговарящ за ЕС: Кои са новите министри в Италия"}
{"url": "https://www.dnevnik.bg/skorost/2018/06/01/3188215_do_sredata_na_septemvri_vseki_uikend_nai-natovarenite/", "text": "В активния летен сезон в пиковите часове се спира движението на камионите над 12 т по автомагистралите и най-натоварените пътища, съобщиха от агенция \"Пътна инфраструктура\". Ограниченията влизат в сила днес - 1 юни, и ще продължи до 15 септември. По магистрала \"Тракия\" камионите с обща маса над 12 тона няма да могат да се движат в петък от 18 до 20 ч. в посока София - Пловдив, а в неделя от 16 до 20 ч. в посока Бургас - София. \"Струма\" в събота от 10 до 14 ч. ще е затворена за камиони в посока пътен възел \"Даскалово\" - ГКПП Кулата. По магистрала \"Марица\" ограничения за товарните автомобили ще има в неделя от 16 до 20 часа в посока Свиленград - магистрала \"Тракия\". От 1 юни до 15 септември всеки петък от 17 до 20 ч. и всяка неделя от 14 до 20 ч. ще се ограничава движението на тежкотоварните камиони над 12 т и по следните участъци от пътната мрежа: с. Ребърково - Ботевград, като движението се пренасочва по пътя Ребърково - Своге - София; Благоевград - ГКПП Кулата; Русе - Велико Търново; Варна - Бургас; Бургас - Царево.", "date": "2018.06.01", "title": "До средата на септември всеки уикенд най-натоварените пътища ще са забранени за камиони"}
{"url": "https://www.dnevnik.bg/bulgaria/2018/06/01/3188218_triabva_da_zapazim_strategicheskoto_si_miasto_na/", "text": "Трябва да запазим стратегическото си място на газовата карта на Европа, като не позволим да бъдем заобиколени от мащабните инфраструктурни проекти.\" Това коментира министърът на енергетиката Теменужка Петкова в ефира на \"Нова телевизия\". Тя съобщи, че през България ще минава тръбата за \"Турски поток\" и страната ще има възможност да транспортира природен газ, а известни количества може би ще се търгуват, но по този въпрос все още нямало яснота. Петкова каза, че подобни стратегически важни проекти за България трябва да бъдат изцяло съобразени с европейското законодателство. Според министър Петкова е изключително важно да бъде изградена АЕЦ \"Белене\". \"Най-негативният сценарий е да не се прави нищо по проекта. Вторият вариант е да продадем оборудването, което е много малко вероятно. Третият вариант е да разработим проекта\", обобщи тя. Министър подчерта, че има реален риск НЕК да бъде декапитализиран и затова трябва по най-добрия за България и гражданите начин да оползотворим това, което притежаваме. \"Компанията дължи 1.176 млрд. лева на държавата и има около 1.3 млрд. лева други разходи, натрупани през годините\", обясни енергийният министър.", "date": "2018.06.01", "title": "Трябва да запазим стратегическото си място на газовата карта на Европа, подчерта Петкова"}
{"url": "https://www.dnevnik.bg/detski_dnevnik/2018/06/01/3187889_hh/", "text": "Необичайно събитие от и за децата на Женския пазар в София ще се проведе по случай Международния ден на детето 1 юни - с разказване на истории и четене на поезия. Събитието ще започне в 11 часа и е насочено както към децата и младежите, които пребивават всекидневно на Женския пазар, така и към всички посетители на мястото. Това съобщиха организаторите от \"Павилион 19: място за игра\" – инициатива на Центъра за култура и дебат \"Червената къща \"Андрей Николов\", насочена към кризисна работа с местни и мигрантски общности на Женския пазар чрез изкуство, култура и психо-социална подкрепа. В \"Павилион 19: място за игра\" децата, младежите на улицата и техните семейства участват в ателиета за образование (четене и писане), в ателиета по изкуства (театър, психодрама, танц, рисуване) и в социално ателие за разказване на истории. Освен това получават индивидуална психо-социална подкрепа. На 1 юни децата, които посещават ателиетата за образование и изкуства, ще използват класически литературни текстове, за да влязат в общуване с минувачите. Те ще започнат с интерпретация на \"Бърканица в приказките\" по Джани Родари, в която разказвачите представят един от най-популярните сюжети в световната култура (сюжета за Червената шапчица). Променяйки детайли от приказката, децата ще провокират публиката да стане заедно с нея съавтор в разказването на историята. , отбелязват организаторите. После децата ще провокират минувачите с поезия. От единия до другия край на пазара ще премине шествие от деца и младежи, които ще четат и раздават на минувачите стихове. , обясняват от \"Червената къща\". Ще бъде организирано и ателие за родители \"Подарък за моето дете\", в което майките и бащите ще имат на разположение материали за ръчна изработка, с които да сътворят малък предмет за спомен. Целта на организаторите е да обърнат вниманието към онези деца, които обикновено не получават специално внимание. И още, да повишат чувствителността и общуването извън предубежденията и страховете, които съществуват към деца на улицата и техните семейства.", "date": "2018.06.01", "title": "На 1 юни децата на Женския пазар ще закачат минувачите"}
{"url": "https://www.dnevnik.bg/citat_na_deniia/2018/06/01/3188226_citat_na_denia_putin_e_seriozen_muj_s_izluchvaneto_na/", "text": "С тези думи министърът на финансите Владислав Горанов описа Владимир Путин в ефира на Би Ти Ви. Попитан за отношението към  българската делегация , част от която беше и Горанов, той допълни: \"С нас се държа любезно, ако се съди по отделеното време. Три часа и половина бяхме в Кремъл, като ангажирахме вниманието на Путин.\" В разговора Горанов подчерта , че България не се е извинявала на Русия, не е била и в позиция да моли \"Турски поток\" да мине през нейната територия.", "date": "2018.06.01", "title": "Цитат на деня: Путин е сериозен мъж, с излъчването на лидер на голяма държава"}
{"url": "https://www.dnevnik.bg/evropa/2018/06/01/3188220_sudut_na_es_anulira_reshenie_na_evroparlamenta_da/", "text": "Най-висшият съд на Европейския съюз постанови, че Европейският парламент погрешно е наказал полски евродепутат заради негови спорни коментари за жените и за изказването му, че мигрантите са \"човешки боклук\", предадоха EurActiv и Би Би Си. Януш Корвин-Мике, който вече не е евродепутат, през 2017 г. каза, че жените \"трябва да печелят по-малко от мъжете, защото са по-слаби, по-малки и по-малко интелигентни\". Затова той бе лишен от дневните добавки към заплатата си за срок от 30 дни, бе му забранено да извършва парламентарна дейност за 10 дни и да представлява европарламента в продължение на година. През 2016 г. той загуби надбавките си за 10 дена и бе отстранен за пет дена заради сравнение на притока на мигранти към Европа с боклук. Според Съда на ЕС обаче коментарите му не са заслужавали наказанието. Съдът сметна, че макар да са били шокиращи, думите на Корвин-Мике не са създали риск от безредици или расова омраза. Съдиите анулираха решенията на администрацията на европарламента, който сега разполага с два месеца за обжалване. \"Въпреки особено шокиращия характер на коментарите на господин Корвин-Мике, при липсата на безредие или прекъсване на Парламента по време на сесия, съответните разпоредби на процедурните правила на Парламента не оправдават това да бъде наказан за коментарите, които е направил при изпълнение на парламентарните си функции\", се посочва в решението. Според съдиите нищо не е показало, че изявлението на Корвин-Мике е нарушило процедурите или е представлявало сериозна заплаха за обществото, както подбуждането към насилие или расова омраза, а само това може да е основа за налагане на наказание, пише EurActiv. Това не бяха първите провинения на Корвин-Мике, който беше независим евродепутат със своя собствена политическа партия. През октомври 2015 г. бе отстранен за 10 дена, защото отправи нацистки поздрав в залата. След изказването на Корвин–Мике през 2017 г. председателят на Европарламента Антонио Таяни започна разследване на основата на правила, според които депутатите трябва да проявяват взаимно уважение и да се въздържат от \"клеветнически, расистки или ксенофобски език или поведение\". В решението си от вчера Съдът посочва, че свободата на изразяване на евродепутатите трябва да получи засилена защита заради значението, което Парламентът играе в демократичното общество.", "date": "2018.06.01", "title": "Съдът на ЕС анулира решение на европарламента да накаже депутат за сексизъм (допълнена)"}
{"url": "https://www.dnevnik.bg/evropa/2018/06/01/3188229_evroparlamentut_iska_novi_merki_sreshtu_izmamite_s/", "text": "За да се справи по-ефективно с измамите с километража на употребяваните автомобили, Европейската комисия трябва да предложи ново законодателство в рамките на 12 месеца, казват евродепутатите в резолюция, гласувана вчера, предаде пресслужбата на Европейския парламент. \"Средно 5 – 12% от колите втора употреба, продавани в страните от ЕС, и 30 – 50% от тези, продавани трансгранично в рамките на съюза, са с манипулиран километраж\", отбеляза докладчикът Исмаил Ертуг (социалисти и демократи, Германия). \"Постигнахме широко съгласие по този доклад и по-специално за необходимостта от национални бази данни за километражите с трансграничен обмен на информация, както и от увеличаване на усилията от страна на производителите за сигурността на километражите.\" \"В случай че Европейската комисия реши да превърне нашите препоръки в законодателно предложение, това би осигурило годишни финансови ползи от шест до девет милиарда евро и би възстановило доверието на потребителите в пазара на автомобили втора употреба, като същевременно допринесе за безопасността по пътищата\", добави докладчикът. Евродепутатите искат нов набор от правила, който да включва национални регистри за пробега, които да са достъпни трансгранично. Купувачите на автомобили втора употреба трябва да имат възможност да проверяват точността на показателите на километража, независимо в коя държава от ЕС е бил регистриран автомобилът преди това, добавят те.  По-често регистриране на пробега  Записването на показанията на километража трябва да бъде задължително при всеки периодичен технически преглед, всяка извършена инспекция, сервиз, поддръжка и ремонт на автомобила, всяко посещение в сервиз, започвайки от първата регистрация на превозното средство.  Депутатите отбелязаха, че в Белгия и Холандия, където километражните данни се събират по-редовно, измамите от този тип на практика са изчезнали.  Допълнителни усилия от автомобилната индустрия  Парламентът приканва Европейската комисия да следи начина, по който автомобилната индустрия изпълнява стратегиите за защита от манипулации, които се изискват от настоящите правила на ЕС, а също така да приложи ясни критерии за ефективни проверки за намеса в показанията на километражите.  Макар че манипулацията на километража има отрицателно въздействие върху безопасността по пътищата, едва шест държави членки определят \"превъртането на километража\" като криминално деяние. След гласуването на резолюцията със законодателна инициатива в европарламента Европейската комисия трябва или да подготви законодателно предложение, или да се обоснове защо не го е направила.", "date": "2018.06.01", "title": "Европарламентът иска нови мерки срещу измамите с километража на колите"}
{"url": "https://www.dnevnik.bg/sport/2018/06/01/3188245_goldun_steit_povede_vuv_finala_v_nba_sled_sudiiska/", "text": "Невероятна съдийска драма в последните секунди беляза началото на  финала между \"Голдън стейт уориърс\" и \"Кливланд кавалиърс\" в НБА . Шампионите взеха преднина след победа със 124:114 след продължение. Най-вълнуващият момент дойде в края на четвъртата част, когато се стигна до преразглеждане на съдийско отсъждане. При 104:102 в полза на \"Кавалиърс\" съдиите дадоха нарушение в нападение на Кевин Дюрант. Оказа се, че между тримата рефери има неразбирателство и те изгледаха положението на видео, след което промениха решението си. Те прецениха, че Леброн Джеймс е извършил нарушение, а Дюрант се възползва и изравни с две точни стрелби. Ситуацията ядоса много Джеймс, който след мача обвини съдиите. Така 36.4 секунди преди края, вместо \"Кливланд\" да има две точки преднина и притежание на топката, резултатът беше равен. В оставащото време до сирената резултатът стана 107:107.  По-малко от 5 секунди преди края дойде и друг драматичен момент. Смит пое топката след борба в нападение и вместо да опита да стреля и да донесе победата на \"Кавалиърс\", се насочи към центъра и възможността беше изгубена. \"Голдън стейт\" игра по-добре в допълнителните пет минути и стигна до 17:7, с което спечели мача. Джеймс изигра поредния си силен мач и завърши с 51 точки, осем борби и осем асистенции. Триото на \"воините\" Стеф Къри, Дюрант и Клей Топмсън изигра водеща роля за победата, като записа общо 79 точки. Мачът започна с оспорвана първа част, в която отборите разменяха водачеството си, но никой не успяваше да поведе с повече от три точки. Постепенно във втората \"Кливланд\" натрупа аванс, стигнал 11 точки, но точно на почивката \"Голдън стейт\" изравни за 56:56. От третата до средата на четвъртата части шампионите имаха контрол и малка преднина. В средата на последната четвърт \"Кавалиърс\" се доближи и последва нова размяна на водачеството, за да се стигне до драматичните заключителни секунди. Двата отбора спорят за титлата за четвърта поредна година. В два от предишните три финала победител излезе \"Голдън стейт\".", "date": "2018.06.01", "title": "\"Голдън стейт\" поведе във финала в НБА след съдийска драма и здрава борба"}
{"url": "https://www.dnevnik.bg/politika/2018/06/01/3188257_bsp_vnese_predlojenie_za_otmiana_na_moratoriuma_za/", "text": "Парламентарната група на БСП внесе предложение в деловодството на парламента, с което се иска отмяна на мораториума върху АЕЦ \"Белене\", съобщи депутатът Таско Ерменков. \"Стоим зад реализацията на проекта. Това е ясен знак към всички инвеститори, че ние сме научили уроците от миналото, че няма да имаме промени в бъдеще в политиката по реализиране на проекта \"Белене\", който е необходим за развитието на икономиката на държавата\", каза Ерменков. Засега имаме заявени три намерения за инвестиционни намерения за проекта АЕЦ \"Белене\" – на китайската компания CNNC, на \"Фраматом\" и на руската \"Росатом\", каза вчера зам.-председателят на парламентарната комисия по енергетика Валентин Николов, която обсъди приетия от Министерския съвет доклад за АЕЦ \"Белене\". В него има три варианта- да не се прави нищо, оборудването да се продаде или да се търси стратегически инвеститор с условието да не се дава държавна гаранция и да не се поема ангажимент за изкупуване на тока. На 12 май премиерът Бойко Борисов каза, че  до седмици правителството ще внесе в парламента  предложение проектът за втората атомна да бъде размразен, но това още не се е случило. Мораториумът трябва да падне преди срещата на държавните и правителствени ръководители на страните от Централна и Източна Европа и Китай, която ще е през юли в София. Борисов подчерта тогава, че за да може да започнат реални разговори с потенциалния инвеститор, парламентът трябва да даде мандат за това. За възобновяване на проекта бе разговаряно и на  срещата на премиера Бойко Борисов и президента на Русия Владимир Путин  в Москва.", "date": "2018.06.01", "title": "БСП внесе предложение за отмяна на мораториума за \"Белене\""}
{"url": "https://www.dnevnik.bg/kultura/2018/06/01/3186515_otkus_ot_fashizum_preduprejdenie_na_madlin_olbrait/", "text": "Изключително актуален преглед на фашизма в ХХ век и отражението му върху съвременния свят! С оглед на трагичните последици от фашизма, логично е да допуснем, че обществото ни ще отхвърли всеки опит за неговото възраждане. Във \"Фашизъм: Предупреждение\" първата жена, държавен секретар на САЩ, Мадлин Олбрайт поставя под съмнение това предположение, основавайки се на личните си преживявания като дете в разкъсваната от война Европа и внушителния си професионален опит като дипломат. Тя съставя фактологични портрети на съвременни лидери като Тръмп, Путин, Ким Чен Ун, Ердоган, които пренебрегват демократичните институции и спекулират със страховете на собствения си народ – тактики, присъщи още на фашистите през 20-те и 30-те г. В книгата си Мадлин Олбрайт пише: \"Фашист е някой, който силно се идентифицира с цяла нация или група и твърди, че говори от нейно име, но не го е грижа за правата на другите и е готов да използва всякакви средства, включително насилие, за да постигне целите си\". Фашизмът днес представлява много по-сериозна заплаха за международния мир от когато и да било след края на Втората световна война. Стремежът към демокрация, завладял света след падането на Берлинската стена, е утихнал. В много държави икономическите, технологичните и културните фактори отслабват политическия център и водят до възхода на крайнодесни и крайнолеви формации. \"Фашизъм: Предупреждение\" е книга, значима днес и актуална за всички времена. Написана с мъдрост и тревога от човек, който не само е изучавал историята, но е участвал в създаването й, тя ни призовава да научим уроците си и да осмислим поуките, за да не повторим трагичните грешки от миналото. Mадлин Олбрайт е шейсет и четвъртият държавен секретар на САЩ в периода 1997–2001 г. Бележитата ѝ кариера включва и постове в Капитолия, в Съвета за национална сигурност и като постоянен представител на САЩ към ООН. Тя живее в Джорджтаун, окръг Колумбия, и Вирджиния. Петнайсета глава Президент на Съединените щати ... Възхищението на президента Тръмп от диктаторите е толкова дълбоко насадено, че се простира до хора, които са още по-малко достойни за уважение от изброените. За него Саддам Хюсеин \"беше лош, наистина лош. Но знаете ли какво правеше добре? Убиваше терористи. Правеше го много добре. Дори не им прочитаха правата. Те не говореха. Те бяха терористи, и това беше всичко\". Колкото до Ким Чен Ун: \"Трябва да му се признае заслуженото. Как много млади мъже – той е бил на двайсет и шест или двайсет и пет години, когато баща му е починал – надделяват над онези корави генерали и изведнъж... той е шефът. Това е невероятно. Той екзекутира чичо си. Екзекутира този, онзи. Искам да кажа, че този човек не си поплюва\". И накрая за Владимир Путин: \"човек, много уважаван в своята страна и извън нея\". ... Представата на Тръмп за Съединените щати е мрачна. Сред любимите му мантри са тези, че съдилищата в САЩ са предубедени, ФБР е корумпирано, медиите почти винаги лъжат и изборите са манипулирани. Въздействието на тези укори вътре в страната е деморализиращо и разединяващо. Американците никога не са чували президент да говори с такова упорито презрение за институциите в Съединените щати. Публиката на Тръмп обаче е глобална. Вместо да окуражава другите да уважават и да следват примера на САЩ, той приканва към точно обратното. Това обръщане на посоката има вреден ефект, особено в страни, където има малко практически контрол върху изпълнителната власт. В такива държави животът на разследващите репортери, независимите юристи и други, които търсят истината, е в риск при най-добри обстоятелства. Опасността се засилва, когато стопанинът на Белия дом се присмива на доверието, което трябва да внушават професиите им. Не че някои журналисти и съдии не заслужават критика, но голословните обвинения на Тръмп са толкова безразсъдни и общи, че може да бъдат – и са – използвани, за да дискредитират цели гилдии, които са съществено важни за демокрацията. В първия месец след встъпването си в длъжност той изключи няколко видни репортери от пресконференция. Почти веднага правителството на Камбоджа заплаши да изгони група американски журналисти от страната. Говорители в Пном Пен казаха, че разбират \"ясното послание\" на Тръмп, че \"новините, излъчвани от тези медии, не отразяват истината\", и добавиха, че \"свободата на словото ... трябва да уважава държавната власт\". Правителството на Камбоджа беше първото – сред другите са тези на Унгария, Либия, Полша, Русия, Сомалия и Тайланд – което настоя, че отрицателните истории за тях са фалшиви, без друга причина, освен че на медиите не може да се вярва. (...) Отворените правителства правят възможна способността на свободната и независима преса да държи отговорни политическите лидери – това е сърдечният ритъм на демокрацията. Тръмп е решил да спре или да забави този сърдечен ритъм. Това е подарък за диктаторите и идва от главата на изпълнителната власт на Съединените щати, което е срамно. ... Някои смятат, че той не е интелигентен човек. Аз не отправям такива обвинения към него, но признавам, че съм загрижена за уравновесеността му и очевидно крехкото му его. До този момент официално списъкът с постиженията му е кратък, но за него самия няма съмнение, че се справя добре. Коментарът му пред \"Ню Йорк Таймс\" е: \"Отивам в Полша и изнасям реч. Враговете ми в медиите, моите врагове, казват, че това е най-страхотната реч, изнасяна на чужда територия от някой президент\". Пред \"Фокс Нюз\" за рекордния брой овакантени места на високи постове: \"Аз съм единственият, който има значение\". Пред списание \"Тайм\": \"Аз съм много инстинктивен човек, но инстинктите ми се оказват верни\". Пред целия свят в туитър: \"Аз съм много стабилен гений\". Гений или не, често е болезнено да наблюдаваме това президентство. Намирам за шокиращо да прекосиш океана и да чуеш как описват Америка като заплаха за демократичните институции и ценности. Един месец след встъпването в длъжност на Тръмп председателят на Европейския съвет изброява четири опасности за Европейския съюз: Русия, тероризмът, Китай и Съединените щати. След едно от посещенията на Тръмп вбесената Ангела Меркел казва: \"Времената, в които можехме напълно да разчитаме на други, свършиха\". От началото на 2017 г. проучванията показват рязък спад в уважението към Съединените щати. В Германия вярата, че на американския президент може да се разчита да постъпи правилно, е намаляла от 86 % за предшественика му на 11 % за Тръмп. Във Франция спадът е от 84 % на 14 %; в Япония – от 74 % на 24 %, и в Южна Корея – от 84 % на 17 %. Вярно е, че Тръмп се учи, откакто заема поста. От време на време той показва, че истински осъзнава сериозността на отговорностите си. Заслужава признание, че запази свързаните с анексирането на Крим санкции, наложени на Русия, изпрати оръжия в обсадената Украйна и че успява да води ефективна военна кампания срещу ИДИЛ. През декември 2017 г. той въведе Глобалния закон \"Магнитски\", който налага наказания на индивиди и организации, обвинени в корупция и нарушаване на човешките права. Много от позициите на Съединените щати по други важни въпроси останаха непроменени. Твърде често обаче Тръмп се опитва да изпълни предизборни обещания, които не трябваше да дава. Списъкът е дълъг и включва: излизане от Парижкото споразумение за климата; излагане на риск на ползите от Северноамериканското споразумение за свободна търговия (NAFTA); оплюване на Иранския ядрен договор; прахосване на средства за построяването на стена на границата с Мексико; опитите да не допуска в страната имигранти мюсюлмани и предложенията да се ореже бюджетът за дипломация, развитие и опазване на околната среда. Тези и други действия повдигат по-общи въпроси за готовността на Америка да помага, още по-малко да води, в решаването на глобалните проблеми. Ако целта е величие, насочили сме се в погрешна посока. ... Важно е да не забравяме, че действията, предприети днес, в голяма степен зависят от очакванията за бъдещето. Ако някоя страна се чувства изоставена от Съединените щати или несигурна в лидерството им, тогава тази нация може да види необходимост да действа принудително – и вероятно неразумно – сама. Най-малкото, държавата може да не види друг избор, освен да инвестира в застраховане във външната политика, като укрепва връзки с други, оставяйки Америка навън да гледа. Има и вероятност невъздържани думи и лошо планирани заплахи внезапно да прекъснат отношенията, да предизвикат някъде паника и да доведат всичко до ръба на война. Със сигурност има достатъчно конфликтни точки, започвайки от Средния изток и Корейския полуостров, които заслужават безпокойство. По време на Студената война ние инсталирахме горещи линии, за да може американският президент да изглади всяко недоразумение, като говори директно с някой чуждестранен лидер. Не съм сигурна колко доверие бихме инвестирали в тази възможност за избор днес. И накрая, още по-сериозно, страхувам се, че може да се върнем към международния климат, който преобладаваше през двайсетте и трийсетте години на ХХ век, когато Съединените щати се оттеглиха от световната сцена и държавите преследваха собствените си интереси, без да зачитат по-големи и дългосрочни цели. Когато твърди, че всяка епоха има своя фашизъм, италианският писател, оцелял от Холокоста, Примо Леви добавя, че критичната точка може да бъде достигната \"не само чрез терора на полицейското сплашване, но и чрез отричане и изопачаване на информация, подронване на правосъдните системи, парализиране на образователната система и разпространяване по множество тънки начини на носталгия по един свят, в който е царувал ред\". Ако той е прав (а аз мисля, че е прав), имаме причина да се тревожим от събирането на редица политически и социални течения, които нахлуват днес – течения, тласкани от тъмната, лоша страна на технологичната революция, корозиращото въздействие на властта, неуважението към истината от страна на американския президент и разширяващото се приемане на дехуманизиращи обиди, ислямофобията и антисемитизма в границите на един нормален публичен дебат. Все още не сме стигнали дотам, но ми се струва, че това са знаци по пътя назад към една ера, когато фашизмът е намирал хранителна среда и индивидуалните трагедии са се увеличили милиони пъти.", "date": "2018.06.01", "title": "Откъс от \"Фашизъм: Предупреждение\" на Мадлин Олбрайт"}
{"url": "https://www.dnevnik.bg/bulgaria/2018/06/01/3188315_kratki_novini_prokuraturata_predade_na_sud_chetirima/", "text": "Петнайсетгодишно момиче беше блъснато на пешеходна пътека Произшествието е станало на централния софийски булевард \"Дондуков\" в ранния следобед. Според МВР нараняванията на момичето са леки, но тестът на шофьора е показал наличие на алкохол над разрешените 0.5 промила. По думите на извършителя пред Би Ти Ви той изпил една бира, а момичето излязло внезапно иззад трамвай. Друг 31 - годишен пешеходец пък е бил блъснат на пешеходна пътека от мотоциклетист на кръстовището на ул. \"Сребърна\" и бул. \"Черни връх\". Съдебните служители са изненадани, че са от високите етажи на властта  В писмо до парламента, антикорупционната комисия, премиера Бойко Борисов и правосъдния министър Цецка Цачева сдружението на администрацията на органите на съдебната власт служители изразява изненада, че според законодателя секретарите и деловодителите са част от високите етажи на властта и че проверката на тяхното и на семействата им имущество ще допринесе за борбата с корупцията сред заемащите висши публични постове, информира  news.lex.bg.  Организацията изразява множество критики към антикорупционния закон в частта му, която ги задължава да декларират редица обстоятелства, свързани с имуществото им. Според служителите задължението за деклариране на много факти е обезпокоително не само заради степента, в която \"то съставлява посегателство срещу личната неприкосновеност на служителите на съдебната и изпълнителната власт, не дори само и заради това, че се превръща от подход на държавата към гражданите ѝ \"по изключение\", в подход към тях \"по правило\"\". От сдружението казват и, че самите декларации не само са неясни, но и будят тревога.  Полицай простреля мъж и рани себе си при свада на пътя Инцидентът е станал на столичния булевард \"Иван Гешов\" около 2.30 часа тази сутрин след възникнал скандал между шофьорите на два леки автомобила. От едната кола слезли трима мъже и започнали саморазправа с другия шофьор. За да се защити, той извадил оръжие. Ранил един от нападателите, но и себе си. Произвелият изстрелите е полицейски служител, който по време на инцидента не е бил на работа. Двамата пострадали са транспортирани в болнични заведения без опасност за живота. Българският съдебен съвет остана без представител в евромрежата на съдебни съвети  Българският Висш съдебен съвет (ВCC) нямa да имa представител в борда на Европейската мрежа на съдебните съвети (EMCC) в новия му двегодишен мандат. Toвa е peшила в сряда международната организация, информира defakto.bg. B ĸpaя на март ВСС peши да номинира прокурор - Гергана Мутафова, макар организацията да е съставена основно от съдии. Въпросът дали е удачно българският кандидат да прокурор бе повдигнат и от членовете на съвета, но прокурорската колегия го оцени като дискриминация. B EMCC членуват 24 съдебни съвета от EC. Определените в сряда нови членове на борда са представителите на Белгия, Италия, Литва и Испания. Президент на организацията стана Кий Старк от съдебния съвет на Холандия. Досега България е имала свой представител веднъж - между 2014 и 2016 г., който бе Соня Найденова. Полицията арестува мъж, склонявал деца за порнографски представления в социалните мрежи Арестуваният от главна дирекция \"Борба с организираната престъпност\" (ГДБОП), отговорна и за компютърните престъпления, е 30-годишен мъж, който имал фалшива самоличност в социалната мрежа \"Фейсбук\". Чрез нея се свързал с над 500 абонати, повечето от които момичета на възраст между 12 и 15 години. Мъжът установявал онлайн контакти с децата и впоследствие ги манипулирал да заснемат и да му изпращат материали с порнографско съдържание. Той е задържан вчера при акция в Кюстендил. Ако бъде признат за виновен, може да получи до 6 години затвор. Прокуратурата предаде на съд четирима души за смъртта на дете в басейна на хотел в Златни пясъци Обвинението е, че са причинили смъртта на 13-годишно германско дете поради незнание или немарливо изпълнение на занятие или на друга правно регламентирана дейност, представляваща източник на повишена опасност, съобщиха от пресцентъра на Апелативна прокуратура - Варна. На 11 юли 2011 г. в хотел \"Берлин\" в курорта Златни пясъци дете беше засмукано от сифон на дъното на басейна. Единият от подсъдимите е ръководител на отдел на упълномощен представител на дружеството - изпълнител на комплексното строителство в частта \"Басейни\" на хотела. Другият предаден на съд е от строителния надзор. Третият подсъдим е проектантът в част \"Технологична\". Вече няма неизкупени количества розов цвят, увери министър Порожанов Вече няма неизкупени количества розов цвят, включително и от производители без договор, каза днес в парламента министърът на земеделието Румен Порожанов. Той обяви, че днес се е събрала и работната група, която да подготви проект на закон за розата. Амбицията е той да е готов за внасяне в парламента в края на юли. Законът ще създаде регламент на отношенията производител - дестилерии, ще се уреди и статутът на прекупвачите, които създават напрежение в системата, каза Порожанов. Държавната агенция за метрологичен и технически надзор ще проверява плувните принадлежности Инспекциите, които започват от днес, ще акцентират върху разпространяването на помощните средства за обучение по плуване за деца. Ще се следи за безопасността на продукта в търговската мрежа. Миналата година са извършени проверки на над 349 различни продукти, като за 97 от тях е установено, че не отговарят на изискванията. Сред най-честите нарушения са липса на маркировка за производство по утвърдените европейски стандарти; липса на инструкции на български език; липса на декларация за съответствие, за продуктите, при които тя задължително трябва да ги придружава; липса на задължителните предупредителни текстове без превода им на български език; липса на информация за наименование и адрес на отговорния икономическия оператор.", "date": "2018.06.01", "title": "Кратки новини: 15-годишна беше блъсната на пешеходна пътека"}
{"url": "https://www.dnevnik.bg/bulgaria/2018/06/01/3188312_remont_shte_zatrudni_za_mesec_preminavaneto_prez/", "text": "Преминаването през граничния контролно-пропускателен пункт (ГКПП) Кулата – Промахон ще бъде затруднено около месец поради ремонтни дейности, съобщи пресцентърът на МВР. От гръцката страна е затворено крайното дясно трасе на изхода от България за полагане на циментова настилка. Проверките на гранични екипи се извършват на 4 работни места, но поради изкопни работи в района на граничния мост движението е изключително затруднено, се казва в съобщението. За временна организация са поставени пътни знаци и конуси. По данни на гръцката полиция ремонтът ще продължи около 1 месец. От \"Гранична полиция\" съветват през този период да се използват и другите гранични пунктове с Гърция, като уточняват, че там трафикът е нормален.", "date": "2018.06.01", "title": "Ремонт ще затрудни за месец преминаването през граничния пункт Кулата - Промахон"}
{"url": "https://www.dnevnik.bg/ot_vas/novini_ot_vas/2018/06/01/3188150_muzei_na_kuklite/", "text": "Единствен по рода си на Балканите и един от малкото в Европа, варненският Музей на куклите е открит през 1985 година.", "date": "2018.06.01", "title": "Музей на куклите"}
{"url": "https://www.dnevnik.bg/bulgaria/2018/06/01/3188320_putnata_agenciia_dava_nad_2_mln_lv_za_kontrol_pri/", "text": "Агенция \"Пътна инфраструктура\" (АПИ) обяви обществена поръчка за избор на строителен надзор при изграждането на над 6 км от Софийския околовръстен път. Участъкът е от бул. \"Цариградско шосе\" до пътен възел \"Младост\". Индикативната стойност на поръчката е 2.09 млн. лв. без ДДС, а офертите могат да се подават до 12 юли тази година. През март АПИ обяви обществена поръчка и за проектирането и строителството на 6.08 км от Околовръстния път. Строителството ще е изцяло финансирано от държавата, като се очаква да струва около 123 млн. лв. без ДДС. Последният срок за подаване на оферти е 28 юни. Новата отсечка от Околовръстния път ще бъде с две платна с по 3 ленти за движение в посока, средна разделителна ивица, разделителни ивици между локалите и директното трасе, 2 локални платна и тротоари. Пресичането му с по-големите пътни артерии в района ще се осъществява чрез 4 пътни възела - \"Стар Лозенски път\", \"Патриарх Герман\", \"Самоковско шосе\" и \"Младост\". Ще бъдат изградени 3 пешеходни надлеза и мостове над реките Искър и Кална. Предвидена е реконструкция на водопроводи, канализация и газоразпределителна мрежа, както и изместване на инженерни съоръжения, телекомуникации и др. Срокът за изпълнение на проекта е 910 календарни дни, от които 180 дни са отделени за проектиране, а 730 дни - за строителство. С реализацията на проекта ще се улесни движението на транзитния трафик и връзката между автомагистралите \"Струма\" и \"Тракия\".", "date": "2018.06.01", "title": "Пътната агенция търси кой да контролира разширението на Околовръстния път от \"Младост\" до \"Тракия\""}
{"url": "https://www.dnevnik.bg/bulgaria/2018/06/01/3188321_varnenskiiat_mitropolit_ioan_e_protiv_izgrajdaneto_na/", "text": "Варненският митрополит Йоан е против изграждането на крематориум в града. Той предлага проблемът с недостига на места в гробищните паркове да бъде решен, като починалите бъдат погребвани в родните им места. Митрополит Йоан е научил \"с искрено разочарование и болка\", че е направена първа копка на крематориум в \"Западен гробищен парк\" - Тополи. Строителството му се очаква да приключи до края на годината и вероятно да бъде пуснат през февруари или март 2019 г. \"Това е колкото трагично, толкова жалко и ужасно\", пише дядо Йоан в позиция, публикувана на сайта на Варненската митрополия. Той обяснява, че в православието няма практика за кремиране на телата, и припомня, че и в античността мъртвите са били погребвани. При \"случаи на изгаряне на тела, както се вижда в \"Илиада\", според свидетелството на един изтъкнат богослов и архиерей, това било по-скоро ритуал, а не пълно кремиране. В християнския период изобщо не срещаме случаи на кремиране\", обяснява митрополитът. Дядо Йоан признава, че има недостиг на места в гробищните паркове в големите градове. \"Въпросът може да бъде разгледан или да постигне своето правилно решение чрез прилагане на принцип на децентрализацията. Защо да не се започне погребването на близките хора в техните родни места\", предлага митрополитът. \"Няма как да не отбележим, че практиката за кремиране на човешки тела в крематориум е въведена в Европа от нацистите. Ние знаем за множеството концлагери, където се свидетелства какво е било отношението на нацизма към човека. Ясно е било, че е трябвало да бъдат заличени множеството трупове на човеци. Това е наложило и използването на кремацията. Следователно кремирането е било средството, което те са използвали\", посочва дядо Йоан. \"Ние разбираме, че бизнес интереси ръководят и желаят построяването на нов крематориум във Варна. Тези интереси са отдавна\", добавя. \"Светата православна църква счита, че изграждането на крематориум или изграждането на подобни съоръжения е грях и богохулство\", подчертава дядо Йоан. В края на позицията си той отправя призив към общинското ръководство на Варна и кмета на село Тополи да проявят \"благоразумие, мъдрост, добро разбиране и разсъдителност\" и да спрат изграждането на крематориума.", "date": "2018.06.01", "title": "Варненският митрополит Йоан е против изграждането на крематориум в града"}
{"url": "https://www.dnevnik.bg/evropa/2018/06/01/3188270_ispanskiiat_premier_ne_ocelia_sled_vota_na_nedoverie_v/", "text": "Испанският премиер Мариано Рахой не оцеля след вота на недоверие в парламента, предадоха \"Ройтерс\" и \"Ел Мундо\". Новият министър-председател е Педро Санчес, лидер на най-голямата опозиционна сила, Испанската социалистическа работническа партия (PSOE). Санчес спечели вота със 180 гласа \"за\", 169 \"против\" и един \"въздържал се\". Очаква се той да встъпи в длъжност до понеделник, а кабинетът му да бъде назначен следващата седмица. Лидерът на социалистите каза в четвъртък, че ще се опита да управлява до края на мандата на настоящия парламент в средата на 2020 г. Не е ясно обаче колко дълго неговата администрация, със само 84 депутати социалисти в 350-местния парламент, ще успее да се задържи. Според много наблюдатели е малко вероятно Санчес да свика вот, докато не минат европейските, местните и регионалните избори през май следващата година. Процедурата по вота бе задействана от Санчес след първите присъди по случая \"Гюртел\",  свързан с \"черни каси\" , ползвани от Народната партия за финансиране на предизборни кампании. Четиридесет и шест годишният социалист  каза вчера пред парламента , че съдебното решение е поставило под съмнение твърденията на Рахой, че той и други ръководни кадри не са знаели за двойното счетоводство на партията. Малко преди гласуването Рахой каза, че за него е било чест да бъде премиер и да остави Испания в по-добро състояние от това, в което я е поел. Той призна поражението си и каза пред депутатите: \"Господин Санчес ще оглави правителството и позволете ми да бъда първият, който ще го поздрави.\" Лидерът на социалистите обеща да запази  договорения неотдавна национален бюджет , който включва значителни облаги за баските националисти, и да започне диалог със сепаратистите в  новото каталунско правителство . Фрагментираният парламент означава, че за Санчес би било трудно да отстъпи от прокараните от предшественика му структурни реформи, включително новите правила за труда и намаляването на средствата за здравеопазване и образование. Малко вероятно е лявата партия \"Подемос\", която ще предложи парламентарна подкрепа на правителството на Санчес, да спечели голямо влияние при новия премиер, който иска да разграничи партията си от обявяващия се против икономиите съюзник, и да си върне гласовете на центристите. Баската националистическа партия, чиито пет места бяха ключови за победата на Санчес, оттегли подкрепата си от Рахой след скандала с \"черните каси\". Каталунските сепаратистки партии, както и \"Подемос\" също подкрепиха Санчес. Партия \"Граждани\", която води в социологическите проучвания, бе единствената по-голяма партия, подкрепила Рахой. Санчес обеща да започне разговори с каталунците, но каза, че няма да им позволи да проведат референдум за независимост.", "date": "2018.06.01", "title": "Вот на недоверие в парламента свали испанския премиер"}
{"url": "https://www.dnevnik.bg/biznes/2018/06/01/3188319_demokratichna_bulgariia_nastoia_bulgariia_da/", "text": "Правителството да да предприеме незабавни мерки за кандидатстване в Европейския банков съюз, а партиите да заявят ясна позиция по този ключов за България въпрос - за това настоява формацията \"Демократична България\" в позиция, разпратена днес до медиите. От обединението, в което участват \"Да, България\", ДСБ и \"Зелените\", заявяват, че включването в банковия съюз е \"изключителен шанс за нас самите - за да осигурим независим и по-качествен надзор върху банковата ни система и по-ефективно разрешаване на възможни кризисни ситуации\". Посочва се, че то ще намали съществено възможностите да се заобикалят правила или да се оказва политически натиск върху банковата система. В позицията се припомня, че веднага след фалита на КТБ през 2014 г. всички  парламентарни партии, включително сега управляващите, обявиха на заседание при президента приемането на България в съюза за приоритет.  \"Силно сме притеснени, че този приоритет сега е подменен, за да бъдат обслужени интересите на влиятелни кръгове. С това правителството рискува да изпрати България в последния коловоз на Европейския съюз и в крайна сметка да ни извади от свободния свят с всички последствия от това. Не можем да позволим правителството и БНБ да провалят цялата държава заради лични интереси\", се казва в позицията.. Според \"Демократична България\" освен по-независимия надзор, допълващ този на БНБ, и осигуряването на по-гъвкави и мощни инструменти за посрещане на неизбежните в живота кризисни моменти, членството ще осигури по-евтин достъп до кредити и капитал, както и по-големи от днешните възможности за интегриране в общото стопанско пространство на Европейския съюз и оттам по-бързо от сегашното сближаване в стандарта на живот. От обединението се противопоставят да се обвързва влизането на банковия съюз и присъединяването към еврозоната, като подчертават, че и двата приоритета са изключително важни, а обяснението, че единият трябва да изчака другия, определят като \"напълно ненужна риторика\".", "date": "2018.06.01", "title": "\"Демократична България\" настоя България да кандидатства за Европейския банков съюз"}
{"url": "https://www.dnevnik.bg/zdrave/2018/06/01/3188340_v_novata_zdravna_karta_e_predviden_rezerv_pri_100/", "text": "В новата Национална здравна карта (НЗК) е предвиден резерв при 100% използваемост на болничните легла. Това заяви министърът на здравеопазването Кирил Ананиев по време на днешния парламентарен контрол. Повод за коментара му стана продължаващото недоволство от Българския лекарски съюз (БЛС) и Националното сдружение на общините, които излязоха с обща декларация, че не подкрепят  новата здравна карта, одобрена от правителството. В НЗК за 2018 г. са заложени 33 421 болнични легла, което е с 608 повече спрямо първоначалното предложение те да бъдат 32 873. Според Ананиев тази бройка е пресметната при 70% заетост на леглата. От лекарския съюз обаче се притесняват, че може да се стигне до връщане на пациенти, тъй като  леглата не са достатъчно.  По думите на здравния министър с броя на заложените болнични легла могат да се направят 2.45 млн. лечения, което е с 40 хил повече спрямо предходната година. Той подчерта, че 1/3 от леглата обаче така и не са били използвани през 2017 г. \"При 100% използваемост не леглата имаме заложен резерв, като ще може да се направят още над 800 хил. хоспитализации\", уточни Ананиев. Той допълни, че чрез НЗК нито се закриват, нито се откриват болнични легла. Здравният министър каза още, че болниците се финансират не на база бройката легла, а за извършена медицинска дейност.", "date": "2018.06.01", "title": "В новата здравна карта е предвиден резерв при 100% използваемост на болничните легла"}
{"url": "https://www.dnevnik.bg/photos/2018/06/01/3188284_fotogaleriia_detski_panair_za_denia_na_deteto/", "text": "Над 60 културно-образователни инициативи за деца включва тазгодишното издание на Детския панаир в София, който се провежда днес пред Народния театър \"Иван Вазов\".", "date": "2018.06.01", "title": "Фотогалерия: Детски панаир в София"}
{"url": "https://www.dnevnik.bg/biznes/2018/06/01/3188353_durjavata_e_ambicirana_da_osiguri_zashtita_na_cialata/", "text": "Предвижда се цялостна реформа на защитата от градушки, като бъде защитена цялата територия на страната, а не както сега, само районите, в които те падат най-често. Това каза днес в рамките на парламентарния контрол министърът на земеделието Румен Порожанов. За целта се планира изграждането на нови площадки за изстрелване на ракети и широко използване на самолетния способ, който е по-евтин и по-ефективен. Порожанов обяви, че в момента са покрити едва 30% от земеделските площи и незначителна част от урбанизираната територия. Той припомни, че върви общественото обсъждане на  Закон за превенция от неблагоприятни климатични събития в земеделието , който ще позволи реализацията на тези намерения. Сред новите моменти са създаването на държавно предприятие, което да се бори срещу всички неблагоприятни климатични събития, в което ще се влее сегашната агенция за борба с градушките. Предвижда се също освен земеделските стопани пари за фонда за борба с градушките да дават и застрахователите, като предложението е да отделят 0.7% от годишните си приходи по застраховките \"Каско\" и свързани с дома. Министърът уточни, че се надява законът да влезе в парламента в началото на есента, когато парламентът възобнови работа след лятната ваканция. Румен Порожанов съобщи, че до края на тази година ще се изградят 36 нови ракетни площадки и ще се монтират четири допълнителни радара за засичане на градоносни облаци. Той допълни, че ще се искат допълнителни 5 млн. лева за борба с градушките, а вече са доставени още 2000 ракети.", "date": "2018.06.01", "title": "Държавата е амбицирана да осигури защита на цялата страна от градушки"}
{"url": "https://www.dnevnik.bg/politika/2018/06/01/3188373_karadaiu_pochete_botev_i_se_popita_dali_vsichki_hora/", "text": "Ботевите послания за тържеството на вечните ценности на свободата и справедливостта, на независимостта и солидарността са живи и днес и по-необходими отвсякога, каза лидерът на ДСП Мустафа Крадайъ в декларация от името на парламентарната група за 2 юни, когато се чества смъртта на Ботев и загиналите за Освобождението. \"За Ботев свободата е изконно право на човека, тя осмисля съществуването му. Свободата означава не просто постигането на национална независимост, а постигане на социална, лична и обочовешка свобода. Актуално звучат и днес идеите за разрешаването на дълбоките социални противоречия и конфликти на европейските общества\", прочете Карадайъ. Според него \"паметта за Ботев и всички, които са отдали живота си, за да можем днес да живеем в свободна и демократична страна, изисква от нас отговори. Свободни ли сме, в демократична държава ли живеем, как разбираме обединението и патриотизма. Въпроси, на които всеки трябва да има отговор. Честен и открит\". Карадайъ попита риторично дали всички хора са равни, \"без разлика, както завеща и Апостола, както е записано и в нашата конституция\". \"Свободни ли сме, единни ли сме, верни ли сме на общочовешките и европейските ценности?! Разбираме ли истински свободата? Приехме ли демокрацията за символ-верую? Осъзнаваме ли що е то патриотизъм?!\", попита още Карадайъ. Според него \"патриотизъм не означава да мразиш и да оспорваш правото на всеки един, роден на тази земя, да обича земята си, родината си\". Историята няма да прости на онези, които чрез популизъм, лъжепатриотизъм и национализъм поставят под риск правата и свободите, демокрацията и евроатлантическата ориентация на страната ни, завърши декларацията на ДПС.", "date": "2018.06.01", "title": "Карадайъ почете Ботев и попита дали всички хора са равни"}
{"url": "https://www.dnevnik.bg/kultura/2018/06/01/3188382_projekciite_na_sofiia_praid_film_fest_sa_s_vhod/", "text": "За седма поредна година селекция от филми на ЛГБТИ (лесбийки, гей мъже, бисексуални, трансджендър и интерсекс хора) тематика от целия свят ще бъдат излъчени в рамите на  \"София прайд филм фест\" , съобщиха организаторите от младежката организация \"Действие\". Прожекциите, които са част от състезателната програма, предхождащи  ежегодното шествие \"София прайд\" , ще се състоят всяка вечер от 2 до 8 юни в кино \"Одеон\" и Дома на киното. А до края на юни в кино \"Одеон\" ще бъде представена панорама на ирландското ЛГБТ кино от последните три години. Входът е свободен с пропуски от касата на кината. Програмата включва продукции от България, Израел, Ирландия, САЩ, Тайван, Русия и Румъния, които са номинирани и отличени от фестивали като Берлинале, Сан Себастиан, Торонто и Трайбека. За пръв път на фестивала ще бъдат прожектирани двa български късометражни филма. \"Преображение\" е носителят на наградата Jameson от \"София филм фест 2018\", а \"Брак\" е първият филм на ЛГБТ тематика, подкрепен от Националния филмов център и селектиран от над 500 проекта за развитие на Berlinale Short Film Station през 2016 г. На фестивала ще се проведе и работилница за късометражни сценарии от Балканския регион. Избрани са 11 проекта на млади режисьори от България, Гърция, Румъния, Турция и Сърбия, които ще се състезават за награден фонд от 2500 евро.", "date": "2018.06.01", "title": "Прожекциите на \"София прайд филм фест\" са със свободен вход"}
{"url": "https://www.dnevnik.bg/sport/2018/06/01/3188383_manuel_noier_shte_e_purviiat_izbor_na_lyov_za/", "text": "Мануел Нойер, който изпусна почти целия сезон, ще е титулярният вратар на Германия за световното първенство по футбол, заяви мениджърът на отбора Оливер Бирхоф. Най-напред стражът трябва да попадне в списъка на Йоахим Льов. Селекционерът на световните шампиони включи четирима вратари в разширения състав от 27 играчи. В понеделник той ще обяви окончателната група. \"Мануел ще отиде на световното като нашия номер едно. Ако влезе в отбора, тогава Марк-Андре (Тер Стеген) ще бъде номер две. Мануел вече е напълно възстановен\", посочи Бирхоф. Нойер счупи крака си през септември и беше опериран, заради което пропусна остатъка от сезона. Германия започва защитата на титлата си на 17 юни, като е в група с Мексико, Швеция и Южна Корея.", "date": "2018.06.01", "title": "Мануел Нойер ще е първият избор на Льов за световното"}
{"url": "https://www.dnevnik.bg/biznes/2018/06/01/3188405_zaiaveniiat_interes_kum_akciite_na_gradus_e_za_pone_65/", "text": "На 18 и 19 юни ще се проведе първичното публично предлагане на акции на производителя на пилешко месо \"Градус\" АД. Още отсега има заявки за минималното количество капитал от 65 млн. лв., при което предлагането на акции ще се счита за успешно, съобщава  \"Капитал\". При представянето на емисията пред инвестиционната общност вчера се разбра, че интересът към акциите на компанията е сериозен. Български и чуждестранни инвеститори, както и партньори на основателите на \"Градус\" Иван и Лука Ангелови в другите им бизнеси (\"Бисер олива\", \"Сити клиник\") са сред желаещите да се сдобият с дял във фирмата. Намерението за набиране на капитал от фондовата борса чрез продажба на акции  беше обявено от компанията в началото на март. Мениджърът на предлагането - Първа финансова брокерска къща (ПФБК), обаче е убедил собствениците на \"Градус\" да използват формулата за емитиране на нови акции плюс продажбата на вече съществуващи, с което да се направи голямо по размер публично предлагане, което да бъде забелязано от големите инвеститори и да превърне компанията в ликвидна на Българската фондова борса (БФБ). Въпреки че така акциите им ще се разводнят, на практика очакванията са Лука и Иван Ангелови да получат повече доходност, тъй като набраният капитал ще се ползва за инвестиции, които ще вдигнат бързо приходите и печалбите. Намерението на собствениците е  при набиране на 100 млн. лв. капитал от борсата  20 млн. лв. да се инвестират в бизнеса с разплодни яйца, от което приходите ще скочат с 13 млн. лв. 6.7 млн. лв. пък ще се вложат в разширяване на продуктовата гама от колбаси \"Аз ям\", от което приходите ще се вдигнат петкратно с 32 млн. лв. Други 4.5 млн. лв. ще отидат за нови продукти от пилешко месо, а 5.8 млн. лв. - в разширяване на пазара към хотели и ресторанти, което ще доведе до подобрение с 10 млн. лв. Ако всичко това се случи, компанията ще може да разпределя средно 5 до 7% дивиденти на акционерите. Ако интересът е много голям, собствениците ще предложат и допълнително количество акции за продажба. Цената им е фиксирана в диапазон от 1.80 до 2.35 лв. за акция, като всички поръчки извън тази сума ще се отхвърлят.", "date": "2018.06.01", "title": "Заявеният интерес към акциите на \"Градус\" е за поне 65 млн. лева"}
{"url": "https://www.dnevnik.bg/evropa/2018/06/01/3188396_triumfut_na_uporitostta_koi_e_noviiat_premier_na/", "text": "Победен на двете последни изборни надпревари, след това изгонен от партията си, преди да поеме отново ръководството й, социалистът Педро Санчес спечели последната си партия покер и  взе властта в Испания , пише \"Франс прес\", цитирана от БТА. След обявяването на присъдата срещу Народната партия на премиера Мариано Рахой в  мегапроцеса за корупция  бившият 46-годишен професор по икономика, наричан Красавеца в Испания, бе уверен, че този път най-накрая ще остане в историята. \"Вашата изолация, господин Рахой, е епитафията на един политически период, вашият, който вече приключи\", каза той вчера в парламента. \"Вие сте част от миналото, тази страна е на път да прелисти страницата и Испания трябва да гледа бъдещето без страх\", добави той, облечен в обичайния си безупречен тъмен костюм. Загубила скорост, социалистическата партия беше \"държана настрана от фронтовата линия на политическия дебат\", заета от Народната партия, либералите от \"Граждани\" и радикалните леви от \"Подемос\", коментира Фернандо Валеспин, политолог от Автономния университет в Мадрид. Завръщане през парадния вход Със само 84 депутати в долната камара на парламента, Санчес беше принуден да се съюзи с \"Подемос\", каталунските сепаратисти и баските националисти, за да свали Мариано Рахой днес чрез вот на недоверие. Едно мнозинство, което е осмивано като \"мнозинството Франкенщайн\" от Народната партия и може да се окаже доста нестабилно и да скъси престоя на Санчес в двореца Монклоа. Това обаче не е важно - социалистическият лидер разчита бързо да предприеме мерки в социалната област, за да \"засили нивото на популярност на своята социалистическа партия\" и да се яви по-силен на следващи предсрочни избори, на които \"Граждани\" са сочени за победители от проучванията, отбелязва Антонио Баросо, анализатор от \"Тенео интелиджънс\". \"Санчес е смел политик, но прекомерно внимателен и разсъждава повече в краткосрочен план\", смята Фернандо Валеспин. Роден на 29 февруари 1972 г. в Мадрид, новият премиер израства в заможно семейство с баща предприемач и майка чиновник и следва икономика в испанската столица, преди да завърши магистратура по политическа икономия в Свободния университет в Брюксел. Общински съветник в Мадрид от 2004 до 2009 г., той става депутат през 2009 г. Начело на една отслабена социалистическа партия, той се нарежда след Мариано Рахой на изборите през декември 2015 г. В контекста на последвалата политическа парализа се опитва безуспешно да състави правителство с подкрепата на \"Граждани\" и \"Подемос\". През юни 2016 г. са свикани нови избори и социалистическата партия отива още по-надолу, като отбелязва най-лошия си резултат от възстановяването на демокрацията през 1977 г. Санчес е изхвърлен от партията, чието ръководство го държи отговорен. Той обаче се завръща през парадния вход през май 2017 г., когато активистите гласуват за връщането му начело на партията. \"Юда\" за десницата Сближил се с Рахой през последните месеци по въпроса за независимостта на Каталуня, Санчес ще остане отсега нататък за Народната партия като съкрушителя на един премиер, който успя да оцелее в много кризи досега. \"Педро Санчес ще влезе в историята като Юда на испанската политика\", заяви наскоро Фернандо Мартинес-Майо, координатор на консервативната формация. Рахой го обвини, че е \"готов заради личните си амбиции да се съюзи с когото и да било на каквато и да е цена\".", "date": "2018.06.01", "title": "Триумфът на упоритостта: Кой е новият премиер на Испания Педро Санчес"}
{"url": "https://www.dnevnik.bg/sport/2018/06/01/3188406_snimka_na_denia_drehite_na_kralia_ili_kakva_e_modata_v/", "text": "Голямата звезда в НБА Леброн Джеймс привлече вниманието с облеклото, с което се появи за  . Баскетболистът на \"Кливланд кавалиърс\", наричан Краля, пристигна с официален костюм, съставен от сако, риза с вратовръзка, официални обувки и... къс панталон. Джеймс изигра поредния си много силен мач, като завърши с 51 точки. Отборът му загуби със 114:124 в равностоен двубой, белязан от драматични моменти", "date": "2018.06.01", "title": "Снимка на деня: Дрехите на Краля, или каква е модата в НБА"}
{"url": "https://www.dnevnik.bg/bulgaria/2018/06/01/3188399_za_edna_godina_pochti_18_hiliadi_sa_pojelali_bulgarsko/", "text": "За една година 17 793 души са поискали да получат българско гражданство. 774 са заявленията за възстановяване на гражданство, а 354 са пожелали да се откажат от българското си гражданство. Това заяви по време на парламентарния контрол правосъдният министър Цецка Цачева. По думите ѝ мотивите за искане и възстановяване на българско гражданство са \"много лични\", но не коментира какво е накарало 354-ма да се откажат от гражданство. Тя обясни, че най-много заявления за българско гражданство на основание произход, където трябва да се докаже, че някой роднина по права възходяща линия е българин, са дошли от Македония - 10 252. Следват тези от Украйна - 1894, Албания - 1510, Сърбия - 1013, Молдова - 851, а накрая са Турция, Израел и Русия. Сред тези заявления има и такива на хора без гражданство.  От всички тях 187 са подадени от живеещи на територията на други държави. Най-много заявления за българско гражданство по натурализация, което се подава когато човекът пребивава в страната, развива бизнес тук или др., са от Русия, следвани от тези от Украйна, Ирак, Армения, Сирия, Ливан, Афганистан и няколко бройки от други държави. Съвета за предоставяне, възстановяване или отказ от гражданство към правосъдното ведомство с участието на вътрешното и външното министерство, ДАНС и ГРАО са разгледали 16 313 преписки. От тях 9848 са уважени, т.е. са приключили с предложение за издаване на указ от вицепрезидента за придобиване на гражданство, 895 заявления са получили отказ, а за останалите са изискани допълнителни документи.  Цачева коментира, че немалка част от искащите гражданство не остават да живеят в страната, но това няма как да се изисква от тях, при положение че имало много български граждани, които трайно живеят извън границите на страната. По думите ѝ е нужен широк спектър от мерки и политики от всички ведомства, за да стане България по-привлекателна и получаващите гражданство да остават да живеят тук. Правосъдното министерство няма компетентността и възможността да се справи само с това, допълни Цачева. Министърът увери, че ръководеното от нея ведомство работи за подобряване на процедурата по придобиване на гражданство и намаляване на административната тежест, като например са удвоени екипите за провеждане на интервюта с кандидатите за български граждани.", "date": "2018.06.01", "title": "За година почти 18 хиляди са пожелали българско гражданство"}
{"url": "https://www.dnevnik.bg/sviat/2018/06/01/3188422_suuchastnik_na_salah_abdeslam_be_obvinen_za_atentatite/", "text": "Тунизийският джихадист Суфиян Аяри, съучастник на  Салах Абдеслам  - единствения оцелял от терористите, извършили  атентатите в Париж през 2015 г ., бе обвинен в рамките на разследването за атентатите в Брюксел от 22 март 2016 г., предаде \"Франс прес\", като се позова на белгийската прокуратура. Аяри бе арестуван на 18 март 2016 г. в Брюксел заедно с Абдеслам. Той бе обвинен за участие в дейностите на терористична група, се казва в изявление на прокуратурата. Аяри, който се намира в затвор в Белгия, бе осъден през април на 20 години затвор за участието му в престрелка с белгийската полиция на 15 март 2016 г. На 22 март атентати бяха извършени на летище \"Завентем\" в Брюксел и в метростанция близо до европейските институции. Загинаха 32 души. Отговорност за тях пое организацията \"Ислямска държава\".", "date": "2018.06.01", "title": "Съучастник на Салах Абдеслам бе обвинен за атентатите в Брюксел"}
{"url": "https://www.dnevnik.bg/evropa/2018/06/01/3188432_hiliadi_slujiteli_v_germanskata_agenciia_za_bejancite/", "text": "Хиляди служители на германската правителствена агенция за обработка на заявленията за предоставяне на убежище са могли да се възползват от слабости в сигурността на системата за електронна регистрация, за да манипулират данни. Това съобщи днес вестник \"Тагесшпигел\", като се позова на доклад от вътрешен одит във Федералната служба за миграцията и бежанците (БАМФ), предаде ДПА. Контрольорите са установили, че почти половината от работещите в агенцията са имали достъп до системата \"Марис\" и възможност да внасят големи промени в досиетата. Възможно е било също да се отменят насрочени изслушвания по заявления за убежище и те да бъдат подменяни с въпросници. Според \"Тагесшпигел\" право на достъп до файловете трябва да има ограничена част от персонала на БАМФ, но на практика с достъп са разполагали 3800 служители. В някои регионални клонове на агенцията до 85 на сто от потребителите на системата \"Марис\" са били упълномощени да внасят промени в данните, пише в доклада. Одиторите съобщават, че към бившия началник на клона в Бремен Улрике Б. се води разследване за корупция и неоснователна подкрепа за заявления за предоставяне на бежански статут. Адвокат на заподозряната твърди, че срещу нея няма никакви доказателства и че в съда ще има \"яростна съпротива\" срещу обвиненията. /БТА", "date": "2018.06.01", "title": "Хиляди служители в германската агенция за бежанците са могли да манипулират данни"}
{"url": "https://www.dnevnik.bg/sport/2018/06/01/3188442_grigor_dimitrov_otnovo_prikljuchi_rano_s_rolan_garos/", "text": "Третият кръг на \"Ролан Гарос\" отново се оказа непреодолимо препятствие за Григор Димитров. Българският тенисист загуби от испанеца Фернардо Вердаско с 6:7 (4), 2:6, 4:6 и за девети път при деветото си участие не успя да стигне до втората седмица на най-престижния турнир на червени кортове. Димитров загуби по болезнен начин първата част на мача, като пропиля цели четири сетбола, а след това допусна обрат в тайбрека. В началото на втория сет българинът имаше два шанса да пробие подаването на съперника, но отново не се възползва и това доведе до огромен срив в играта му. Вердаско направи серия от седем поредни гейма, която му осигури скоростно спечелване на втория сет и аванс от 3:0 в третия. Григор Димитров най-накрая спря пропадането за 1:3, а впоследствие дори стигна до равенство - 4:4. Два гейма по-късно обаче двубоят приключи с 44-ата непредизвикана грешка на шампиона от финалите на АТП. Димитров дописна втора поредна и общо трета загуба в петия си мач с Вердаско. Това беше втората им среща за сезона след тази във втория кръг на мастърса в Индиън Уелс, когато испанецът се наложи със 7:6 (4), 4:6, 6:3. Димитров завършва сезона на червени кортове със седем победи и пет загуби. Преди година българинът отново отпадна в третия кръг в Париж след загуба в три сета, като тогава на пътя му застана Пабло Кареньо Буста. С достигането си до четвъртия кръг Вердаско също изравни най-доброто си постижение на \"Ролан Гарос\". Той ще е част от осминафиналите за седми път след 2007, 2008, 2009, 2010, 2014 и 2017 г. В опит да влезе за пръв път до финалната осмица в Париж 34-годишният испанец ще се изправи срещу Новак Джокович или Роберто Баутиста Агут. \"Ролан Гарос\" е единственият турнир от Големия шлем, в който Вердаско не е достигал до четвъртфиналите. Първият сет на двубоя между Димитров и Вердаско предложи страхотна битка. Двамата стартираха с размяна на пробиви в първите си подавания, след което стабилизираха началния си удар. Българинът печелеше сравнително комфортно сервис геймовете си и държеше съперника под напрежение. Два пъти испанецът трябваше да сервира за оставане в сета - при 4:5 и 5:6. В първия случай той се справи без проблем, но при втория беше изправен до стената. Цели четири пъти Димитров имаше шанс да пробие и да спечели сета. Особено разочароващи за него бяха два от тях. При едната той скъса кордажа на ракетата в разиграване, в което имаше инициативата, а при другата позволи на Вердаско да пласира ас от втори сервис. Опитният испанец измъкна подаването си и стигна до тайбрек. В него Димитров поведе с 3:1, но загуби шест от следващите седем точки, а с това и първия сет след един час игра. Димитров имаше възможност да вземе ранно предимство във втория сет. Той два пъти стигна до точки за пробив при 1:1, но отново не се възползва. Това се оказа повратен момент в двубоя. От 2:2 Вердаско направи серия от седем поредни гейма, която му осигури скоростно спечелване на втория сет и аванс от 3:0 в третия. Димитров най-накрая спря пропадането за 1:3, а в следващия гейм дори получи две поредни възможности за пробив. При първата българинът получи шанс да играе на втори сервис, последва дълго разиграване, при което предимството беше на негово страна, но завърши с неуспешен опит за къса топка. При втория шанс обаче Димитров пласира чудесен ретур от форхенд по обратния диагонал и проби - 2:3. Още в следващия гейм се стигна до нова порция непредизвикани грешки от ракетата на световния №5. Той допусна скоростен пробив на 15, но след това отново спечели подаването на испанеца. Този път българинът успя да затвърди пробива и след ас се стигна до първото равенство в сета - 4:4. Всички тези усилия обаче се оказаха напразни. Вердаско взе следващото си подаване, принуди Димитров да сервира за оставане в мача и 27-годишният българин се пропука. Поредният му непредизвикан пропуск сложи точка на спора след 2.21 ч. игра. Димитров завърши мача с 44 непредизвикани грешки срещу 31 за Вердаско. Българинът пласира по-голям брой печеливши удари - 34 срещу 21. Почти половината от уинърите на световния №5 обаче дойдоха в първия сет. Двамата имаха еднакъв брой шансове за пробив - по 10. Вердаско беше значително по-ефективен, като реализира шест и спаси седем.", "date": "2018.06.01", "title": "Григор Димитров отново приключи рано с \"Ролан Гарос\""}
{"url": "https://www.dnevnik.bg/evropa/2018/06/01/3188457_evrokomisita_iadosa_niakolko_strani_s_predlojenie_za/", "text": "Европейската комисия предложи днес намаляване на преките субсидии за фермерите и увеличаване на дела на средствата за малките ферми, навличайки си критиките на Франция и на други големи получатели на европейска селскостопанска помощ, предаде \"Ройтерс\". Според плановете за бюджета на ЕС за 2021 - 2027 г. фермерите ще получат около 232 млрд. евро директна подкрепа, което е намаление от над 30 млрд. евро спрямо предходния седемгодишен бюджет. Общият бюджет за селскостопанска политика се предлага да бъде 365 млрд. евро, или с 5% по-малко в сравнение със сегашния. Еврокомисията предложи малките ферми да получават повече пари и препоръча на държавите членки да заделят 2% от преките фондове от ЕС за младите селски стопани, като все пак призна, че това може да насърчи по-големите ферми просто да се разделят. \"Никой не спира селските стопани да разделят фермите си\", каза Фил Хоган, комисар по въпросите на земеделието и развитието на селските райони. Земеделските министри на Франция, Испания, Португалия, Ирландия, Финландия и Гърция незабавно излязоха с общо изявление, обявявайки се против орязването на средствата, което трябва да бъде одобрено от всички 27 държави членки, и призоваха за запазване на сегашните нива на разходите. Вчера българският министър на земеделието Румен Порожанов каза в парламента, че за България е предвидено намаление на средствата за директни плащания с 0.7%. Френските фермери ще продължат да получават най-голям дял от преките плащания от ЕС – над 44 милиарда евро за 2021 - 2027 г., което обаче е спад в сравнение с 47.7 милиарда евро за настоящия период (2014 - 2020 г.). Директните плащания за фермерите ще продължат да сформират голяма част от селскостопанските разходи на ЕС, или една пета от общите разходи в планирания дългосрочен бюджет от 1.1 трилиона евро. За испанските селскостопански работници, които са вторите по големина получатели на парите от ЕС, също ще има намаление – от 31.7 млрд. на 29.7 млрд. евро. Преките плащания за италианските фермери ще намалеят до 22.1 млрд. от 24 млрд. евро. Новости Ето още някои от предложенията на еврокомисията: - преките плащания за земеделските стопани в размер над 60 000 евро ще бъдат намалени, а максималният размер на плащанията на стопанство (като изцяло се вземат предвид разходите за труд) ще бъде 100 000 евро. Целта на тази мярка е да се постигне по-справедливо разпределяне на плащанията; - малките и средните стопанства ще получават повече подпомагане за хектар; - преките плащания ще бъдат обвързани с по-строги изисквания за опазване на околната среда и във връзка с климата; - всяка държава членка ще трябва да задели част от отреденото ѝ финансиране за преки плащания за предлагането на екосхеми, с които земеделските стопани да бъдат подпомогнати да прилагат по-стриктни изисквания от задължителните; - най-малко 30% от всяко национално финансиране за развитие на селските райони ще бъдат заделени за мерки за опазване на околната среда и във връзка с климата; - очаква се 40% от общия бюджет на ОСП да има принос за мерките във връзка с климата; - освен възможността да прехвърлят 15% между стълбовете държавите членки ще могат да прехвърлят от стълб 1 към стълб 2 още 15% за финансиране на мерки за опазване на околната среда и във връзка с климата (без национално съфинансиране).", "date": "2018.06.01", "title": "Еврокомисията ядоса няколко страни с предложение за намаляване на фермерските субсидии"}
{"url": "https://www.dnevnik.bg/sviat/2018/06/01/3188474_dva_luva_dva_tigura_i_iaguar_izbiagaha_ot/", "text": "Два лъва, два тигъра и ягуар избягаха от зоологическа градина в Лиенебах (Западна Германия), но малко по-късно бяха заловени, съобщиха световните агенции. Около час след първите съобщения за бягството властите обявиха, че хищниците са хванати на територията на зоопарка, който е частен и се намира на границата с Люксембург и Белгия. За откриването им е бил използван дрон, уточнява \"Асошиейтед прес\", като се позовава на изявление на германските власти пред местни медии. Докато траеше претърсването, полицията беше предупредила местните жители да останат по домовете си, докато ситуацията бъде овладяна, и да сигнализират, ако забележат някое от животните. По-рано беше съобщено, че сред избягалите е и една мечка, която е била застреляна. Според \"Ройтерс\" вероятно причината животните да напуснат клетките си са наводнения след бури през нощта, които са разрушили преграждения от клетките им.", "date": "2018.06.01", "title": "Лъвове, тигри и ягуар избягаха от зоопарк в Германия, но бяха заловени (обновена)"}
{"url": "https://www.dnevnik.bg/sport/2018/06/01/3188449_igrach_ot_sustava_na_rusiia_za_svetovnoto_e_chast_ot/", "text": "Играч от разширения състав на Русия за световното първенство по футбол е бил част от държавно спонсорирана и организирана система на употреба и прикриване на допинг. Това заяви руският информатор и бивш директор на Московската антидопингова лаборатория Григорий Родченков. Той е разпознал името на един от футболистите, чиито положителни проби е прикривал. \"34 футболисти бяха част от допинг схемата, като те играеха във формациите при юношите, девойките, отборите до 23 години и в старшата възраст. Много е важно, че разследването срещу тях продължава, защото имахме първоначални тестове, които бяха спрени и отчетени за отрицателни\", каза Родченков във видеочат на среща на Фондацията за спортен интегритет. В края на май  допинг скандалът в Русия се пренесе във футбола  след нов документален филм на германската телевизия ARD. В него Родченков посочва, че през 2014 г. е получавал заповеди от бившия президент на Руския футболен съюз Виталий Мутко да пренебрегва положителни резултати.  ФИФА проведе разследване и одобри участието на всички играчи , които попаднаха в разширения състав на  Русия  за световното. От организацията съобщиха, че не са открили доказателства за нарушение на правилата. Решението беше прието с недоволство от обкръжението на Родченков. Адвокатът му Джим Уолдън обвини ФИФА, че е една от многото международни организации, които целенасочено \"замитат руската вина под килима\".  Случаят беше приключен както от ФИФА, така и от Световната антидопингова агенция. Футболната организация обаче ще продължи с разследванията на няколко руски футболисти, които не попаднаха в състава за световното.", "date": "2018.06.01", "title": "Играч от състава на Русия за световното е част от допинг схема, твърди информаторът Родченков"}
{"url": "https://www.dnevnik.bg/biznes/2018/06/01/3188475_godishnite_finansovi_otcheti_shte_se_podavat_i_v_ofisi/", "text": "От 4 до 30 юни годишните финансови отчети (ГФО) ще могат да бъдат подавани освен в Агенция по вписванията и в 13 офиса на Националната агенция за приходите (НАП) в София съобщиха от пресцентъра на Министерството на правосъдието. Гражданите, които ще се възползват от тази възможност, трябва да представят в НАП пълния пакет от документи, необходими за обявяване на годишните финансови отчети в Търговския регистър, включително и документ за платена такса от 40 лв. Заявления за подаване на годишни финансови отчети от фондации, сдружения, читалища и акционерни дружества няма да се приемат от служителите в изнесените офиси. В офисите на НАП в столицата ще бъдат обособени работни места за служителите на Агенцията по вписванията, които ще обслужват клиенти, подаващи ГФО, допълват от двете ведомства.", "date": "2018.06.01", "title": "Годишните финансови отчети ще се подават и в офиси на НАП в София"}
{"url": "https://www.dnevnik.bg/citat_na_deniia/2018/06/01/3188499_citat_na_denia_ne_mislia_che_niakoi_e_faliral_ot_tova/", "text": "С тези думи, казани тази сутрин в ефира на Би Ти Ви, министърът на финансите Владислав Горанов коментира предложението на  вицепремиера Валери Симеонов за забрана на рекламата на хазартни игри . Той се обяви за ограничаване на \"битовия хазарт\", който се случва в игралните зали, близко до училищата. \"От него хората наистина страдат, защото по същество хазартът е социален проблем\", допълни Владислав Горанов. Като аргумент в защита на рекламите на хазарт финансовият министър посочи, че благодарение и на тях се финансират телевизиите. \"Ако нямате реклама, а се финансирате от нещо друго, зависимостите ви много ще се проявят\", поясни финансовият министър. В заключение той обяви, че дебатът още се води. \"Ако питате мен, рисковете от тази тема се преувеличават. Тук въобще не е темата с фискални измерения, защото – да, има много сериозни приходи от хазарт, но те няма да пречупят държавната сметка. За мен се преекспонира темата\", бяха финалните думи на Горанов. В днешната си телевизионна изява той коментира  визитата на българската делегация в Русия ,  отношенията между опозицията и президента и премиера , както и  какво може да се направи за БДЖ .", "date": "2018.06.01", "title": "Цитат на деня: Не мисля, че някой е фалирал от това, че е изтъркал две билетчета"}
{"url": "https://www.dnevnik.bg/sport/2018/06/01/3188462_pochetino_za_da_vodish_otbor_kato_tozi_na_real_niama/", "text": "Мениджърът на \"Тотнъм\" Маурисио Почетино си остави отворена вратата за евентуални преговори с \"Реал\" (Мадрид). Той е сочен като първи избор за треньор на европейския клубен шампион след  изненадващото напускане на Зинедин Зидан . \"Никога не се знае какво ще стане утре. Животът ти предлага ситуации, които не очакваш\", заяви Почетино при представянето на книгата си. Наскоро  той поднови договора си с лондончани до 2023 г . \"Много съм доволен в сегашния си отбор. Живея ден за ден, защото не се знае какво ще стане утре. Развълнуван съм от проекта на моя клуб. Съсредоточен съм върху настоящето. Какво ще се случи - ще видим. Всеки има мечти, но аз преподписах преди десет дни и съм доволен в Лондон\", продължи мениджърът на \"шпорите\". Аржентинецът, който оставя отлични впечатления с работата си в \"Тотнъм\", заяви, че \"Реал\" има един от най-добрите отбори в историята. В подкрепа на мнението си изтъкна, че мадридчани спечелиха четири от последните пет сезона в Шампионската лига. \"Голям почитател съм на Зидан, но говорим за най-добрите футболисти в света. Дали треньорите смятат, че трябва да си смел, за да поемеш такъв отбор? Аз мисля точно обратното\", посочи Почетино. Успоредно с изказването на Почетино по темата дойде и мнението на Йоахим Льов. Селекционерът на Германия категорично отрече възможността да застане начело на \"Реал\". В медиите в Испания и Англия вече се споменават и имената на Масимилиано Алегри и Михаел Лаудруп.", "date": "2018.06.01", "title": "Почетино: За да водиш отбор като този на \"Реал\", няма нужда да си смел"}
{"url": "https://www.dnevnik.bg/bulgaria/2018/06/01/3188508_s_palatkov_lager_pred_parlamenta_roditeli_na_deca_s/", "text": "В международния Ден на детето десетки родители на деца с увреждания излязоха на протест пред сградата на Народното събрание. Акцията им е насочена срещу социалната политика на държавата, която според тях пречи за нормалното отглеждане на такива деца. За да има възможно най-голям ефект протестът, родителите разпънаха военна палатка в градинката срещу служебния вход на Народното събрание. Инициативата е кръстена \"Системата ги убива\", а целта е при влизането или излизането от сградата на парламента всеки депутат да се сеща за проблемите на родителите. Акцията е безсрочна, уточниха организаторите на протеста. Росица Букова от Движение на българските майки каза пред Би Ти Ви, че целта на недоволството е да бъде направен нов закон за хората с увреждания. Според нея е важно подобни хора да бъдат оценявани според това колко могат да бъдат полезни на себе си и на обществото. Протестиращите настояват още за нова система за оценка на увреждането, така че и хората със специални потребности да имат достъп до образователни институции и да могат да работят. Сред исканията им са и адекватна финансова помощ за семействата с деца с увреждания. Лидерът на БСП Корнелия Нинова посети протестиращите, като обяви, че дарява 600 лв. от заплатата си за нуждите на някой от родителите. По данни на \"Нова телевизия\" нито един от тях обаче не поискал парите и така в крайна сметка те ще бъдат дадени на възрастна жена, която отглежда сама внуците си. В началото на миналия месец  Нинова поиска заплатите на депутатите да бъдат намалени , но предложението ѝ беше отхвърлено. След това тя обяви, че ще дарява 600 лв. от заплатата си за нуждите на родители на деца с увреждания.", "date": "2018.06.01", "title": "С палатков лагер пред парламента родители на деца с увреждания поискаха нов закон"}
{"url": "https://www.dnevnik.bg/evropa/2018/06/01/3188510_romski_organizacii_sa_boikotirali_konferenciia_na/", "text": "Организации и активисти тази седмица са бойкотирали среща, посветена на ромското включване, която е част от програмата на от българското европредседателство. Причината е, че организаторът на събитието е институция, оглавявана от Валери Симеонов. В  изявление  на Европейската мрежа на ромските организации от местно ниво (ERGO) се посочва, че тя и и нейният български член сдружение \"Асоциация Интегро\" заедно с Европейския център за правата на ромите (ERRC) и няколко български ромски активисти и организации са подкрепили позицията на видни защитници на правата на ромите в България за провелото се през седмицата събитие от програмата на българското европредседателство \"Ромското включване – къде сме и каква е посоката\". \"Бихме оценили усилията за поставянето на темата за ромското включване като приоритет, ако на събитието се защитаваха ценности като значителното, а не само символично, ромско участие и борбата с отношението срещу ромите. Тъй като това не е така, ние се присъединяваме към 51 български организации, коалиции и отделни хора, които решиха да не участват в събитието\", се казва в изявлението. Според него конференцията е била организирана от българския Национален съвет за сътрудничество по етническите и интеграционните въпроси, \"институция, която не успява да приложи приоритетите на Националната стратегия за интегриране на ромите\". \"Институцията се оглавява от Валери Симеонов, който през 2017 г. бе осъден от регионалния съд в Бургас и от Комисията за защита от дискриминация за реч на омразата срещу роми\", се припомня в изявлението. \"По тези причини ние определяме събитието като още един незаконен опит да представлява \"ромски въпроси\". Призоваваме властите да включат ромската общност като равнопоставен, а не само като символичен участник за публични отношения, допълва организацията. Форумът за ромското включване беше в началото на тази седмица, като в него не участва Валери Симеонов. За събитието имаше съобщение до медиите, очакваха се целодневни дискусии между експерти, представители на институциите, неправителствения сектор, европейски представители. Но самото събитие се оказа закрито за журналисти без обяснения защо. Участници във форума казаха, че в него изявление е направил социалният министър Бисер Петков, но не е имало представители на националистическите партии, нито пък самият Симеонов е бил на срещата. От неправителствения сектор предположиха, че именно вероятността Симеонов да присъства и очаквани евентуални остри реакции, са били сред причините да не бъдат допускани медии. Освен това вероятно националистите в правителството изобщо нямало да допуснат подобен форум за проблемите на ромите да бъде част от програмата на българското европредседателство, ако дискусиите са били открити, смятат от неправителствените организации. Въпреки очакванията, остри и крайни изказвания не е имало. Все пак редица представители на неправителствения сектор разкритикували правителствената политика и несправяне с проблемите от години, действията \"на парче\" и липсата на политическа воля, разказаха участници.", "date": "2018.06.01", "title": "Ромски организации са бойкотирали конференция на европредседателството заради Валери Симеонов"}
{"url": "https://www.dnevnik.bg/photos/2018/06/01/3188337_snimka_na_denia_demonstraciia_na_patria_amv_8x8/", "text": "Финландската компания Patria участва в демонстрационните стрелби на полигона \"Змеево\" с бронираната си модулна машина Patria AMV 8x8. Демонстрацията се провежда в рамките на XII Международно изложение \"Хемус – 2018\", като Patria беше единствената чуждестранна компания, взела участие в стрелбите. Patria възнамерява да участва в процедурата за държавна поръчка на 150 бойни машини за нуждите на Сухопътни войски. Фирмата планира да прехвърли серийното производство на местни дружества. Финландската компания Patria участва в демонстрационните стрелби на полигона \"Змеево\" с бронираната си модулна машина Patria AMV 8x8.", "date": "2018.06.01", "title": "Снимка на деня: Демонстрация на Patria AMV 8x8"}
{"url": "https://www.dnevnik.bg/sport/2018/06/01/3188526_ludogorec_privleche_kondicionen_trenyor_ot_atletiko/", "text": "Лудогорец\" привлече дългогодишния кондиционен треньор на \"Атлетико\" (Мадрид) Иван Рафаел Диас. 50-годишният специалист ще се присъедини към щаба на Димитър Димитров в понеделник, когато започва предсезонната подготовка на българския шампион. Диас работеше в \"Атлетико\" през последните 12 години, а преди това е трупал опит в \"Реал\" (Мадрид) и \"Хетафе\". Той беше неизменна част от екипа на Диего Симеоне, откакто аржентинският треньор застана начело на \"дюшекчиите\" през 2011 г. Испанецът е вторият кондиционен специалист, който \"Лудогорец\" привлича тази година. През април в Разград пристигна шотландецът Йън Коул. Kоул работеше в първия отбор на \"Селтик\" от 2012 до 2017 г., а преди това е бил част от академията на \"детелините\" в продължение на четири години и половина. \"Целта на инвестицията с привличането на висококвалифицирани специалисти е да се подобри кондиционният капацитет на отбора с цел повишаване на конкурентоспособността в мачовете от европейските клубни турнири\", заявиха от \"Лудогорец\".", "date": "2018.06.01", "title": "\"Лудогорец\" привлече кондиционен треньор от \"Атлетико\" (Мадрид)"}
{"url": "https://www.dnevnik.bg/bulgaria/2018/06/01/3188533_ministerstvoto_na_finansite_shte_otpusne_20_mln_leva/", "text": "Министерството на финансите ще отпусне 20 млн. лева на БДЖ, за да не фалира дружеството, съобщи финансовият министър Владислав Горанов. Вчера се разбра, че държавните железници  са със запорирани сметки  по искане на кредитори. Новото финансиране ще се предостави от фискалния резерв, а след това сумата ще бъде възстановена от очакваните приходи от отдаването на летище София на концесия, обясни Горанов. Трансферът ще е в рамките на одобрената от Европейската комисия държавна помощ за железниците в размер на 224 млн. лв. Парите се дават от бюджета без лихва, но трябва да бъдат върнати от дружеството. \"Надявам се министър Московски заедно с неговия екип да успее по-бързо да придвижи концесията на летище София, от която очакваме немалък ресурс да влезе в системата, който аз съм обещал да върна отново в системата и окончателно да се затворят проблемите\", каза Горанов. Горанов добави, че му се иска \"министерството на транспорта да положи повече усилия, така че жп транспортът да стане естествен приоритет\". Горанов припомни, че държавата отделя от бюджета си субсидия за жп превозите в размер на 200 млн. лева годишно. Според него обаче транспортното министерство не полага достатъчно усилия, за да защити железниците, и позволява нелоялна конкуренция от страна на автобусните превози.", "date": "2018.06.01", "title": "Министерството на финансите ще отпусне 20 млн. лева на БДЖ, за да не фалира"}
{"url": "https://www.dnevnik.bg/bulgaria/2018/06/01/3188516_svidetel_po_ktb_parite_za_barekov_purvo_idvaha_v/", "text": "С времето парите започват да идват в по-големи пликове, после в чанти, а накрая и в чувал - това се разбира от разпитания в хода на разследването за фалита на КТБ финансист на евродепутата Николай Бареков и преименуваната вече партия \"България без цензура\" - Христо Цирков. Показанията му са част от документите в досъдебното производство, представяни в поредица на \" Капитал \". Сред материалите, които прокуратурата е внесла в съда по делото срещу Цветан Василев и останалите 17 души, сред които не е Бареков, има множество доказателства не само за това, че той и политическият му проект са били финансирани нерегламентирано с пари от КТБ по нареждане на Василев, но и че с пари, теглени от касата на банката, най-вероятно са били купувани гласове. През 2014 г. има два сигнала до прокуратурата срещу Бареков. Към втория, подаден от партия РЗС, е приложен лист с ръкописни бележки, с които явно се искат различни суми за Бареков - месечни плащания (които тръгват от 50 хил. и стигат до 600 хил. лв.), искане за финансиране за къща за 505 хил. евро и 1 млн. евро премия. Под тях има резолюция с почерка на Василев: \"Засега даваш\" и уточнения при какви условия. Сотир Цацаров изпраща сигнала и той е присъединен по делото КТБ. Назначената експертиза категорично доказва, че финансистът на Бареков и \"България без цензура\" Христо Цирков е написал пасажа от листа с поисканите суми, а Цветан Василев - останалата част. Един ден след постъпването на сигнала разследващите търсят упорито финансиста. В крайна сметка е призован и разпитан от прокурор Иван Гешев и двама следователи. Той разказва, че познава и работи с Бареков от 2012 г.: \"В края на 2013 г., по-точно в последното тримесечие на годината, господин Бареков започна да ми се обажда по телефона или да ме вика в кабинета си, като ми казваше да отида при Бисер Лазов (някога дясна ръка на банкера Цветан Василев - бел. ред.) на шестия етаж и да взема от него нещо, което трябва да му го занеса на него - пояснявам, на Николай Бареков.\" В началото Цирков не бил сигурен дали в белите запечатани пликове има пари и документи, но \"в един момент пликовете почнаха да стават по-пълни. Тогава, взимайки ги в ръка, усетих, че най-вероятно в тях има банкноти. Само първите два-три пъти не знаех какво нося. После вече знаех, че нося пари.\" Той обяснява технологията на получаване на пари така: \"Влизах при Лазов и му казвах \"Дошъл съм за нещата\" - като под нещата разбирахме и аз и той, че става въпрос за пари. Искам да кажа, че с Лазов почти не си говорихме дълго, просто си разменяхме кратки реплики, от които ставаше ясно, че съм дошъл за пари и трябва да ги получа. Понякога знаех колко пари трябва да получа, като това ми го казваше лично Бареков, но понякога не знаех. Нещата бяха хаотични.\" С течение на времето парите започват да идват в по-големи пликове, после в чанти, а накрая и в чувал: \"Беше с размери около 60 сантиметра широчина и около 30 височина... Такова чувалче видях за пръв и последен път, не се виждаха парите. Странен ми се стори. Този чувал го взех през месец май, преди европейските избори, които бяха на 25.05.2014 г.\" Пред разследващите Христо Цирков обяснява, че парите, които е взимал, не са били осчетоводявани, а разплащанията са ставали на ръка. Парите са отивали за хората около Бареков по негово разпореждане. Цирков първо казва, че не си спомня точно кои, но след като следователите му напомнят наказателната отговорност, която носи, той ги изброява - Калина Крумова (сега съветник на вътрешния министър Валентин Радев), Стефан Кенов (бивш депутат от ББЦ), Ангел Славчев (лидер на януарските протести), Димитър Цветков (бивш кадър на ГЕРБ), Теодора Стоянова, Боряна Павлова (кандидати за депутати от ББЦ през 2014 г.). Христо Цирков казва, че по разпореждане на Бареков са били открити близо десет банкови сейфа в различни банки. \"Всичко това съм го правил, защото съм мислил, че по този начин не върша нищо нередно, а изпълнявам задълженията си. От целия разпит и от изложеното от мен оставам с впечатление, че съм използван, без да съзнавам, че върша нещо нередно\", завършват показанията на Цирков. Показанията му не са единствените, в които се твърди, че Бареков е получавал пари. В края на 2015 г. ключовият свидетел на прокуратурата - Бисер Лазов, дава показания заради намерена разписка от изпълнителният директор на банката Орлин Русев, от която се разбира, че през май 2014 г. той е получил в брой близо 30 млн. лв. \"по разпореждане на Цветан Василев\". От пресконференция на прокуратурата през 2017 г. стана известно, че и самият Русев, който от обвиняем се превърна в свидетел, е дал показания, че близо 25 млн. лв. от касата на банката са отишли за финансирането на проекта на Бареков \"България без цензура\". В документите по делото, с които разполага \"Капитал\", няма такъв разпит. \"За една част от тези суми имам ясен спомен. Примерно за последната сума от 23.05.2014 г. в размер на един милион и петстотин хиляди евро имам спомен, че аз бях в Гърция и по телефона Василев ми разпореди да бъдат осигурени от КТБ АД един милион и петстотин хиляди евро и да бъдат предоставени на хора, изпратени от Николай Бареков за изборите, които предстояха след два дни\", свидетелства Лазов, а прокуратурата го пита дали иска да му бъде осигурена защита, но той отказва. За това теглене свидетелства и главната касиерка Маргарита Петрова, която си спомня, че малко преди европейските избори е подготвила голяма сума в брой, която е предала в чувалчета на Бисер Лазов. Друг касиер - Юлия Илиева, която е предоставяла парите, казва директно за какво става дума: \"Това обаче според мен са пари, които са дадени за изборите, защото тези суми съм ги отразявала във файла \"избори 2014\". Този файл си го създадох аз, за да имам за себе си отчетност.\" Очевидно към добрия изборен резултат на Бареков е била впрегната цялата банка. В мейл между ръководството на банката се говори как клиент на банката, който се занимава със земеделски земи, \"без нито лев е докарал 3000 гласа на един млад начинаещ политик!\". Същият човек, който трябвало да получава пари от свързана с Цветан Василев компания, бил заявил, че от 150 хил. лв., които ще взема, ще задържи 10-15 хил., а останалите ще дари на \"България без цензура\". Пред \"Капитал\" Василев не е коментирал материалите по разследването, но конкретно по темата за Бареков и партията му банкерът заявява: \"По отношение на Бареков – основното финансиране на Бареков мина през бонуса от 2 000 000 евро, платен му за \"перфектна\" работа от юридическия собственик. Имаше и бюджет, който трябваше да се осигури по определен начин. Моята лична цел беше хем да подкрепя коалиция, която трябваше да се бори със статуквото (което днес прерасна в мафиотски режим от симбиозата между това, което вие подкрепяхте – Борисов, и това, което ми записахте на мене – Пеевски и ДПС), хем да се отървем от \"професионалиста\" в ТВ7, нанесъл непоправими материални и имиджови щети на телевизията.\" Не е известно прокуратурата да е пожелала да провери какво се е случило с парите, за които има свидетелства, че са взимани в брой и предавани на Бареков.", "date": "2018.06.01", "title": "Свидетел по КТБ: Парите за Бареков първо идваха в пликове, после в чанти, а накрая в чувал"}
