{"url": "https://www.dnevnik.bg/sport/2019/03/06/3400687_obezkurveniiat_junaited_postigna_chudoto_na_park_de/", "text": "Осакатеният от контузии, но вдъхновен от Оле Гунар Солскяр \"Манчестър юнайтед\" влезе в историята на Шампионската лига с паметен обрат срещу един от големите фаворити за трофея - \"Пари Сен Жермен\". С гол на Маркъс Рашфорд в 94-ата минута, дошъл след спорна дузпа, отсъдена след намесата на технологията за видеоповторения, \"червените дяволи\" спечелиха с 3:1 на \"Парк де пренс\" и с общ резултат 3:3 и повече голове на чужд терен се класирахa за четвъртфиналите на най-силния клубен турнир. \"Юнайтед\" стана първият отбор в историята на Шампионската лига, който продължава напред в директните елиминации след загуба с два или повече гола у дома в първата среща. Тимът на Солскяр трябваше да се справя без десетима контузени играчи. Титулярно място в Париж получиха играчи като Ерик Баи, Фред, Скот Мактоминей, Андреас Перейра и Ашли Йънг, а в края на двубоя се появиха юношите Тахит Чонг и Мейсън Грийнууд. Въпреки че от доста време не може да разчита на Неймар, а Единсон Кавани трябваше да остане на пейката, ПСЖ влезе като абсолютен фаворит в мача след комфортния аванс, който натрупа на \"Олд трафорд\". Още във втората минута обаче домакините допуснаха груба грешка, която накара \"Манчестър юнайтед\" да мечтая. Тило Керер направи кошмарно връщане назад, Ромелу Лукаку стигна пръв до топката, излъга Джанлуиджи Буфон и от малък ъгъл я изпрати в опразнената врата. Само десет минути по-късно ПСЖ изравни. Защитата на домакините нямаше отговор срещу скоростта на Килиан Мбапе, който се измъкна в наказателното поле и подаде успоредно на голлинията за Хуан Бернат, който не сгреши отблизо. В 20-та минута Бернат отново се озова на отлична позиция в наказателното поле, но ударът му беше спасен от Давид де Хеа. ПСЖ владееше продължително топката и беше притиснал съперника в неговата половина, но в 32-ата минута отново се оказа догонващ след още една груба грешка. Рашфорд отправи изстрел от дистанция, топката тупна пред Джанлуиджи Буфон, който не успя да я улови, и Лукаку направи добавка на празна врата. През второто полувреме ПСЖ продължи да има контрола върху топката, но така и не съумяваше да стигне до достатучно чисти положения, за да реши сблъсъка с втори гол. В 55-ата минута Анхел ди Мария прати топката във вратата, но попадението беше отменено заради засада. В 83-ата минута Мбапе получи шанс да прати своя отбор в следващата фаза. Той беше изведен на скорост и преодоля Буфон, но не успя да отправи удар. В третата минута на добавеното време Диого Далот, който замени контузилия се Баи, шутира от дистанция. Топката се отби в ръката на обръщащия се с гръб към нея Преснел Кимпембе. Първоначално реферът Дамир Скомина остави играта да продължи, но след това получи сигнал от видеоасистентите. След като прегледа ситуацията на екрана до тъчлинията, словенецът отсъди дузпа. Рашфорд застана зад бялата точка и с безкомпромисно изпълнение класира \"Юнайтед\" за финалната осмица в Шампионската лига за пръв път от 2014 г.", "date": "2019.03.06", "title": "Обезкървеният \"Юнайтед\" постигна чудото на \"Парк де пренс\" с дузпа в 94-aта минута"}
{"url": "https://www.dnevnik.bg/sport/2019/03/06/3400428_bfs_niama_da_tursi_chovek_za_posta_osvoboden_ot_pavel/", "text": "БФС няма да търси човек на поста, освободен след напускането на  Павел Колев , обявиха от футболния съюз пред \"Дневник\". Колев беше заместник изпълнителен директор на организацията, но напусна, за да стане изпълнителен директор на \"Левски\". В сайта на БФС той продължава да е записан на досегашния пост. От футболния съюз обясниха, че предстои да бъде направена промяната. Изпълнителен директор на организацията е Борислав Попов, а негов единствен заместник остава Антон Попов. Ангажиментите на Колев ще бъдат разпределени сред ресорните отдели, добавиха от БФС. В последните години Колев се утвърди като едно от най-дейните лица в управленската структура на БФС. Той участва в организацията на Евро 2015 за юноши до 17 г., като след добрите оценки беше повишен в заместник изпълнителен директор на БФС. Той беше в основата на съставянето на  стратегията за развитие на БФС . \"Впечатлен съм от личните му качества, отличното му футболно образование и работата му в Българския футболен съюз. Това ме накара да му гласувам доверие и очаквам от него да направи пълна реформа в клуба и детско-юношеската школа\",  каза преди време вече бившият собственик на \"Левски\" Спас Русев . Колев отказа поканата на Русев да започне работа в \"Левски\", но след това прие предложението на Васил Божков. Новият  собственик на сините е Георги Попов  - вицепрезидент на притежаваната от Божков \"Нове холдинг\", като държи 86.6% от акциите.", "date": "2019.03.06", "title": "БФС няма да търси човек за поста, освободен от Павел Колев"}
{"url": "https://www.dnevnik.bg/sviat/2019/03/06/3400407_italiia_shte_stane_chast_ot_kitaiskiia_put_na_koprinata/", "text": "Италия смята да стане първата страна от групата Г-7, подкрепила китайската инициатива \"Един пояс, един път\". Това  пише \"Файненшъл таймс\" , позовавайки се представители на кабинета. Според вестника Рим смята да подпише меморандум до края на март и това намерение предизвиква критики от Съединените щати. Преговорите не са приключени, но това може да стане до посещението на президента Си Цзинпин на 22 март. Вашингтон смята, че проектът едва ли ще помогне на италианската икономика и може дори да навреди на международния образ на страната, тъй като става дума за \"инициатива, създадена от Китай за Китай\". \"Един пояс, един път\"  включва планове за инфраструктура, която да свърши по суша и море Китай с Югоизточна и Централна Азия, Близкия изток, Европа и Африка, използвайки някогашния Път на коприната и други трасета. Президентът Си е казвал, че това ще насърчи не само търговията и инвестициите, а и науката, технологията, културата и образованието. Въпреки усилията за \"общ подход\" Планът на Китай, чиито критици смятат, че той заробва развиващи се страни в Африка и Азия със заеми за милиарди долари, е подкрепен от няколко държави в Централна и Източна Европа. Големите страни на континента и в САЩ обаче са на мнение, че от него се облагодетелстват основно китайски компании и че той помага за утвърждаване на стратегическо и военно влияние. Според \"Файненшъл таймс\" подкрепата на Италия намалява натиска, който САЩ оказват на Китай чрез търговската война. Тя обаче би била и удар по опитите на Европа да намери най-добрия общ подход към китайските инвестиции,  които години наред разделят Европа . Посещението на Си ще е ден след среща в Брюксел, на която страни - членки на ЕС, ще обсъждат как да разработят общ подход за китайските инвестиции. Почти три седмици след това, на 9 април, в същия град е планирана среща на европейски и китайски лидери. Пекин твърди, че 67 държави са подкрепили инициативата \"Един пояс, един път\" през последната година.", "date": "2019.03.06", "title": "Италия ще стане част от китайския Път на коприната"}
{"url": "https://www.dnevnik.bg/biznes/2019/03/06/3400511_bug_v_nov_softuer_za_kasovi_aparati_srinal_otchitaneto/", "text": "С по 240 хил. заявки са били натоварени сървърите на НАП от касовите апарати на един производител вчера, което е довело до временен срив на системата за отчитане в реално време, обяви приходната администрация, цитирана от Би Ти Ви.  През есента на миналата година бе публикувана нова наредба за касовите апарати, която изисква от търговците да имат и нов софтуер, така че складовите наличности и продажбите да се управляват от едно място. С това управляващите целят да ограничат сивата икономика. След протест от страна на бизнеса, че времето за целта не е достатъчно, и среща при премиера Бойко Борисов някои от сроковете в наредбата бяха променени. Касовите бележки от новите апарати, които някои фирми вече издават, съдържат QR код, който потребителите могат да сканират. Говорителят на НАП Росен Бъчваров обясни, че сървърите са били неработоспособни между 13.30 и 15.40 часа. И след това обаче проблемните фискални устройства на същия търговец са продължили да дават съобщения за грешка. \"Вграденият софтуер на фискалните устройства реагира по начин, който не е нормативно описан в наредбата. Очаква се, че устройството не \"пита\" сървъра само в определени случаи, а 240 хил. пъти. Получило се това, че е бил бомбардиран сървърът с изключително голям обем заявки\", обясни Бъчваров. Той отбеляза, че преди не е имало начин да се разбере, че има проблем с връзката, докато сега това става ясно на търговеца на шестата минута. Говорителят посочи, че даже да се изпише грешка, това не означава, че апаратът не работи – в следващите 24 часа той може да се използва и чак тогава, ако връзката не бъде възстановена, ще се наложи писането на бележки на ръка. В НАП ще бъдат извикани програмистите от всички производители на касови апарати, за да се потърси начин подобни проблеми да не се случват отново. Данъчните предупредиха, че вече се засичат практики свързаният с НАП софтуер да се заобикаля с паралелното инсталиране на програми на таблети и телефони, с които да се прави двойно счетоводство. Администрацията предупреждава, че при установяването на такова нарушение последиците ще са за търговеца, а не за софтуерната компания, която му е предложила вариант за прескачане на правилата. По повод опасенията на горивния бранш, че новите изисквания за ДДС, акцизна и ценова информация върху касовите бележки ще доведат до затваряне на бензиностанциите, Росен Бъчваров подчерта, че към момента НАП не вижда основание за отсрочка. \"Тези промени не изискват повторно изпитване или минаване на тези системи през Българския институт по метрология\", посочи той. Крайният срок за въвеждане на изискването за тази информация върху касовите бележки е края на март. Според него има \"изкушение\" да се крият данъци от горива, защото те формират около половината от цената.", "date": "2019.03.06", "title": "Бъг в нов софтуер за касови апарати сринал отчитането на продажбите в реално време"}
{"url": "https://www.dnevnik.bg/sviat/2019/03/06/3400539_musk_moje_da_postroi_tunelite_si_za_svruhburz/", "text": "Предприемачът  Илон Мъск  може най-накрая да успее да осъществи мечтата си за система от тунели за свръхбърз транспорт в Лас Вегас, след като понесе значителни удари в други градове, информира \"Асошиейтед прес\". Туристическата агенция на Лас Вегас съобщи, че е препоръчала предприятие, подкрепяно от милиардера, да получи договор за изграждане и управление на система от подземни тунели, чрез която автономни електромобили да превозват светкавично гостите из огромен конферентен център. Проектът по-късно ще бъде разширен до прочутата ивица с казина на града. Ако бъде одобрена, системата с дължина малко над една миля (1.6 км) ще направи дебюта си през януари 2021 година в центъра, който би трябвало да посреща над 1 милион души годишно. Тази перспектива доста се различава от блокираните опити на Мъск да построи подобна система в други големи градове, тъй като по договора ще му бъде платено. Проектите на Мъск  в Лос Анджелис и Чикаго бяха силно критикувани от местните жители и власти, като има съмнения дали изобщо ще бъдат открити, припомня АП. /БТА", "date": "2019.03.06", "title": "Мъск може да построи тунелите си за свръхбърз транспорт в Лас Вегас"}
{"url": "https://www.dnevnik.bg/bulgaria/2019/03/06/3400536_komisiiata_po_obrazovanie_podkrepi_zabranata_za/", "text": "Парламентарната комисия по образованието и науката прие на първо четене промените в Закона за здравето, с които се предлага въвеждането на забрана за пушене на наргиле на закрито, съобщи БГНЕС. Текстовете се обсъждат от 2017 г., а законодателната инициатива е на група депутати от  \"Обединени патриоти\" начело с лидера на НФСБ Валери Симеонов . Предложението е направено основно заради здравето на децата, като предвижда забраната да обхване всички наргилета независимо дали са пълни с тютюн или плодови смеси. Подкрепа за промените декларира заместник-министърът на образованието и науката Деница Сачева. \"Всички законодателни инициативи, които са свързани с това младите хора да имат добър пример за подражание и да не са зависими, нашето министерство ги подкрепя\", заяви Сачева след заседанието на комисията. Тя обаче напомни, че въпросът за контрола е комплексен и не е само в сферата на образователното министерство. \"По принцип в зоните около училищата не би трябвало да има продажба на алкохол и цигари, но тук е необходимо по-голямо сътрудничество с общините\", смята Сачева. Според нея ролята на министерството е не само подкрепяща, а е свързана и с подобряването на информираността на децата. От образователното министерство обаче напомнят, че роля за това трябва да имат и родителите. По-висок контрол поискаха от сдружение \"България без дим\". Неговият председател Маша Гаврилова изрази подкрепа за идеята към забраната за пушене на закрито да бъдат прибавени и наргилетата, но настоя това да важи и за електронните цигари. \"Не тези, които са нагреваемите, защото те са тютюневи изделия и по принцип си влизат в забраната. Ние предлагаме в закона да се казва \"забрана за пушене на тютюневи и свързаните с тях изделия\", обясни тя. Според нея трябва да бъдат разширени и правомощията на някои контролни органи, сред които агенцията по храните, Инспекцията по безопасност на труда и органите на МВР. Законопроектът вече получи подкрепа от Комисията по здравеопазване, която е водеща в разглеждането му. Предстои да влезе за обсъждане и в пленарната зала.", "date": "2019.03.06", "title": "Комисията по образование подкрепи забраната за наргилета на закрито"}
{"url": "https://www.dnevnik.bg/sviat/2019/03/06/3400542_frenskoto_pravitelstvo_poiska_da_obloji_s_danuk/", "text": "Френското правителство представи днес план за облагане с данък от  3 процента  на френските приходи на интернет гиганти като \"Гугъл\" (Google), \"Амазон\" (Amazon) и \"Фейсбук\" (Facebook), предаде агенция \"Асошиейтед прес\". Законопроектът показва как ще бъдат облагани  дигиталните компании с  приходи от цял свят, надвишаващи 750 млн. евро (48 млн. долара), включително над 25 млн. евро във Франция. На пресконференция в Париж министърът на финансите Брюно льо Мер каза, че данъкът ще донесе на хазната около 500 млн. евро тази година, но сумата би трябвало бързо да се увеличи. Ще бъдат засегнати около 30 компании с централи най-вече в САЩ, но също така в Китай и Европа. Според Льо Мер данъкът няма да обхване компаниите, които пряко продават онлайн собствени продукти. Става дума за справедливост. Тези дигитални гиганти използват личните ни данни, правят огромни печалби от тях (. . .) след това прехвърлят парите някъде, без да платят справедливата сума данъци, заяви министърът. Той цитира данни на Европейската комисия, според които дигиталните гиганти плащат средно 14 процентни пункта по-малко данъци от други европейски компании. Франция реши да въведе данъка, след като подобно предложение на ниво ЕС не успя да събере единодушна подкрепа от страните членки. Льо Мер допълни, че сега ще оказва натиск до края на годината да бъде постигнато международно споразумение в Организацията за икономическо сътрудничество и развитие. /БТА", "date": "2019.03.06", "title": "Френското правителство поиска да обложи с данък интернет гигантите"}
{"url": "https://www.dnevnik.bg/sviat/2019/03/06/3400547_venecuela_izgoni_germanskiia_poslanik_zaradi/", "text": "Правителството на венецуелския президент Николас Мадуро обяви за \"персона нон грата\" германския посланик Даниел Мартин Крийнер за намеса във вътрешните дела на страната, в която е изпратен, предадоха \"Ройтерс\" и венецуелски медии. Новината бе съобщена в \"Туитър\" и от външния министър на Мадуро Хорхе Ареаса. \"Венецуела смята за неприемливо чужд дипломат да играе на територията ѝ публична роля, по-близка до тази на политически лидер с позиции, сходни със заговорническия дневен ред на екстремистките сектори на венецуелската опозиция\", каза кабинетът на Мадуро. Германия е сред държавите, приели ролята на председателя на венецуелската опозиция Хуан Гуайдо като временен президент. Канцлерът Ангела Меркел обяви миналия месец, че Берлин смята Гуайдо за човека, който трябва да организира честни и свободни президентски избори в страната. Крийнер, заел поста миналата година, бе сред европейските дипломати, пристигнали на летището в Каракас,  за да посрещнат Гуайдо . Лидерът на опозицията, когото десетки държави признават за президент, бе на обиколка в Южна Америка, която започна в края на февруари с опит за вкарване на хуманитарни помощи във Венецуела. Тъй като на Гуайдо бе забранено да излиза от страната, влизането му  бе съпътствано от трудности .", "date": "2019.03.06", "title": "Венецуела изгони германския посланик, посрещнал Гуайдо на летището"}
{"url": "https://www.dnevnik.bg/bulgaria/2019/03/06/3400459_ne_se_dokazva_natisk_nad_agenciiata_za_privatizaciia/", "text": "След две съдебни заседания във вторник и сряда и разпит на петима свидетели по делото за продажбата на държавния /миноритарен/ дял в електроразпределителното дружество ЕVN, не се потвърди да е бил оказван натиск над директора и ръководните органи на Агенцията за приватизация за продажбата на държавния дял, нито за избора на инвестиционния посредник \"Булброкърс\". Нещо повече - от обясненията на бившия директор на Агенцията за приватизация през 2011 г., и сегашен министър на икономиката Емил Караниколов пред съда се разбра, че дъpжaвaтa нe e имaлa интepec oт минopитapнитe cи пaĸeти и в трите eнepгopaзпpeдeлитeлни дpyжecтвa и тe ca били пpexвъpлeни в Дъpжaвнaтa ĸoнcoлидaциoннa ĸoмпaния, зa дa ce пpoдaдaт. Държавата не получаваше дивиденти от своя дял в тях, заяви Караниколов. Въпреки този факт продажбата на държавния дял в конкретния случай е обявена от прокуратурата за нанасяща щети на държавата за около 28 млн. лв. Подсъдими за това - чрез продажбата на акциите през фондовата борда на занижени цени според прокуратурата, са бившият финансов министър и вицепремиер Симеон Дянков, съиздателят на \"Капитал\" и \"Дневник\" и шеф на холдинга Алфа финанс, към който принадлежи инвестиционният посредник \"Булброкърс\" Иво Прокопиев, бившият министър на икономиката и принципал на държавния дял в електроразпределителните дружества Трайчо Трайков - той за проявена безстопанственост, и трима финансисти от дружеството \"Булброкърс\". И петимата свидетели, разпитани във вторник и сряда, са от ръководните органи на Агенцията за приватизация през 2011 г., начело с шефа Емил Караниколов, когато се е състояла продажбата на държавните акции на ЕVN. Въпреки доказания принцип в практиката, че цената при продажба на борсата се определя от търсенето, а инвестиционният посредник и лицензираният оценител могат само да анализират пазара и да посочат минимална цена, въпросите на прокурора Емил Петров към свидетелите се въртяха най-вече около срещите и разговорите им със Симеон Дянков като финансов министър и дали и как той им е повлиял при вземането на решенията за продажбата. Често бе споменавано от прокурора и свидетелите името Доротея Пандова, съветник в МС и представителка на финансовото министерство в междуведомствената комисия, която изработвала критериите за избора на инвестиционния посредник. Пандова налагала \"своето виждане\" по какви критерии да бъде избран инвестиционният посредник, като внушението беше, че чрез нея евентуално е било упражнявано влиянието на Дянков. Караниколов обаче каза, че на една от срещите се е скарал с нея. \"Не може една секретарка в МС да ми казва...\", заяви той. Cпopeд Караниколов пpoблeмът cъc cдeлĸaтa бил, чe тя ce извъpшила нa фoндoвaтa бopca, ĸъдeтo Aгeнциятa зa пpивaтизaция не можела да упражнява контрол. Преди да бъде извършена сделката била проверена от ДАНС и те не намерили никакви основания за съмнения в нейната изрядност, разказа Караниколов. Нито една институция впрочем, включително и Комисията за финансов надзор, не е намерила основания за съмнения. А обвинението към Прокопиев е, че е подбудил Дянков за продажба на акциите на EVN с изказване на заседание на Тристранния съвет повече от година преди това - през 2010. На това заседание - видно от протокола, той подкрепил предприетата вече политика на правителството за приватизация на държавните дялове като антикризисна мярка, за да бъде предотвратена финансова криза и у нас. Че приватизацията на миноритарния дял на EVN е реализация на решения на Министерския съвет, известни като елемент от антикризисната програма на правителството през 2010 - 2011 г., тоест на държавната политика, се чу и в краткото изявление на бившия икономически министър Трайчо Трайков пред съда. На въпроса дали разбира в какво е обвинен, той заяви, че разбира текста, но не разбира как е изправена на съд политиката на правителството, която той е изпълнявал. Симеон Дянков пък директно заяви, че не разбира в какво е обвинен. А Иво Прокопиев на същия въпрос каза, че не намира никаква причинно-следствена връзка на нито едно свое действие \"с това дело\". Засега реалният резултат от \"това дело\" е, че от него се възползва KΠKOHΠИ /Комисията за предотвратяване на корупцията и отнемане на незаконно придобито имущество/ да наложи запори зa 4 млн. лв. на Тройчо Трайков и за 190 млн. лeвa на Иво Прокопиев, и то обосновани със събитие с изтекла 20-годишна давност - приватизацията на \"Каолин\" АД \" от далечната 1999 г. Следващото съдебно заседание е на 11 март и ще продължи с разпит на свидетели, чийто брой е респектиращ. Над 60 души е поискала прокуратурата да бъдат разпитани, предстои да се изслушват и 4 експертизи, а вероятно ще бъдат поискани и нови, което прави далечен хоризонта на приключване на делото.", "date": "2019.03.06", "title": "По делото ЕВН не се доказва натиск над Агенцията за приватизация"}
{"url": "https://www.dnevnik.bg/sviat/2019/03/06/3400496_koi_e_itun_lindunburgur_-_gimnazistut_vaksiniral_se/", "text": "Итън Линдънбъргър прекарва първите си 18 години без никакви ваксини: нито срещу тетанус, нито срещу детски паралич, нито срещу морбили. През декември обаче той въпреки мнението на майка си отива да се ваксинира - бунт, който му спечели покана в американския Конгрес. \"Израснах с майка, която вярва, че ваксините са опасни и открито говори за това онлайн и на живо\", заяви вчера гимназистът пред американски сенатори, експерти и представител на общественото здравеопазване. Младежът само за няколко седмици се превърна в герой за поддръжниците на ваксините в САЩ, където между експерти и хора на изборни длъжности тече дискусия за  хората, отказващи да се ваксинират  и станали причина за сегашната поява на огнища на морбили, подобно на други страни, сред които Франция, Бразилия и Украйна. Облеченият в костюм и с вратовръзка Итън Линдънбъргър сподели, че бавно е започнал да си дава сметка за доказателствата. \"Бях заинтригуван от факта, че толкова много хора изразяват несъгласие с майка ми\" онлайн. Майка му се е информирала за ваксините във \"Фейсбук\". За разлика от нея Итън започнал да черпи информация по въпроса от американските здравни служби, организации за обществено здраве и от научни издания. Когато показал обаче на майка си научна статия, в която пишело, че ваксината срещу  морбили, заушка и рубеола  не причинява аутизъм, тя му отговорила: \"Това е, което искат да вярваш.\" Итън стана известен през ноември с публикацията си в сайта \"Редит\" (Reddit), озаглавена: \"Родителите ми са леко глупави и не вярват във ваксините. Сега, след като станах на 18, къде мога да отида да се ваксинирам? На моите години мога ли да се ваксинирам?\" Голям брой ваксини на теория са задължителни в САЩ, за да можеш да ходиш на училище. Четирийсет и седем от общо 50-те щата обаче разрешават да не се правят ваксини по \"лични\", \"философски\" или \"религиозни\" причини. Сред тях е и щатът на Итън - Охайо. Итън получил хиляди отговори и дори привлякъл вниманието на няколко медии и сенатори. Няколко седмици след публикацията си той бе ваксиниран срещу  хепатит А и Б ,  грип ,  тетанус  и папиломен вирус. Впоследствие е ваксиниран срещу  рубеола , морбили, заушка и детски паралич. Дезинформация във \"Фейсбук\" \"Бих желал да ме поканите на гости у вас по случай Деня на благодарността\", каза с ирония председателят на комисията, републиканецът Ламар Алекзандър. \"Приветствам критичния ви дух\", заяви сенатор Тим Кейн. Майката на Итън не присъстваше на публичното изслушване. \"Продължавам да бъда толкова уважителен и любезен, колкото е възможно, и опитвам да й покажа истината. Мисля, че тя разбира, че това е важно за мен. Това само по себе си е достатъчно, за да бъдат изградени отношения\", заяви Итън пред конгресмените. Всъщност Итън, който живее с баща си и мечтае да стане пастор, е дълбоко убеден, че майка му не цели нищо лошо, като се  противопоставя на ваксините . Според него вината е на уебсайтовете и социалните мрежи, от които тя се информира и които разпространяват \"анекдоти\" вместо сериозни проучвания. \"Хората всъщност не се влияят от числа и данни. Майка ми защитаваше позицията си с аргумента, че познава хора и е станала свидетел на лични истории. Корелативната връзка обаче не е причинно-следствена връзка\", каза Итън. Гимназистът изложи пред Конгреса идеите си. Според него на личните истории трябва да бъде даван отговор със също толкова лични истории за смъртни случаи и усложнения на инфекциозни заболявания, срещу които съществуват ваксини. \"Ако убедим родителите, че децата им са в опасност, ще успеем по-лесно да променим мнението им\", заяви Итън. Той има четири по-малки братя и сестри, които се опитва да убеди. \"Засега те започват сериозно да застават на моя страна\", каза Итън Линдънбъргър. /БТА", "date": "2019.03.06", "title": "Кой е Итън Линдънбъргър - гимназистът, ваксинирал се напук на майка си"}
{"url": "https://www.dnevnik.bg/evropa/2019/03/06/3400483_nesposobna_politicheski_da_zavurshi_bankoviia_sujuz/", "text": "Преди седем години европейските лидери се споразумяха да защитят от кризи банките на Стария континент, като поставят по-голяма част от сектора под надзора на ЕС, а сега националните правителства и регулаторни органи подкопават тези усилия. Европейските правителства се договориха през 2012 година да създадат банков съюз с единен надзорен орган и система за оздравяване за всички системообразуващи банки в еврозоната. Все още обаче липсват големи парчета от проекта. Сред тях са Европейска схема за гарантиране на депозитите, която ще защитава спестяванията на гражданите еднакво в 19-членната еврозона и ще бъде в подкрепа на националните гаранции. Липсва и обща фискална предпазна мрежа за фалирали банки. Резултатът е сектор, заседнал по средата между федерална система и национална регулация. Неспособна политически да завърши банковия съюз, еврозоната проявява притеснители признаци за даване на заден ход, и то така, че щетите, нанесени от следваща финансова криза, биха могли да бъдат още по-тежки. Не предвещавайки нищо добро, правителствата от Берлин до Рим помагат за спасяването на затруднени банки с парите на данъкоплатците или като използват националните прерогативи и вратички в разпоредбите на ЕС, за да заобикалят надзорните и оздравителни механизми, които те са създали в Европейската централна банка (ЕЦБ). Това обезсмисля така ценените от ЕС \"еднакви правила на играта\". Също така пречи на слабите да фалират и възпрепятства трансграничните сливания и придобивания, необходими за създаването на здрави общоевропейски банки, способни да финансират икономиката на еврозоната и да се конкурират с американските и азиатските. която обича да назидава другите за бедите, свързани с риска от недобросъвестност и необходимостта безразсъдните банки да плащат за прочистване на финансовите институции, а не гражданите да покриват загубите. През последните няколко седмици германската провинция Долна Саксония предостави държавни гаранции с благословията на Берлин за държавните германски спестовни банки с цел да бъде спасена затруднената Nord LB, която е обременена от лоши кредити на транспортни компании. Nord LB се представи най-зле на тестовете за устойчивост, проведени от Европейския банков орган миналата година. Същевременно италианското популистко правителство, съставено от извънсистемни партии, които поеха ангажимента да прекратят практиката данъкоплатците да спасяват банките, подкрепи с държавна гаранция усилията да бъде спасена затруднената Banca Carige. Десетата по големина кредитна институция на страната бе поставена под временно управление от надзорните органи на ЕЦБ. Дори ако такава държавна помощ е разрешена от еврокомисаря по конкуренцията, тя предизвика безпокойство от двойния стандарт при изпълнението на правилата и използването на вратички, за да се избегне засягането на политически влиятелни акционери и да се накарат притежатели на облигации с преимуществени права да поемат загубите. Друг аспект на протекционизъм в банковия сектор е усилието да се предпазят националните първенци, а не да се позволи на пазарните сили да имат преимущество. Берлин отказва да коментира непрекъснатите информации в медиите, че се опитва да уреди брак по неволя между два германски гиганта - Deutsche Bank и Commerzbank, в която притежава 15% . Такова мегасливане може да създаде банка, която е \"прекалено голяма\", за да фалира, увеличавайки риска за данъкоплатците. В същото време Берлин е първостепенен нарушител в ограничаването на свободата на трансграничните чуждестранни банки, които имат подразделения в Германия. С вързани ръце Банкерите, които говориха на финансовата среща на върха, организирана от \"Политико\" в Париж миналия месец, бяха изключително критични по въпроса за пречките, с които се сблъскват при правенето на бизнес. Те намекнаха, че националните регулатори връзват ръцете на техните транснационални банкови групи, като им пречат да прехвърлят капитал и ликвидност през границите в рамките на европейския пазар. Има конфликт между ЕС и националното равнище, каза Филип Ейм, заместник главен изпълнителен директор на Societe Generale, третата по големина френска банка по активи. \"Не е възможно да почувстваме ползите от тази консолидация, ако възприемаме потоците между всяка част от банковия съюз като външни потоци.\" Жан-Пиер Мюстие, главен изпълнителен директор на италианската UniCredit, която притежава банки в Германия, Австрия, Румъния и България, каза, че правомощията на Единния надзорен механизъм и Единния оздравителен механизъм на ЕЦБ трябва да бъдат разширени, така че едни и същи разпоредби да важат еднакво за всички. Европа се нуждае от по-големи банки за финансирането на малки и средни предприятия, каза той. \"Нужно е да гарантираме, че банковият сектор е възприеман като един сектор. Финансовият отчет в Германия и Италия трябва да означават едно и също нещо\", допълни той. Единният надзорен орган на ЕЦБ за големите системообразуващи банки помогна да се повишат стандартите и прозрачността в еврозоната, засилвайки доверието на пазара в банковата система, а евродепутатите съвсем неотдавна одобриха нови правила за третирането на просрочените кредити. Някои линии от графиката обаче сочат в грешната посока. Италианско правителство отправи предизвикателство към бюджетните правила на ЕС, а това даде основание на т.н.  Ханзейски съюз , съставен от малки, държави, привърженички на консервативните бюджетни правила, да оказва съпротива на идеята за общ бюджет, фискална подкрепа или гарантиране на депозитите за валутния съюз. Северните страни, включително и Германия, продължават да поставят условия, преди да се съгласят да споделят някои по-големи рискове. Първо беше банките да се освободят от наследството от лоши кредити. След това настояха банките да намалят притежаваните облигации на държавите си или да поемат покритие по рисковете от тези книжа. Сега добавиха, че европейските закони за несъстоятелност първо трябва да бъдат хармонизирани. Лидерите на ЕС поеха ангажимент през 2012 г. Йорг Кукис, държавен секретар към германското финансово министерство, подчерта на срещата, организирана от \"Политико\", че ЕС е направил много съществен напредък в прекъсването на връзката \"между оздравяването на банките и парите на данъкоплатците\", тъй като сега всяка банка има по-големи буфери от наличен капитал, които могат да бъдат използвани, преди да се посегне към държавни средства. Има обаче много още да се свърши. Колкото е важно общоевропейското гарантиране на депозитите и фискалната предпазна мрежа за оздравяването на банките, толкова важно е и прехвърлянето на целия банков надзор на европейско равнище и подрязването на крилата на националните регулатори. Докато това не стане, ЕС няма да има истински устойчив на бури банков съюз. За съжаление, изглежда, ще трябва още една финансова криза, преди да бъде постигната тази цел. /БТА", "date": "2019.03.06", "title": "Неспособна политически да завърши банковия съюз, еврозоната върви назад"}
{"url": "https://www.dnevnik.bg/sviat/2019/03/06/3400555_rusiia_e_razoblichila_600_shpioni_za_godina_obiavi/", "text": "Органите за сигурност на Руската федерация са прекратили през 2018 г. дейността на 129 щатни служители и 465 агенти на чуждестранни разузнавателни служби. Това съобщи днес руският президент пред колегията на Федералната служба за сигурност (ФСБ), предадоха ТАСС и БТА. Думите му  бяха споделени  и на сайта на президентската администрация. Той подчерта, че чуждестранните специални служби се опитват да повишат своята активност в Русия, като \"по всички начини търсят достъп до сведения от политически, икономически, научен и технологичен характер\". По тази причина работата на ФСБ трябва да бъде \"толкова по-надеждна\". Президентът констатира, че през миналата година руското контраразузнаване е действало \"резултатно и настъпателно\". \"Стократно\" Путин съобщи, че за периода от последните десет години броят на престъпленията с терористичен характер е намалял почти стократно. По думите му преди десет години тези престъпления са били 997, а през 2018 г. са били девет, което е в резултат на работата на специалните служби по осуетяване на действията на терористите. Той декларира, че независимо от обтегнатите си отношения с някои държави, Русия е готова да сътрудничи с тях в борбата с тероризма. Според Генералната прокуратура на Русия обаче престъпленията с терористична насоченост всъщност са били 654 преди 10 години, а миналата - 1679,  отбелязва  сайтът \"Медуза\", показвайки данните от прокуратурата. На заседанието на колегията на ФСБ Владимир Путин съобщи също, че през миналата година срещу Русия са били извършени 17 хиляди кибератаки. Той отбеляза, че от 2014 г. насам броят на такива нападения постоянно расте и постави пред контраразузнавачите задачата да се готвят за по-нататъшното им увеличаване.", "date": "2019.03.06", "title": "Русия е разобличила 600 шпиони за година, обяви Путин"}
{"url": "https://www.dnevnik.bg/bulgaria/2019/03/06/3400562_ministerstvo_na_kulturata_obiavi_kakvo_pravi_za/", "text": "Министърът на културата и директорът на Национален институт за недвижимо културно наследство (НИНКН) подготвят необходимите заповеди за изпълнението на препоръките, дадени в  доклада на Сметната палата,  по повод откритите пропуски в опазването на сградите-паметници на културата, съобщиха днес от пресцентъра на министерството. В доклада има 15 препоръки към министъра и 6 към директора. За утре е насрочена и пресконференция по темата на министъра на културата Боил Банов. В съобщението до медиите се посочва се, че в момента на фаза обществено обсъждане е проект на Национална стратегия за развитие на културата 2019-2029 г. Освен това, през първото полугодие на тази година Министерския съвет планира да приеме Закон за изменение и допълнение за Закона за културното наследство (ЗКН) в частта му за въвеждането на извършване на оценка на въздействие на инвестиционни проекти върху недвижими културни ценности с категория \"световно значение\". От влизането в сила на ЗКН през март 2009 година до настоящия момент били издадени деветнадесет наредби на министъра на културата, една инструкция и пет правилника. За обществено обсъждане били публикувани две наредби по реда на ЗКН, като се изготвяли още две. В съобщението до медиите се отбелязва, че в бюджета на Министерството на културата ежегодно се увеличават средствата за опазване на културното наследство, като през 2016 година те са били в размер на 3.61 млн. лева, а за тази година те са над 6.55 млн лв. Освен това през тази година за първи път бюджетът на Национален институт за недвижимо културно наследство (НИНКН) за дейности по опазване е увеличен със 100 %. Посочва се също, че Министерството на културата и НИНКН, работят активно по предоставянето на окончателни статути на недвижими културни ценности (НКЦ), както и определяне на граници и режими, свързани с опазването им. От 2017 - 2019 специализираният съвет бил разгледал приблизително 200 предложения за предоставяне, промяна и прекратяване на временен статут на НКЦ. В писмото до медиите се посочва, че от общините са поискани данни за актуалните адреси и идентификаторите по Закона за кадастъра и имотния регистър на заварените обявени и декларирани недвижими културни ценности, разположени на територията на съответната община. Уточнява се също, че приемането на ЗКН през 2009 г. териториалните инспекторати към Главна дирекция \"Инспекторат за опазване на културното наследство\" не са структурирани поради недостатъчна щатна численост, като към настоящия момент за разрешаването и на този проблем се търсят решения. \"Независимо от ограничения експертен капацитет на ГДИОКН през 2018 година са извършени над 420 проверки, служителите на инспектората са участвали в над 680 приемателни комисии по реда на ЗКН\", завършва позицията на Министерството на културата.", "date": "2019.03.06", "title": "Министерство на културата обяви какво прави за опазването на ценните сгради"}
{"url": "https://www.dnevnik.bg/evropa/2019/03/06/3400275_planut_na_makron_za_reforma_na_es_-_edin_neobichaen_hod/", "text": "Като се обърна директно към \"гражданите на Европа\", френският президент Еманюел Макрон поиска с този необичаен ход да се представи като радетел за проевропейския лагер, подчертават анализатори и политически лидери.  Статията  на ръководителя на френската държава, озаглавена \"За европейско обновление\" и  публикувана  едновременно в 28-те страни от ЕС, започва с тези думи: \"Позволявам си да се обърна пряко към вас, защото се налага.\" \"Не виждам такъв прецедент в историята на Европейския съюз\", коментира пред АФП Кристиан Льокен, преподавател в парижкия университет \"Сианс По\" и специалист по европейските въпроси. \"Декларацията на Шуман от 9 май 1950 г. беше към правителствата на европейските държави. Тя също започва с: Граждани на Европа.\" \"Това означава: Има европейско политическо пространство, в това политическо пространство на изборите за Европейски парламент ще има сблъсък между два лагера - този на желаещите повече Европа и този на онези, които ненавиждат Европа. Макрон казва: Имам амбицията да водя лагера на тези, които желаят повече Европа\", добавя той. \"Има една много класическа линия, това е френският универсализъм: Франция говори на света\", добавя той. \"Президентът Макрон има определена аура сред всички тези, които днес са разтревожени за бъдещето на Европа. И това може да привлече вниманието на мнозина. Но отвъд това дали средният чешки или португалски гражданин наистина ще обърне внимание? Не зная\", заключава Кристиан Льокен. В изказване вчера в Националното събрание министърът по европейските въпроси Натали Лоазо потвърди, че ходът на Макрон да се обърне към всички европейски граждани от 28-те страни от ЕС, е \"без прецедент\". Той направи това, \"защото живеем в безпрецедентен момент\", добави тя. \"Обединеното кралство ще напусне ЕС, навсякъде националистите се надигат, това е ясен резултат от недостатъчност на ЕС, която президентът на Републиката изтъква. Някои, изглежда, се примиряват с това, но ние - не.\" Вчера в Европа първите положителни реакции от проевропейския лагер не закъсняха. Нека най-после го подкрепим \"Това е тласъкът, който всички проевропейци очакваха\", написа в \"Туитър\" Франциска Брантнер, депутат в Бундестага, член на германската партия на Зелените. \"Това е последната възможност за (германския канцлер Ангела Меркел) да покаже, че е готова да поеме риска за европейско сближаване.\" За германския вицеканцлер и министър на финансите Олаф Шолц \"Еманюел Макрон изпрати решителен сигнал за сближаване в Европа. Мисля, че има право: не скептицизмът, а доверието трябва да ръководи нашите действия\". Председателят на Европейската комисия Жан-Клод Юнкер очаквано приветства чрез своя говорител \"значимия принос към европейския дебат\" на президента Макрон, \"както и твърдия му ангажимент за разпознаване и отговор на европейските предизвикателства\". За Мартин Шулц, бивш председател на Германската социалдемократическа партия и бивш кандидат за германски канцлер през 2017 г., \"Европа е на кръстопът в съществуването си и всеки, който иска Европа да оцелее и да остане силна в дългосрочен план, трябва да действа сега\". \"Макрон рискува много. Ако се провали в смелата си европейска политика, може и цяла Европа да се провали, добави той. Нека най-после го подкрепим. Да бъдем заедно с него двигател за Европа на висотата на неговите изисквания.\" Но веднага се надигнаха гласове, особено от другата страна на Ламанша, за да критикуват статията на френския държавен глава, според когото Брекзит е \"символът на опасността, заплашваща Европа\". За подкрепящото Брекзит движение \"ЛийвИЮ\" (LeaveEU) статията на френския президент е \"призив към европейците да отхвърлят националните държави\", като въведат \"обща гранична полиция\" и \"обща политика за предоставяне на убежище\". \"Може би трябва да се вгледа в собствения си народ, преди да дава урок на Великобритания\", добавят от LeaveEU, като имат предвид движението на \"жълтите жилетки\". А според всекидневника \"Сън\" Еманюел Макрон се е \"опитал да накара хората да забравят проблемите във Франция с антибрекзитско излияние\". /БТА", "date": "2019.03.06", "title": "Планът на Макрон за реформа на ЕС - един необичаен ход"}
{"url": "https://www.dnevnik.bg/bulgaria/2019/03/06/3399583_nepredviden_razhod_ot_960_lv_dovel_do_svalianeto_na/", "text": "Спор между дългогодишния журналист от Българската национална телевизия (БНТ) Валя Ахчиева и ръководството на медията доведе до свалянето на предаването ѝ и подаване на жалба в Софийския районен съд. До скандала се стигна заради неизлъчено продължение на нейно разследване на незаконен бетонов възел в сливенското село Ябланово. Ахчиева се оплака, че се прави опит за репресия срещу нея, докато от обществената медия отвърнаха, че тя не е спазила част от задълженията си, което е довело на непредвидени разходи по бюджета на телевизията. Реакцията на БНТ дойде с официална позиция, разпространена до медиите близо седмица след обвиненията на Ахчиева. Началото на скандала беше в края на януари, когато БНТ съобщи, че  предаването за разследваща журналистика \"Открито с Валя Ахчиева\" ще падне временно от екран.  От обществената медия обясниха, че това се налагало, \"за да се осигури максимална равнопоставеност при кандидатстването\" във вътрешния конкурс за ново предаване за разследваща журналистика, който БНТ обяви. Преди това, на 13 януари, излезе първата част от предаването, посветено на бетоновия възел. На 27 януари е планирана да излезе и втората част, в която по думите на Ахчиева е трябвало да се покаже какво е качеството на произвеждания там бетон. Четири дни преди излъчването му обаче БНТ обяви свалянето на предаването от екран. Сметката не излиза с 960 лв. \"Г-жа Ахчиева в разрез с вътрешните правила на работа в телевизията и без задължителното предварително одобрение е заявила и потвърдила в Независима строителна лаборатория \"Инфраструктура\" ЕООД – гр. София, извършването на лабораторни изпитания на бетон. В резултат лабораторията е издала фактура към Българска национална телевизия, с което телевизията е задължена да изплати сума в размер на 960 лева с включен ДДС за сметка на бюджета на БНТ\", пишат в позицията си ръководителите на медията. От телевизията уточняват, че предупреждението за уволнение е \"във връзка с нарушенията на процедурите, свързани с организацията, реда и условията за реализация на телевизионна продукция, регламентирани в Правилника за производство на телевизионна продукция и продуцентска дейност на БНТ\". Подчертава се, че Ахчиева \"не е изпълнила конкретни ангажименти в качеството си на изпълнителен продуцент, свързани с процеса на бюджетиране на предаванията\". Заради тези си действия ръководството на БНТ е поискало писмени обяснения от нея. Преди още да ги даде, тя е обявила, \"че има право да изразява и разпространява информация в медии извън сектора на радиото и телевизията в съответствие с правилата на БНТ за лоялност и защита на конкуренцията\". Пред \"Дневник\" Валя Ахчиева уточни, че веднага след изразената си позиция е получила документ по пощата, подписан от генералния директор на БНТ Константин Каменаров. В него към нея е отправени няколко препоръки, както и предупреждение за уволнение. Жалба в съда  Ахчиева каза още, че в края на февруари е депозирала искова молба в Софийския районен съд, с която оспорва наложеното ѝ наказание от генералния директор на БНТ. Тя обърна внимание, че писмото до нея, подписано от Каменаров, е от 18 февруари, когато той трябваше да се яви в съда за делото срещу него за шофиране в нетрезво състояние. Той обаче отсъстваше от заседанието, като адвокатът му предостави болничен лист, че клиентът му е болен. Въпреки това на следващия ден  БНТ излъчи репортаж с участието на Каменаров от конференция в Брюксел. \"Писменият отговор, независимо че е изведен и изпратен до нея на 18 февруари, е подготвен и подписан дни преди това\", уточняват от БНТ и подчертават, че трудовият договор на Ахчиева не е прекратен. Председателят на Съвета за електронни медии София Владимирова каза пред \"Дневник\", че до момента никой не ги е сезирал за спряното предаване. Тя уточни, че на следващото заседание на медийния регулатор, ако някой от членовете му предложи, СЕМ може да се самосезира по случая.", "date": "2019.03.06", "title": "Непредвиден разход от 960 лв. довел до свалянето на предаване на Валя Ахчиева, обяви БНТ"}
{"url": "https://www.dnevnik.bg/sport/2019/03/06/3398476_ferari_shte_dade_raven_shans_na_pilotite_si_prez/", "text": "Ферари\" няма да отправя заповеди към пилотите си в началото на новия сезон във Формула 1, обяви директорът на отбора Матиа Биното. Според италианския инженер, който беше повишен от технически директор през зимата на мястото на Маурицио Аривабене, пилотите Себастиан Фетел и Шарл Льоклер ще имат равни права. Първоначално от \"Ферари\" бяха казали, че \"Фетел е предпочитаният шампион\" заради опита си и своите четири световни титли. След предсезонните тестове Биното обяви, че заповеди няма да има. В тестовете на пистата \"Каталуня\" край Барселона Льоклер впечатли със скоростта си. \"Определено двамата ще бъдат свободни да се състезават на пистата. Няма да молим Шарл да кара по-бавно в полза на Себастиан. Нуждаем се от двама силни пилоти, които да дават своя максимум\", каза Биното. Италианецът още веднъж добави, че Фетел остава първи пилот на \"Ферари\". \"Себастиан е нашият шампион заради по-големия си опит във Формула 1, той е с нас от дълго време и е нормално да има статут на №1.\" Още след като Льоклер беше обявен за титуляр на \"Ферари\" за 2019 г., роденият в Монако пилот разкри, че \"не идва в Скудерията да се учи\", а има високи амбиции. \"Шарл е добър пилот, много бърз пилот също така. В Барселона видяхме най-доброто от него и ние сме развълнувани от това, което ще ни предложи през годината. Двамата със Себастиан показаха сходно темпо в тестовете, което ни прави оптимисти. Ще бъде много важно те да работят добре с болида\", завърши директорът на \"Ферари\". Първият старт за сезон 2019 е на 17 март в Австралия.", "date": "2019.03.06", "title": "\"Ферари\" ще даде равен шанс на пилотите си през сезона във Формула 1"}
{"url": "https://www.dnevnik.bg/politika/2019/03/06/3399980_v_otsustvieto_na_bsp_parlamentut_shte_othvurli_vetoto/", "text": "В отсъствието на депутатите от \"БСП за България\" парламентът ще отхвърли ветото на президента Румен Радев върху последните промени в Изборния кодекс днес. За повторното приемане на законопроекта в правната комисия във вторник единодушно гласуваха 14 народни представители от ГЕРБ, \"Обединени патриоти\", ДПС и \"Воля\". Държавният глава Румен Радев възрази срещу обезсмислянето на преференциалното гласуване чрез завишаване на прага за валидността му, отлагането на въвеждането на машинно гласуване навсякъде, новите правила, според които вече не всички решения на Централната избирателна комисия (ЦИК) ще се обжалват пред Върховния административен съд (ВАС), както и срещу възможността след съдебна отмяна на решение със задължителни указания избирателните комисии да приемат на нови решения с обикновено мнозинство, а не с гласовете на две трети от членовете. Съобразяване с ветото на президента и изчистване на т.нар. мъртви души от избирателните списъци са условие на депутатите от БСП да се върнат в пленарната зала. Промените в Изборния кодекс бяха приети на среднощно заседание на парламента на 14 февруари. Три дни по-късно след протести, критики от БСП и извънпарламентарни партии, както и намесата на премиера Бойко Борисов ГЕРБ обяви, че ще запази сегашното положение за отчитане на преференциите. Гласуваната промяна, чийто вносител бяха депутатите от ДПС, обезсмисляше преференцията, тъй като повишаваше броя на гласовете за отчитането на нейната валидност до броя на гласовете, необходими за един депутатски, евродепутатски или общински мандат. Във вторник председателят на правната комисия в парламента Данаил Кирилов от ГЕРБ отново обяви, че ще се върне сегашният праг за разместване на листите - от 5% от броя на гласувалите за съответната листа на евровота и от 7% от тези на парламентарните и местни избори, като при тях обаче водачът не може да бъде сменен. Това ще стане с промяна на обнародвания закон.", "date": "2019.03.06", "title": "В отсъствието на БСП парламентът ще отхвърли ветото на президента върху Изборния кодекс"}
{"url": "https://www.dnevnik.bg/sport/2019/03/06/3399851_levski_trugva_s_vasil_bojkov_nachelo_v_tursene_na_nov/", "text": "Обявяване на смяна на собствеността ще е акцентът в дългоочакваното общо събрание на \"Левски\", което ще се проведе днес. На него трябва официално да бъде съобщено излизането на досегашния главен акционер Спас Русев от клуба и представянето на новия собственик. На сцената вече излезе бизнесменът Васил Божков, който на 13 февруари  обяви с кратко прессъобщение, че ще финансира и оздравява \"Левски\" . Въпреки това остават много въпроси около участието му в клуба, като поне част трябва да получат отговор днес. Събранието започва в 10.00 часа и ще се проведе в зала 6 на НДК. Според неофициална информация на \"Дневник\" Божков няма да присъства на него. Ако новият собственик не е самият Божков (което е много вероятно), то това ще е човек или фирма, свързана с него. Хазартният бизнесмен, който от години не говори пред медиите, не е коментирал лично решението си да започне да финансира \"Левски\", за който има информации, че е любимият му отбор. Той вече беше собственик на ЦСКА, а свързани с него фирми със залагания и хазартни игри спонсорират няколко отбора. Кое е накарало Божков да се заеме със спасяването на любимия отбор и на премиера Бойко Борисов, след като клубът стигна изключително тежко финансово положение остава в сферата на предположенията. От фалит към мечти Въпреки многото неизвестни ситуацията в \"Левски\" се промени рязко, като принос за това има и  новият изпълнителен директор Павел Колев , който в медийните си изяви непрекъснато подчертава ролята на Божков като на спасител. Колев няколко пъти заяви, че клубът на практика е бил във фалит, и дори заяви, че е бил на месец-два от прекратяване на дейността си. По думите му одитът, направен от новото ръководство, е показал задължения от около 32 млн. лева. Колев обяви, че  Божков е платил над 3 млн. лева само за десет дни . Сините обявиха преди седмица, че  са погасени всички задължения, касаещи получаването на лиценз за Европа . \"Може би беше въпрос на един-два месеца тотално да прекрати дейността си. Положението беше критично. Сега нещата стоят малко по-добре, може би доста по-добре, но има още много работа да се върши\", заяви Колев в интервю за \"24 часа\". В средата на февруари Божков обяви чрез своята \"Нове холдинг\", че ще финансира и оздравява \"Левски\", който \"е безспорно най-популярният и разпознаваем бранд в родния футбол и като такъв предоставя потенциална възможност за успешно бизнес партньортво\". \"Това е причината групата компании, в които г-н Божков има участие, да се включат в необходимото оздравяване, управлението, финансирането и дългосрочното развитие на клуба. Партньорството ще продължи, докато съществуват възможности за растеж и бизнес интересите на двете страни съвпадат\", обяви тогава \"Нове холдинг\". Все още е неизвестно какви бизнес възможности и за растеж вижда Божков, не е сигурно че и общото събрание ще даде отговор. Неочаквано, в спортен план \"Левски\" отново е претендент за шампионската титла след като съкрати изоставането си от \"Лудогорец\" на пет точки. В неделя сините приемат шампиона на \"Георги Аспарухов\". Спортният възход съвпада с думите на президента на \"Славия\" и член на изпълнителния комитет на БФС Венцислав Стефанов, че има директива \"Левски\" да е шампион и че сините ще получават съдийска подкрепа. Съвпадна и с  кризата на \"Лудогорец\", който загуби неочаквани точки през пролетта . Поредната смяна Това е третата смяна на собствеността в \"Левски\" за по-малко от четири години. И отново идва след безвъзмездно прехвърляне на акциите. Финансовият отчет за 2018 г. показва, че в момента Русев държи 49.89%. След него се нареждат бившият футболист Даниел Боримиров и Стоян Кръстев (бивш член на Надзорния съвет на ОББ и адвокат, защитавал Милен Велчев по дело за клевета от 2003 г.) с по 18.42%. Тръстът на привържениците \"Синя България\" има 10%, а останалите по-малки акционери са с общо 3.27%. Името на Божков се появи като възможен нов собственик на \"Левски\" в средата на ноември. Месец по-късно  букмейкърът \"Ефбет\"  (компания от орбитата на бизнесмена, който има интереси в различните видове хазарт и строителни компании) стана основен партньор на клуба, а логото му беше преместено от гърба на предната страна на фланелките. За пръв път името на Божков беше обвързано с \"Левски\" публично от Павел Колев. Изпълнителният директор работи усилено по изготвяне на стратегия, която да помогне на клуба да се изправи на крака. Той посочи като ключови точки изграждане на добра детско-юношеска школа, подобряване на инфраструктурата и целенасочена политика в селекцията на първия отбор.", "date": "2019.03.06", "title": "С Васил Божков зад гърба \"Левски\" ще търси нов път"}
{"url": "https://www.dnevnik.bg/skorost/2019/03/06/3399940_nisan_shte_pokoriava_evropa_s_haresala_se_na_iaponcite/", "text": "Нисан\" използва автосалона в Женева, отворил врати вчера, за да обяви плановете си за лансиране в Европа на ново поколение хибридни модели, вече оценени от купувачите в Япония. Става въпрос за автомобили, които постоянно се задвижват от електромотор, но разполагат и с бензинов двигател, който при нужда работи като генератор и произвежда ток. Технологията e-POWER ще дебютира на европейските пазари до 2022 г. В Япония с нея могат да се поръчат моделите \"Ноут\" (Note) и \"Серена\" (Serena), като над 70% от продажбите на първия автомобил и почти половината от втория са подобни хибриди. Въвеждането на технологията в Европа се очаква да засили лидерската позиция на \"Нисан\" в електрифицираните автомобили, където \"Лийф\" вече е най-продаваният електрически модел. Плановете на концерна са петкратно увеличение на продаваните електрифицирани автомобили до края на 2022 година. Системата e-POWER включва бензинов двигател с генератор на мощност, инвертор, батерия и електромотор. Използван единствено за зареждане на батерията с висока мощност, бензиновият двигател винаги работи на оптимални обороти. Това води до икономия на гориво и по-ниски емисии в сравнение с традиционния двигател с вътрешно горене. В Женева \"Нисан\" показа и концептуалния автомобила АйЕмКю (IMq), който използва е-Power системата. В дългия 4.56 метра кросоувър тя обединява 1.5-литров бензинов двигател с турбокомпресор и система на задвижване на всички колела с множество електромотори. Общата системна мощност е 335 конски сили, а максималният въртящ момент достига 700 Нм. Сред другите отличителни черти на концептуалния \"Нисан\" са интелигентните гуми, разработени от \"Бриджстоун\". Те предават информация на водача за натоварването, налягането, температурата, нивото на сцепление, износването и здравината на гумите. Това помага на автомобила автоматично да калибрира системите за контрол, за да работят оптимално. Моделът показва и ангажимента на \"Нисан\" към автономното пътуване. Автомобилът е оборудван с усъвършенстван прототип на системата в помощ на водача ProPILOT, която подпомага водачите по градски улици и извънградски магистрали. Това е възможно благодарение на редица усъвършенствани сензори, радари и камери, разположени из автомобила, които могат да разчитат сигнали за пътя, трафика и информацията за плавно и уверено шофиране.", "date": "2019.03.06", "title": "\"Нисан\" ще покорява Европа с харесала се на японците хибридна технология"}
{"url": "https://www.dnevnik.bg/evropa/2019/03/06/3399776_tainoto_biagstvo_na_venecuelci_v_ungariia/", "text": "Изглежда изненадващо бежанци от намиращата се в криза Венецуела да бъдат топло приети в Унгария, от правителство, познато с враждебното си отношение към имиграцията и убежището. Около 350 вече са пристигнали със самолетни билети, финансирани от държавата. Други 750 са в списъка на чакащите в Каракас, а може да последват и още, пише Би Би Си. Всички, които кандидатстват, трябва да докажат, че са от унгарски произход, колкото и далечна да е връзката. Правителствен говорител усилено се опитваше да обясни, че  те са истински унгарци , \"идващи си у дома\", макар много малко от тях да са действително родени в Унгария. Кои са те Повечето венецуелци с унгарско потекло са емигрирали на две вълни. Първата, след Втората световна война, включвала много свързани с близкия до нацистка Германия режим на Миклош Хорти. Някои са били замесени в депортирането на унгарски евреи в нацистки лагери. Една много различна група от около 400 души последвала след провалената революция през 1956 г. Оттогава общността се разраснала до няколко хиляди човека. Много млади венецуелци без връзка с Унгария били увлечени от богатия културен живот на общността в Каракас. Едва когато на фона на глада и насилието ситуацията бързо се влошила през 2017 г., организатори от общността се обърнали за помощ към унгарското правителство. Вече пристигналите 350 души са били посрещнати щедро, като са им били осигурени часове за изучаване на езика, настаняване и интеграция за първите 12 месеца. Орбан и антиимигрантската му кампания Иронията в тази ситуация е, че програмата е била изготвена от министерски екип от правителството на партия \"Фидес\", която категорично се противопоставя на имиграцията през последните четири години. Премиерът националист Виктор Орбан започна кампания за изборите за Европейски парламент през май, обявявайки се категорично против имиграцията от ЕС.  Кампанията , включваща билбордове и реклами във вестници, бе остро критикувана от Брюксел. Повечето програми за интеграция на бежанци в страната бяха прекратени от правителството през 2016 и 2017 г. През първите девет месеца на 2018 г. убежище в Унгария са получили едва 94 човека. Други 290 са получили по-слаба форма на защитен статут. Пристигането на бежанците бе обявено от независимия новинарски сайт Index, а унгарските власти са помолили участващите в схемата да не говорят пред медиите. \"Правителството ни даде ясно да разберем, че това ще бъде трудно за комуникация заради собствената му истерична антиимигрантска кампания\", коментира един от венецуелците, които вече са в Унгария. Той отбелязва, че властите настояват на думата \"репатриране\". Трудна задача Тяхната кауза в крайна сметка била защитена от вицепремиера Жолт Шемиен. \"Първоначално бе трудно да бъде убедено правителството колко лоша е станала ситуацията там. Че месечната ми пенсия едва стига за едно хранене\", коментира източник на Би Би Си. Самолетните билети и дори транспортът до летището са били уредени през унгарското посолство в Еквадор и унгарската благотворителна фондация към Малтийския орден. Първите венецуелци, пристигнали през април 2018 г., са много благодарни на унгарското правителство за помощта му. Особената антиимигрантска атмосфера, създадена от правителството на Орбан, обаче е довела до трагикомични сцени. Когато новопристигналите били първоначално настанени в туристическия курорт Балатоньосьод местни унгарци затворили прозорците си и паникьосани се обадили на полицията, когато забелязали определените от тях като \"негри\" по улиците. \"Вярно е, че някои от нас са доста тъмнокожи\", коментира източникът. \"Но някои от нас са повече унгарци от унгарците!\", допълва той. Какво следва Децата на новопристигналите вече говорят свободно езика и са добре интегрирани в местните училища. \"Харесва им свободата да излизат безопасно на улиците. Свободата да учат, да бъдат себе си тук, да бъдат екзотични\", коментира родител. По-възрастните обаче са притеснени. \"Какво ще правим, когато нашата година свърши заедно с предложената ни благотворителност? Тук нямаме право на пенсии\", посочва един от тях. Това е един от проблемите, които унгарското министерство на човешките ресурси се опитва да реши. Опозиционни партии обвиниха правителството в лицемерие за това, че приема венецуелци, а в същото време отхвърля сирийци, иракчани и афганистанци. Венецуелците се страхуват, че подобни атаки може да намалят желанието на правителството да позволи на все още чакащите да избягат. Те са забелязали затишие на новопристигащите, докато правителството оценява дали сегашното венецуелско правителство ще оцелее. Според приети през 2018 г. закони в Унгария организации и индивиди, които помагат на мигранти, рискуват глоба или дори затвор и 25% от приходите им се конфискуват от държавата, за да се финансира граничната охрана. Унгарската опозиция се шегува, че държавата би трябвало в този случай да глоби сама себе си. В отговор на въпрос дали ако правителството падне, ще се върне във Венецуела, един от източниците на Би Би Си отговаря: \"Разбира се. Това е домът ми\".", "date": "2019.03.06", "title": "Тайното бягство на венецуелци в Унгария"}
{"url": "https://www.dnevnik.bg/sviat/2019/03/06/3396803_stabiliziranite_zapadni_balkani_tutnat_ot_nedovolstvo/", "text": "Не само в България опозицията бойкотира парламента. Многохилядни протести в Белград, Тирана и Подгорица (а доскоро и в Баня Лука) подтикнаха противници на правителствата и в трите страни да говорят за \"Балканска пролет\". Всяка седмица и в трите държави опозицията, напуснала законодателния орган, иска избори, които вероятно няма да спечели, но които казва, че са нужни след години на разочароващо управление въпреки уверенията за \"стабилност\", нисък стандарт на живот и масова емиграция. В редиците им може да има и евроскептици, но във всеки протест има поне по едно европейско знаме. Няма Балканска пролет и събитията в отделните държави са несравними, а  бойкотът  е неприемлив,  смята  Европейската комисия. Така ли е наистина? \"Дневник\" сравни протестите в трите държави и потърси участници в тях или анализатори, които ги подкрепят, за да научи отговора. Избори, които опозицията не може да спечели Масовите протести в Сърбия бяха рядкост (с няколко  изключения  и то от последните години) в почти двете десетилетия след края на управлението на Слободан Милошевич през октомври 2000 г. и скандалното убийство на премиера Зоран Джинджич през март 2003 г. Побоят над опозиционния лидер Борко Стефанович, основал проевропейската партия \"Левицата на Сърбия\" на 23 ноември 2018 г., промени това. По улиците на Белград и други градове тръгнаха хора с различни призиви, изписани на плакатите - от \"Повече справедливост\" и \"С култура срещу диктатурата\" до \"Косово е Сърбия\" или \"Не на капитализма\". Три седмици по-късно, на 11 декември, нападение срещу дома на журналиста Милан Йованович в Белград изкара още жители на улицата, но не всички искаха оставки - някои протестираха срещу корупцията на местните власти, за която пише и Йованович. Сръбски и западни медии оценяват протестиращите всяка събота от 8 декември насам на средно 10 хил. души само в Белград, но миналия месец хиляди сърби се присъединиха в десетки други градове, за да протестират срещу  срива на демокрацията . За разлика от кризата в Македония тук по-малко анализатори свързаха протестите с \"провокация\" от САЩ - много от участниците не са проевропейски настроени, включително в разнородната опозиция, която бързо подкрепи протестите. В средата на февруари тя  обяви бойкот на парламента  и предложи \"общ език\" на протестиращите. В средата на февруари участниците получиха копия от споразумение на опозицията, обединила се в \"Съюз за Сърбия\" (от социалдемократи до националистическото и евроскептично движение \"Двери\"), да не участва в избори, докато няма условия те да свободни и честни, и да работят за обща листа на бъдещия вот, както и за експертно правителство с мандат една година. Позицията на президента Александър Вучич, че дори 5 милиона протестиращи няма да му повлияят (откъдето дойде и името на протестното движение \"1 от 5 милиона\"), не се промени за почти три месеца. С едно изключение: той и управляващата Сръбска прогресивна партия (СНС) вече говорят за избори, защото вероятно ще ги спечелят (с 54% от гласовете според  скорошна  анкета) и могат да си позволят конфронтация. Вучич възмути опозицията, критикуваща го за \"пиар акции\" с посещения при болни деца, като я обвини, че организира митинги в грипния сезон. А ако акциите на \"1 от 5 милиона\" продължат месеци без резултат и затихнат? Дори да се случи, не това е най-важното, каза за \"Дневник\" Йово Бакич, социолог от Белградския университет. \"Гражданите се събудиха политически и това ще е най-ценното наследство.\" Бакич не смята, че ще има смисъл от нови избори - заради резултата. \"Протестиращите не може да постигнат много в сегашните обстоятелства на авторитарно-мафиотския режим, създаван от 2012 г. Медийният контрол е здрав и почти пълен... и няма условия за свободни избори.\" Освен това \"би било сериозна грешка, ако тези много различни идеологически потоци се кандидатират заедно\". \"Без парламент от една партия\" В Тирана искрата дойде от  разследване  на Балканската мрежа за разследваща журналистика и \"Гласът на Америка\" за корупция и съмнителни назначения с намеса на управляващата Социалистическа партия. Премиерът Еди Рама обвини \"Гласът на Америка\", че \"предава от кошчето за боклук на Тирана\", но по-гневна бе реакцията на опозицията, свикала многохиляден протест. \"Целта ни не е да сме на власт и не би било проблем да останем извън нея. Просто искаме изборите да са честни\", каза в телефонен разговор с \"Дневник\" Тритан Шеху, депутат от опозиционната Демократическа партия и бивш министър на външните работи. \"Демокрацията твърде много се изкриви. Много хора се изправят пред бедността, масовата емиграция, институционализирането на престъпността, наркотиците, опороченият изборен процес.\" Рама пое властта през 2013 г. и прокара някои трудни реформи - например в  съдебната система  - а за част от тях го подкрепяше опозицията. Социалистите опитаха да ограничат и  хазарта  и да затвърдят солидарността си с обявявани от ЕС и САЩ мерки. Премиерът често изтъква, че е върнал Албания към ръст и очаква начало на преговори с Брюксел. Стандартът на живот, проблеми с обществени поръчки в строителството или законови промени, изискващи регистрация на всички онлайн издания като част от \"борбата с клеветата\", обаче подклаждат напрежението от месеци. Протестите започнаха в първата събота на февруари, но се пренесоха в четвъртък, деня за заседанията на парламента. На 16 февруари по улиците на Тирана се стигна до насилие, полицията използва срещу демонстрантите и сълзотворен газ, а централата на премиера бе нападната с железни прътове. Седмица по-късно 57 депутати (от общо 140 души), почти всички от двете основни опозиционни сили, обявиха, че връщат мандатите си. Управляващите депутати опитаха да се съберат във вторник вместо в четвъртък и това доведе до нов протест пред парламента. На сълзотворния газ на полицията демонстрантите отвърнаха с дъжд от бутилки и камъни, а опозицията обеща митинги \"всеки четвъртък до 16 март\". Не за пръв път в албанския парламент остава само една партия. Преди точно две години повечето опозиционни сили обявиха тримесечен бойкот с искане редовните избори да не се състоят без гаранции, че ще са честни, и технократско правителство. Напрежението бе преодоляно след срещи с американски представител и германски евродепутати - в резултат  вотът се отложи  със седмица. \"Разликата е, че сега е по-лошо,\" каза Шеху. Властите стават все по-арогантни към хората, не уважават човешките права, нито правата на собственост. Бедността и корупцията се увеличават, но не и инвестициите. Моментът създава експлозия и това е нормално.\" Попитан какво точно трябва да се случи на 16 март, Шеху не отговори. \"Краят ще е оставката на Еди Рама, преходно правителство и обстановка за свободни избори.\" \"Поне 97 души\" Най-дългият бойкот на парламента на Балканите всъщност е черногорският, но там бяха и най-редките случаи на многохилядни протести. Досега. Част от опозицията бойкотира парламента вече две години, от изборите в края на 2016 г., и през това време Европейската комисия рядко изразяваше притеснения. Когато обаче хиляди излязоха по улиците на малката държава с население колкото Пловдив и Варна, взети заедно, много регионални експерти си спомниха тъкмо за тези избори. Информацията, че  бизнесменът  Душко Кнежевич, собственик на черногорски холдинг, е дал на бившия кмет на Подгорица (днес секретар на президента Мило Джуканович) 100 хил. долара преди парламентарните избори, подгря протестите. Кнежевич каза, че 25 години давал пари на управляващата Демократична партия на социалистите (ДПС) и плащал пътуванията на Джуканович в чужбина. Активистите, започнали демонстрацията, призоваха \"поне 97 души\" да се съберат в центъра на града, за да раздадат всички пликове, които символично са отпечатали. На протеста на 3 февруари излязоха 1000 души. Две седмици по-късно бяха 10 хиляди - около 7% от населението на Подгорица. Така се появи протестното движение \"Одупри се\" (\"Съпротивлявай се\"), искащо оставката на Джуканович (и неговата ДПС, управляваща без прекъсване още преди Черна гора да стане независима), на главния прокурор Ивица Станкович и на този за организираната престъпност Миливойе Катнич. Организаторите смятат скандала формален повод - протестът е срещу безнаказаността, контрабандата на цигари, петрол и оръжия отпреди 20 години, връзките на властта с черногорски и чужди бизнесмени. Проблемът за тях е и в самият Джуканович, когото радио \"Свободна Европа\" наскоро нарече \"майстор на промяната\". Някога топлите му отношения с Москва бяха заменени от също толкова топлите с Вашингтон и Брюксел, а от съюзник на сръбския президент Слободан Милошевич се превърна в лидер на независима държава в НАТО и кандидат-членка на ЕС. Лицето на младите черногорски комунисти, символ на искащите промяна, през 1991 г. оглавява черногорското правителство едва на 29 г. Днес е символ на умората за хилядите протестиращи - догодина ще се навършат 29 г., откакто като премиер или президент е най-важният човек в Черна гора с малки прекъсвания. И сега \"има желание за промяна\" и то идва от органичаването на демокрацията в региона, смята политологът от Масариковия университет в Чехия Вера Стоярова. Много гласоподаватели обаче \"вярват, че Джуканович е най-добрият управник - той насърчи стабилността, донесе независимостта, вкара страната в НАТО, усмирява руската мечка и ако го подкрепяте, животът ви не е лош. Той контролира всички медии, ако гледате към медиите - колко информация ви дават за сегашните протести и колко често ви я дават - ще схванете.\" Част от опозицията се дистанцира от протестите в последните две седмици. За Джуканович и ДПС те същевременно са законни и хората имат право на тях, стига да няма насилие. Защо \"не е време\" за протести Опозицията (или част от нея) в трите страни търси начин да привлече вниманието на европейските лидери. Диалогът на Брюксел с управляващите, били те \" стабилократи\" или не , обаче е добър: на Европейския съюз му трябват стабилни Балкани в ЕС заради руското, китайското, турското (или  арабското , за което говори и премиерът Бойко Борисов) предизвикателства. Това послание се съдържаше и в стратегията на Брюксел за Западните Балкани, публикувана, докато България председателстваше Съвета на Европейския съюз. То бе основният аргумент за връщане на интереса към региона. ЕС разчита, че дори управляващите да се отклоняват от демократичните норми, подкрепата ще ги стимулира да правят други нужни реформи. Хилядите протестиращи не вярват в това. А и България влезе преди 12 години в ЕС по сходна логика, без да е напълно готова. В случая със Сърбия има и друг фактор. \"ЕС и САЩ очакват Вучич да реши въпроса за Косово съгласно желанията им\", смята Йово Бакич. \"Нещо повече - има страхове, че части от опозицията са твърде неотстъпчиви по косовския въпрос.\" Позициите му за протестите се споделят от много сръбски изследователи (наскоро 1500 души от академичната общност подкрепиха движението \"1 от 5 милиона\"). В подкрепа на тезата за отношението на ЕС обаче влиятелната Йелена Милич, директор на Центъра за евроатлантически изследвания, наскоро  каза , че \"не е време за протести.\" Причината, смята тя, е, че преговорите с Косово са по-важни и не е подходящо позицията на Белград да се отслабва тъкмо сега. В Албания делегация на европарламента нарече бойкота грешка и поиска преговори между управляващи и опозиция, по-рано това направиха  Еврокомисията  и САЩ. \"Да, разбирам добре партньорите ни\", каза депутатът Тритан Шеху. \"Но работим усилено, за да обясним ситуацията в Албания... и че ще работим за честни и свободни избори.\" Дори ако се стигне до временно правителство и после до избори, промяната в Черна гора е съмнителна, смята Вера Стоярова. \"Опозицията е още много разпокъсана, а подкрепата за режима на Джуканович - много солидна. Западът ще обърне внимание само ако знае, че може да разчита на стабилност. Мечтата му демократични и стабилни Балкани в ЕС, но от сегашна перспектива тя все още изглежда далечна.\" В разговор с еврокомисаря за разширяването Йоханес Хан Джуканович обясни, че  случващото се \"не разклаща\" Черна гора . Хан поиска трудностите да се разрешават в парламента. Брюксел и протестиращите в Белград, Подгорица и Тирана обаче говорят на различни езици. Опозицията и демонстрантите твърдят, че легитимността на изборите, съставили сегашните парламенти, е под въпрос. Политически алтернативи, които да поведат трите страни (а и Босна и Херцеговина, където бе  първата голяма вълна  протести), обаче няма. Протестите не са свързани от общо движение, силите зад тях (активисти или политици) се различават, но проблемите, изкарали хиляди жители на улицата, са общи. Европа обаче би трябвало да им обръща повече внимание, защото те символизират всичко, което Брюксел изтъква пред гражданите в тези страни като предимство на еврочленството - по-добър живот и повече икономически възможности, политическа свобода и върховенство на закона. Тази събота започнаха протести и в Загреб - столица на държава членка на ЕС - заради близо 1100 съдебни дела срещу журналисти. Ако и те прераснат в израз на масово недоволство, Брюксел вероятно ще чуе отново въпроса за \"Балканската пролет\" и ще трябва да даде по-сложен отговор.", "date": "2019.03.06", "title": "\"Стабилизираните\" Западни Балкани тътнат от недоволство, което Европа не иска"}
{"url": "https://www.dnevnik.bg/sport/2019/03/06/3400115_junaited_i_solskiar_mechtaiat_za_chudo_20_godini_sled/", "text": "\"Манчестър юнайтед\" се отправя на невъзможна мисия да продължи отвъд осминафиналите в Шампионската лига, след като има да наваксва пасив от  0:2 след първата среща с ПСЖ . \"Червените дяволи\" загубиха на своя \"Олд Трафорд\" от френския шампион и ще търсят победа в Париж, като срещу тях е и статистиката. Дотук в Шампионската лига никой отбор не е продължавал напред след загуба с 0:2 в първия мач, в който е бил домакин. Водени от мениджъра си Оле Гунар Солскяр, който преобрази отбора, откакто застана начело, \"червените дяволи\" обаче вярват, че невъзможни неща няма. \"Юнайтед\" се намира в отлична форма, като загубата от ПСЖ е единствената, откакто Солскяр води тима. Освен това норвежецът стана първият мениджър в историята на клуба, който постигна осем поредни победи като гост. Преди двубоя на \"Парк де пренс\" медиите в Англия напомниха чудото от Барселона преди точно 20 години. Тогава като футболист Солскяр вдъхнови \"Юнайтед\" за обрат във финала през 1999 г. срещу \"Байерн\" (Мюнхен). \"Миналата година \"Ювентус\" загуби с 0:3 от \"Реал\", а на реванша поведе с 3:0 и бе близо до обрат. Има и много други примери като \"Барселона\" срещу ПСЖ. Когато никой не вярва в теб, трябва да покажеш, че притежаваш характер. Ако демонстрираме най-доброто от себе си, може да обърнем ПСЖ\", коментира Солскяр преди мача. Задачата на \"Юнайтед\" обаче няма да е никак лесна, след като Пол Погба е наказан, а с контузии са половин дузина играчи - Андер Ерера, Джеси Лингард, Хуан Мата, Неманя Матич, Алексис Санчес и Антонио Валенсия. Под въпрос остава и Антони Марсиал, който не е напълно възстановен. \"Червените дяволи\" са без победа в последните си четири мача в осминафиналната фаза в Шампионската лига. Треньорът на ПСЖ Томас Тухел си пожела тимът му да играе, както и на \"Олд Трафорд\". \"Трябва да забравим резултата от първия мач. Ще останем верни на нашия стил на игра. Не може да определяте ПСЖ за фаворит в Шампионската лига, защото нямаме големи традиции в този турнир. Ще направя сравнение с тениса - не може да кажете, че ще спечелите \"Ролан Гарос\", ако преди това никога не сте стигали до полуфиналите\", каза Тухел. Парижани ще бъдат без Неймар, който продължава да лекува контузия. Под въпрос остава другата голяма звезда на тима Единсон Кавани. \"Участието на Кавани е въпрос. Решението дали да играе ще го вземем непосредствено преди мача\", каза Тухел на пресконференцията преди срещата. ПСЖ се намира в отлична форма, като има осем поредни победи във всички турнири. В последните 20 мача парижани загубиха само веднъж на своя \"Парк де пренс\", като имат и само едно равенство. В другия мач един срещу друг се изправят \"Порто\" и \"Рома\". В първата среща в Рим \"вълците\" победиха с 2:1.", "date": "2019.03.06", "title": "\"Юнайтед\" и Солскяр мечтаят за чудо 20 години след подвига в Барселона"}
{"url": "https://www.dnevnik.bg/bulgaria/2019/03/06/3400006_gradinite_shte_mogat_da_priemat_do_3_deca_dopulnitelno/", "text": "В общините, където има недостиг на места в яслите и детските градини, да може да се приемат до 3 деца повече в група от нормативно установения максимален брой. Това предвижда проект за промяна в наредбата за финансирането на институциите в системата на предучилищното и училищното образование, пусната за съгласуване от образователното министерство. Общинските съвети в общините с недостиг на места в детските градини ще взимат решения дали да се разреши приемът на повече деца в групите. Това ще става при няколко условия – да има чакащи деца, които не са приети в яслите и детските градини, да има санитарни и здравни условия. Както и в групите да има достатъчно места и възможност за обгрижване на допълнително деца – ако през последните три месеца в яслата е имало не повече от 12 деца месечно, а в градинските групи средно да са се събирали не повече от 18 деца. За миналата учебна година под натиск от родители и след сигнали за свръхприем и корупционни схеми при приема на деца в яслите и градините министерството на образованието реши да въведе строги лимити за максималния брой деца в една група. Сега градините не могат да имат повече от 25 деца в една група. Така през учебната 2017/2018 година в детски градини са записани 220.9 хил. деца, или с 1.6% по-малко в сравнение с предходната година, отчитат сега от образователното министерство. В същото време в мотивите към промяната се посочва, че по данни на Националното сдружение на общините в Република България в преобладаващата част от годината реалната посещаемост на децата е между 60% и 70% от списъчния им брой. Затова с цел да се обхванат повече деца в образователната система преди училище министерството ще даде възможност местните власти да разрешат приема на допълнителни деца. Стига реално ходещите на ясла или градина да е такъв, че да позволява това. \"Предложените промени са свързани с реализирането на целите на Националната стратегия за учене през целия живот (2014-2020) за повишаване дела на обхванатите в предучилищното образование деца на възраст от 4 г. до постъпване в първи клас на 90% през 2020 г.\", пишат от образователното министерство.", "date": "2019.03.06", "title": "Градините ще могат да приемат до 3 деца допълнително в група"}
{"url": "https://www.dnevnik.bg/sviat/2019/03/06/3399918_si_czinpin_durji_zdravo_vlastta_v_kitai_no_dokoga/", "text": "Година след като на практика се превърна в доживотен лидер на Китай, ръководните позиции на Си Цзинпин изглеждат стабилни въпреки забавящата се икономика, търговската война със САЩ и тлеещото недоволство от концентрирането на властта в ръцете му, Като президент на Китай и лидер на управляващата комунистическа партия Си има по-голяма власт от всеки друг лидер след  Дън Сяопин  през 80-те години на миналия век и присъствието му се усеща силно на започналата вчера годишна пленарна сесия на китайския парламент. След като пое ръководството на Китайската комунистическа партия през 2012 г., Си елиминира конкурентните фракции, отслаби гражданското общество и постави партията под свой твърд контрол посредством голяма  кампания за борба с корупцията  и откриването на партийни комитети в частни предприятия и чуждестранни компании. Въпреки това предвид факта, че годините на икономически бум категорично са в миналото и местните власти са затънали в дългове, на хоризонта се очертават множество предизвикателства. \"Глобалните източници на вълнения и рискове се увеличиха и външната среда е сложна и мрачна\", заяви миналия месец Си в реч пред представители на властите. Очаква се пленарният сезон тази година да бъде значително по-малко драматичен от миналогодишния, когато ходът на  Си да промени конституцията , премахвайки ограниченията за брой на президентските мандати, откри пред него пътя да остане държавен глава дотогава, докато желае. Това обърна тенденцията за засилване на ограниченията за лидерите, показвайки желанието на Си да отхвърля нестабилните правила и структури, които партията беше институционализирала през последните десетилетия. Основната сред тях е традицията, че през втория си петгодишен мандат лидерът трябва да започне да посочва вероятен наследник. Си не е направил нищо в тази посока, докато в същото време си присвоява все по-голямо влияние над управлението - от икономиката, през външната политика до армията. Като генерален секретар на партията Си е председател на всемогъщия седемчленен Постоянен комитет на нейното Политбюро. \"За мен най-важният въпрос сега е: казва в имейл Карл Минзнър, професор в нюйркския правен университет Фордам и автор на публикувана наскоро книга за китайската политика. Засега обаче на дневен ред са по-належащи проблеми. На пресконференция, покрила множество теми, говорителят на Общокитайското събрание на народните представители Чжан Есуй подчерта желанието на Пекин да намери взаимноприемливо решение на  митническия спор със САЩ  и подчерта предимствата на проектозакон, който според него ще представлява \"фундаментална промяна\" в регулациите, които Китай прилага за чуждестранните инвестиции. Също като миналата година Чжан отказа да разкрие планираното увеличаване на бюджета за отбрана на Китай, който е вторият по големина в света след този на САЩ, но, изглежда, намекна, че ще се запази съществуващата от 2016 г. тенденция на повишаване с едноцифрено число. През последните години в китайските въоръжени сили е в ход всеобхватна програма за разширяване и модернизация, предизвиквайки безпокойства както във Вашингтон, така и сред съседните страни, особено тези, които имат припокриващи се с китайските териториални претенции в стратегически важното Южнокитайско море. Китай освен това претендира за суверенитет над контролиран от традиционния съперник Япония архипелаг в Източнокитайско море и заплашва да нападне самоуправляващия се Тайван, за да поеме контрола над острова, който смята за отцепническа китайска територия. Си се представя за пламенен националист и за външнополитически хардлайнер, Но въпреки че неговият контрол изглежда стабилен, Патрисия Торнтън, специалистка по Китай от Оксфордския университет, казва, че съществува едва прикрито недоволство, като посочва критиките срещу премахването на ограниченията в броя на мандатите и деспотичното управление на външната политика и търговията от страна на Си, както и доклади, показващи намаляване на доверието в икономическите перспективи. Чън Ли от института \"Брукингс\" заявява, че Си е в \"деликатна ситуация\" и може да включи демонстративно други хора в процеса на вземане на решения, стига лидерството му да не бъде поставено под съмнение. \"Той няма да промени това, че вече стои над Постоянния комитет\", заяви Ли. \"В някои други отношения обаче Си може да даде по-голям шанс на други лидери\". Независимият коментатор и наблюдател ветеран на китайската политика Чжан Лифан се пита дали Си не е надценил позициите си, което да го изложи на по-директни критики. \"Властта на Си достигна своя апогей в момента на промяната на конституцията миналата година, но централизацията на властта може да не е толкова пълна, колкото той смята\", каза Чжан. \"С появата на все повече проблеми въпросите за управленските му способности, задавани само в лични разговори, ще бъдат поставени публично\", заяви той. Тези притеснения може да са се засилили, тъй като тази година, когато се отбелязват няколко важни исторически дати, включително 70-ата годишнина от основаването на Китайската народна република на 1 октомври и предстоящата този месец 60-а годишнина от бунт срещу китайското управление в Тибет. През юни ще бъде отбелязана 30-ата годишнина от смазването от армията на продемократичните протести на площад \"Тянанмън\" в Пекин, както и 10-ата годишнина от довелите до жертви антикитайски бунтове в Синцзян-Уйгурския автономен район. Според някои оценки вследствие на това събитие през последните две години са били интернирани около 1 милион представители на мюсюлмански малцинства. /БТА", "date": "2019.03.06", "title": "Си Цзинпин държи здраво властта в Китай, но докога"}
{"url": "https://www.dnevnik.bg/sviat/2019/03/06/3400132_guaido_obiavi_stachka_sreshtu_madurov_v_durjavniia/", "text": "Венецуелският опозиционен лидер Хуан Гуайдо обяви, че ще организира стачка в държавния сектор на страната срещу президента Николас Мадуро, съобщи ДПА, съобщава БТА като се позовава на ДПА. \"Държавните служители, работниците, синдикатите няма да продължат да работят с режим, който ги хвърля в затвора и ги преследва\", каза Гуайдо на среща с ръководители на профсъюзи на държавни служители в столицата Каракас. Гуайдо се  самопровъзгласи за временен президент  и бе признат за такъв от петдесетина държави. Това се случи преди два дни, когато се прибра в страната и беше посрещат от 50 хил. привърженици, както и от посланици на няколко европейски и латиноамерикански страни. Той увери, че ще отмени уволненията по политически причини, и обеща \"амнистия\" на служителите в държавния сектор, които се обърнат срещу Мадуро. Подобно предложение Гуайдо направи и на военните, припомня агенцията. Стотици войници и офицери дезертираха и отидоха в съседна Колумбия. Опозиционният лидер призова държавните служители да се готвят за стачка, макар че не посочи конкретна дата, и заяви, че незабавен приоритет сега е да се прокара закон, гарантиращ правата на държавните служители. Трийсет и петгодишният председател на Националното събрание, контролирано от опозицията, уточни, че днес ще свика заседание на парламента за изработването на закона.", "date": "2019.03.06", "title": "Гуайдо обяви стачка срещу Мадуро в държавния сектор на Венецуела"}
{"url": "https://www.dnevnik.bg/sport/2019/03/06/3400113_snimka_na_denia_sedmicata_v_koiato_real_madrid_zagubi/", "text": "Реал\" (Мадрид) изживя една от най-тежките и срамни седмици в историята си. Европейският клубен шампион от последните три години допусна немислимите три поредни загуби на своя \"Сантяго Бернабеу\" за точно седем дни, като вкара само един гол и допусна осем. Последният удар беше получен от \"Аякс\" при  . Преди това воденият от Сантяго Солари състав загуби два пъти от големия си съперник \"Барселона\" и остана без възможности да се бори за Купата на краля и за титлата.   Ласе Шьоне от \"Аякс\" вкарва от фаул във вратата на Тибо Куртоа.", "date": "2019.03.06", "title": "Снимка на деня: Седмицата, в която \"Реал\" (Мадрид) загуби всичко"}
{"url": "https://www.dnevnik.bg/sport/2019/03/06/3400134_grigor_dimitrov_moje_da_ima_ranna_sreshta_s_aleksansur/", "text": "Григор Димитров ще се завърне на корта с мач срещу австралиеца Джон Милман или с германеца Ян-Ленард Щруф. Двубоят ще е от втория кръг на турнира от сериите \"Мастърс\" в Индиън Уелс. При победа в следващия кръг българският тенисист може да срещне третия в света Алексансър Зверев. Германецът също започва направо от втория кръг, като на старта ще играе срещу брат си Миша Зверев или с Мартин Клижан. В потока на Димитров са още Алекс де Минор, Шереми Шарди, Милош Раонич, Стефанос Циципас, Роберто Баутиста Агут и Кевин Андерсън. При евентуално достигане до полуфиналите българинът може да срещне Новак Джокович, докато Рафаел Надал и Роджър Федерер са в другия поток. Димитров игра с Милман в Бризбейн, като спечели в два сета. Срещу Щруф има победа и загуба, като за последно отстъпи в Монте Карло през 2017 г. Димитров ще запише осмо поредно участие в Индиън Уелс. По традиция това е един от най-неудобните му турнири. Българинът никога не е преминавал третия кръг и дори не е успявал да запише две поредни победи в надпреварата. Това ще е първата изява на българина от Australian Open, където той отпадна в осминафиналите след загуба от американеца Франсис Тиафо. Димитров е изиграл седем мача през 2019 г., като има пет победи и две поражения. Другата му загуба беше от Кей Нишикори в четвъртфиналите в Бризбейн.", "date": "2019.03.06", "title": "Григор Димитров може да има ранна среща с Александър Зверев в Индиън Уелс"}
{"url": "https://www.dnevnik.bg/bulgaria/2019/03/06/3400135_kratki_novini_mejdupravitelstvenata_bulgaro-makedonska/", "text": "статия, но е важно да бъдат отбелязани. Кабинетът предложи втория български космонавт за орден за военни заслуги Правителството предложи на президента Румен Радев да издаде указ, с който да награди втория български космонавт о. р. генерал-майор Александър Александров с орден \"За военна заслуга\" I степен за големите му заслуги за развитието и укрепването на въоръжените сили. Александров летя на борда на космическия кораб \"Съюз ТМ-5\", чиято мисия продължи от 7 до 17 юни 1988 г. Прокуратурара повдигна обвинение срещу фермера, допуснал измръзването на десетки коне Обвинението към 40-годишния Петър Пищелов е за нехуманно отношение към животните по чл. 78 от Наказателния кодекс, съобщава БНР. Миналата зима той изостави стадото си от десетки коне да мръзне в Осоговския балкан, а планинари намериха няколко трупа на животни. Според Районната прокуратура в Кюстендил Пищелов е нарушил изискванията за откриване на животновъден обект в планината, проявил е и безхаберие и нехуманно отношение към животните. За което му бяха съставени два акта и от Регионалната агенция по контрол на храните в Кюстендил. Делото е насрочено за понеделник, а ако бъде признат за виновен може да получи глоба до 5 хил. лв. ВАС потвърди забраната за \"Юбер\" Тричленен състав на Върховния административен съд (ВАС) е отхвърлил жалбата на компанията от САЩ \"Юбер Б. В.\" (Uber) и \"Разиер Оперейшънс Б. В.\" срещу решението на Комисията за защита на конкуренцията от 2015 г., с което дейността на фирмата бе забранена в България. Съдът е потвърдил и наложените глоби от по 50 хил. лв. на двете компании. Решението може да бъде обжалване пред петчеленен състав.  Междуправителствената българо-македонска комисия заседава в Скопие В нея от българска страна ще участва министърът на транспорта, информационните технологии и съобщенията Росен Желязков, съобщава БНР. Изграждането на транспортна и енергийна инфраструктура е сред основните теми на първото заседание. В дневния ред са включени още въпроси от двустранното икономическо сътрудничество в области като търговия, инвестиции, селско стопанство. В рамките на посещението си в Северна Македония министър Росен Желязков ще проведе работни срещи с министъра на информационното общество и администрацията Дамян Манчевски и министъра на транспорта и съобщенията Горан Сугаревски.", "date": "2019.03.06", "title": "Кратки новини: Българо-македонската комисия ще заседава в Скопие"}
{"url": "https://www.dnevnik.bg/evropa/2019/03/06/3400136_brekzit_bez_sdelka_moje_da_predizvika_haos_v/", "text": "Брекзит без споразумение би могъл да има неприятни последици за влаковете за Великобритания, ако от 30 март граничният контрол стане много стриктен, предаде \"Франс прес\". Двете страни направиха всичко възможно, за да избегнат правен вакуум. Високоскоростните влакове \"Евростар\" (Eurostar) ще бъдат най-засегнати: миналата година те са превозили близо 11 милиона души през тунела под Ламанша. Случващото се е особено важно за френската железопътна компания Ес Ен Се Еф (SNCF), която притежава 55 процента от \"Евростар\". Железопътните оператори, които имат само британски лиценз, какъвто беше случаят преди това с \"Евростар\", няма да могат всъщност да се движат автоматично по европейските железопътни пътища след Брекзит. По тази причина беше създадена структура, разположена в Париж - \"Евростар Франция\", която би могла да използва лиценза на Ес Ен Се Еф. Европейската туристическа асоциация прогнозира, че допълнителните проверки, които ще се изискват в случай на Брекзит без споразумение, биха могли да се удължат с 90 за всеки британски притежател на паспорт. Така ще са необходими над 81 хил. допълнителни секунди, което е над 22 часа, за да минат 900 пътници на един пълен влак на \"Евростар\", ако всички те са британци. Поверителен доклад на британското правителство, за който писа в. \"Файненшъл таймс\", също потвърждава прогнозите на туристическата асоциация. Според него могат да се извият опашки от 15 хил. души, дълги до километър и половина на гара Сен-Панкрас (в северната част на Централен Лондон, бел.ред.), и то в случай че френските служители са по-ефективни. Така \"Евростар\" ще трябва да анулира половината си влакове. /БТА", "date": "2019.03.06", "title": "Брекзит без сделка може да предизвика хаос в британския жп транспорт"}
{"url": "https://www.dnevnik.bg/evropa/2019/03/06/3400138_priemaneto_na_evroto_ne_e_prioritet_za_polskoto/", "text": "Приоритет на полското правителство е не приемането на единната европейска валута, а повишаването на доходите на хората до западноевропейско равнище. Това заяви вчера полският премиер Матеуш Моравецки, цитиран от \"Асошиейтед прес\". Моравецки коментира обещанието на опозицията, ако спечели властта при парламентарните избори наесен, да въведе еврото. Пред държавното Полско радио премиерът заяви, че приоритет на правителството му е да направи доходите на поляците съпоставими с доходите в богатите европейски страни. По думите му ще са необходими 5 до 10 години, за да може Полша да настигне Италия, а след това Франция и по-богатите държави. Полша се присъедини към ЕС през 2004 г. и полага усилия да навакса десетилетията на неефективно комунистическо управление. Икономиката й е сред най-бързо растящите в ЕС, но все още използва националната валута злотата. \"Основната ни цел не е Полша да приеме еврото. Точно обратното, вярваме, че злотата осигурява благоденствието на народа много добре, така че целта ни е поляците да започнат да печелят като в Западна Европа\", подчерта Моравецки. Той посочи примера на съседните Словакия и Литва като страни, за които се съобщава, че цените на основните стоки са нараснали след приемането на еврото, а жителите на крайграничните райони ходят да пазаруват в Полша, където е по-евтино. Управляващата консервативна партия \"Право и справедливост\" неотдавна обяви нов пакет социални придобивки, които според противниците й имат за цел да привлекат избиратели при европейските избори през пролетта и парламентарните през есента на 2019 година. Моравецки твърди, че щедрата социална програма трябва да допринесе за намаляване на разликата в жизнения стандарт със Запада. /БТА", "date": "2019.03.06", "title": "Приемането на еврото не е приоритет за полското правителство"}
{"url": "https://www.dnevnik.bg/na_put/2019/03/06/3399061_fotogaleriia_islandiia_-_ledeni_laguni_planini_i/", "text": "Предстои да минем през Kirkjubæjarklaustur – Skaftafell – Jökulsárlón – Höfn. Този труден исландски език така и не възприех нищо от него Обикновено научавам 10-15 задължителни думи - за учтивост, за поздрав и най-вече за благодарност. И да разбирам, когато ме ругаят, да не съм любезна. Но тук ми е трудно да прочета табелките, а и не се старая, все едно нищо не мога да запомня. Между другото той става официален в страната едва през 2011 г. Иначе е най-западният индоевропейски език, преди португалците да усвоят Азорските острови. Малко езикознание: исландският, фарьорският, западнонорвежкият и мъртвият норн образуват групата на западните скандинавски езици; а източните са шведският, датският и източнонорвежкият. Двете групи силно са повлияли на съвременния норвежки език. Днес скандинавските езици се делят на континентални: датски, шведски, норвежки и островни – исландски и фарьорски. Исландският е синтетичен и доста консервативен, например има много склонения - изключения. Съхранил е и 4 падежа. Сравнителната му изолираност и спецификите, които изброих, го правят сходен до древноскандинавския. Съвременните исландци с лекота могат да четат и разбират старинните еди и саги, както и друга класическа скандинавска литература от X—XIII вв., докато днешните българи доста би ни затруднила старобългарската литература.", "date": "2019.03.06", "title": "Фотогалерия: Исландия - ледени лагуни, планини и зелени гори"}
{"url": "https://www.dnevnik.bg/evropa/2019/03/06/3400140_orban_privetstva_iniciativata_na_makron_za_reformirane/", "text": "Унгарският премиер Виктор Орбан - системен критик на Европейския съюз, приветства вчера инициативата на френския президент Еманюел Макрон за разговори по реформирането на Европейския съюз, като каза, че е \"крайно време да говорим сериозно за бъдещето на Европа\", предаде \"Ройтерс\". \"Това може да бъде началото на сериозен европейски дебат... Ние, разбира се, имаме различия по подробностите, но далеч по-важно от различните ни мнения е това, че тази инициатива може да стане добро начало на сериозен и конструктивен диалог за бъдещето на Европа\", писа Орбан в изявление, изпратено по имейл до \"Ройтерс\". По-малко от три месеца преди изборите за Европейски парламент френският президент предложи своеобразна пътна карта за възраждане на Европа. В негова статия, публикувана във всяка от 28-те страни членки ( ), той говори директно с избирателите и ги предупреждава, че ЕС е в опасност. Предложенията на Макрон са: - създаване на агенция за защита на демокрациите, която ще предоставя експерти на страните членки по това как да се предпазва изборният процес от манипулации и хакерски атаки - забрана сили извън ЕС да финансират политически партии в Европа - общоевропейски правила за забрана в интернет на всички прояви на език на омразата и насилието - реформиране на Шенгенското споразумение и създаване на обща гранична полиция и европейска служба за предоставяне на убежище; но също така който иска да е в Шенген, ще трябва да проявява и солидарност чрез единната европейска политика за предоставяне или отказ на убежище; поемане на задължения за стриктен контрол и европейска солидарност от всяка страна чрез Европейски съвет за вътрешна сигурност - създаване на Европейска климатична банка, която да финансира прехода към зелена икономика - забрана за компаниите, застрашаващи стратегически интереси на Европа - създаване на политика Европа на първо място в духа на това, което правят в момента властите във Вашингтон и Пекин - създаване на социален щит за всички работещи в ЕС, като се \"гарантира едно и също заплащане за една и съща свършена работа, както и минимална европейска заплата, подходяща за всяка държава и обсъждана колективно всяка година\" - призив институциите на ЕС и държавите членки да участват до края на годината в Конференция за Европа, на която да бъдат предложени промени в политическия проект на съюза без да има теми табу; това включва и съгласие за ревизия на съществуващите основополагащи закони на ЕС. - реформиране на правилата за защита на конкуренцията и търговската политика; наказване или забрана за бизнес на компании, които компрометират стратегическите интереси и фундаментални ценности като екостандарти, защитата на данни и честното плащане на данъци; създаване на европейски преференции в стратегическите индустрии и обществените поръчки, \"както правят нашите американски и китайски конкуренти\". Миналата година  Макрон се обяви за основен опонент  на крайнодесните антиимигрантски партии в Европа в отговор на критики от страна на италианския вицепремиер и вътрешен министър Матео Салвини и Виктор Орбан. Унгарският премиер се намира в неудобна позиция заради скорошна своя  кампания  срещу Брюксел и имиграцията, която доведе до призиви партията му \" Фидес \" да бъде изключена от Европейската народна партия. В понеделник ЕНП заяви, че е получила молби от 12 партии членки от девет държави в ЕС и  ще обсъди  евентуално изключване или временно отстраняване на \"Фидес\" на 20 март.", "date": "2019.03.06", "title": "Орбан приветства инициативата на Макрон за реформиране на ЕС"}
{"url": "https://www.dnevnik.bg/biznes/2019/03/06/3400153_petrolno-gazovata_asociaciia_prognozira_kriza_zaradi/", "text": "Българската петролна и газова асоциация предвиждат криза на пазара на горива, ако от 1 април бензиностанциите трябва да въведат касови бележки от нов тип. Това каза пред Би Ти Ви експертът от асоциацията Светослав Бенчев. Той допълни, че има опасност много обекти да затворят, след като по идея на Министерството на финансите и след масови протести срещу високите цени на горивата се взе решение в касовите бележки да се предоставя разбивка по пера - каква част е цената на едро, каква - акцизът, каква - данъците.  Наредбата  за това беше публикувана в \"Държавен вестник\" в началото на февруари и влиза в сила от 1 април. Разчетите на Министерството на финансите са, че разходите за промените в софтуера на касовите апарати ще е не повече от 200 лева за обект. \"Голяма част от бензиностанциите ни ще затворят, защото няма да имаме възможност да изпълним изискванията. Налагат се промени в софтуера. По-малките обекти пък трябва да си купят изцяло ново фискално устройство\", каза Бенчев. Той настоя за среща с министър-председателя Бойко Борисов, на която да бъдат чути аргументите им, за да може срокът да се удължен с 2-3 месеца. Експертът показа няколко писма, които са изпратени до финансовия министър и до премиера и които не са получили отговор. Бенчев коментира, че поскъпването на горивата следва повишаването на цената на суровия петрол. Преди дни  премиерът Бойко Борисов заяви , че на пазара на горива съществува голям сив сектор и предупреди търговците да \"излязат на светло\", защото, ако не го направят, ще последват арести, както стана с нелегалните производители на цигари.", "date": "2019.03.06", "title": "Петролно-газовата асоциация прогнозира криза заради касовите бележки"}
{"url": "https://www.dnevnik.bg/razvlechenie/2019/03/06/3400157_video_izleze_purviiat_treilur_kum_osmi_sezon_na_igra/", "text": "HBO пусна първия официален трейлър към дългоочаквания последен, осми сезон от сериала \"Игра на тронове\". Той бе публикуван онлайн вечерта на 5 март и за по-малко от денонощие има над 18 млн. гледания в YouTube. Трейлърът започва с героинята Аря Старк, която тича задъхана из коридорите на замъка, докато нейният глас казва зад кадър: \"Познавам смъртта, тя има много лица. Очаквам с нетърпение да видят това.\" От видеото се вижда също, че Джон Сноу се завръща в Зимен хребет заедно с Денерис Таргериан и нейните верни дракони, докато Церсей Ланистър нервно стои на трона си в Кралски чертог. Трейлърът има множество екшън кадри, но завършва с изпълнения с напрежение тих момент, в който огромна армия стои в очакване на нападението на белите бродници. Продуценти на сериала заявиха, че сражението между армиите на живите и мъртвите ще бъде  битката с най-дълга продължителност в историята на телевизията и киното , а заснемането на бойните сцени е продължило 11 седмици при температури, близки до нулата, леденостуден дъжд, пронизващ вятър и кал, в която актьорите са затъвали до колене. Премиерата на първия епизод е насрочена за 14 април.", "date": "2019.03.06", "title": "Видео: Излезе първият трейлър към осми сезон на \"Игра на тронове\""}
{"url": "https://www.dnevnik.bg/sport/2019/03/06/3400170_stoicho_stoev_e_pred_zavrushtane_v_ludogorec/", "text": "Лудогорец\" е на прага на нова треньорска смяна, като се очаква клубът да представи Стойчо Стоев. Той ще заеме мястото на Антони Здравков, под чието ръководство отборът направи серия слаби мачове и загуби точки. Стоев вече се е разделил с втородивизионния \"Арда\", съобщи клубът от Кърджали и дори посочи, че специалистът ще оглави \"Лудогорец\". По информация на \"Дневник\" той е имал среща със собственика на \"Лудогорец\" Кирил Домусчиев преди два дни. Раздялата със Здравков  е била обсъждана в ръководството на шампионите още след изненадващото нулево равенство с \"Верея\" . Все още от клуба от Разград няма потвърждение за идването на Стоев. Когато това стане, ще се отбележи третата треньорска смяна в \"Лудогорец\" от лятото насам. Най-напред Пауло Аутуори дойде на поста, след което бразилецът си тръгна и мястото му зае Здравков. Стоев ще има много отговорна задача, като целта ще е спечелването на осма поредна титла. Първият му мач вероятно ще е от огромно значение - още в неделя срещу вдъхновения \"Левски\". \"Лудогорец\" води с пет точки пред сините и ЦСКА. Стоев е свързан с едни от най-големите успехи на шампионите в евротурнирите. Под негово ръководство с впечатляваща игра отборът излезе от групите в Лига Европа, след което преодоля \"Лацио\", за да стигне до осминафиналите, където беше отстранен от \"Валенсия\". След напускането на клуба той беше начело и на \"Левски\".", "date": "2019.03.06", "title": "Стойчо Стоев е пред завръщане в \"Лудогорец\""}
{"url": "https://www.dnevnik.bg/bulgaria/2019/03/06/3400165_lozan_panov_instituciite_veche_mogat_da_izvratiat_dori/", "text": "Всеки административен ръководител в по-горестоящ съд може да се меси в работата на съдия от по-долустоящ съд без да има законови правомощия. Това казва в  интервю за вестник \"Сега\"  председателят на Върховния касационен съд (ВКС) Лозан Панов. Той коментира решението на Висшия съдебен съвет да не образува дисциплинарно дело срещу председателя на апелативния спецсъд Георги Ушев, който беше ходил при съдия от долната инстанция, за да придвижи по-бързо делото \"Иванчева\". Вече ще е допустимо да се образува въззивно производство без да са спазени изискванията на процесуалния закон за проверка на редовност и размяна на книжата, и забележете, при липса на годен, подлежащ на спиране съдебен акт, без подписите на съдебните заседатели и съдебния секретар, пояснява Панов след като проверката на ВКС показа тези нарушения в процеса срещу бившия кмет на софийския район \"Младост\". Председателят на ВКС предупреждава, че  това снижава стандарта пред разследващите, които развиват убеденост, че както и да е изработено едно дело, по-вероятно е да \"мине\" успешно през съда. По думите му \"с начина, по който у нас работят институциите, сме достигнали до положение, в което можем да извратим дори прилагането на десетте Божи заповеди\". \"Събитията в България от последните години ми напомнят историческия контекст, в който се е развил националсоциализмът, и затова считам, че ние уверено вървим към автокрация. Струва ми се, че е дошло времето да осъзнаем, че правовата държава не е състояние, което се постига, а идеал, който неотклонно трябва да се преследва. Съдиите са тези, които не бива да мълчат пред лицето на приближаващата опасност. Съпротивата от страна на съдебната власт вече е сведена до единични гласове, като целта е и те час по-скоро да бъдат заглушени\", казва председателят на ВКС. Той напомня, че наличието на неограничени и безконтролни правомощия на един субект на власт (какъвто е главният прокурор) е огромна опасност за демокрацията. Според него обаче главният прокурор Сотир Цацаров приема прекалено лично принципните им различия. Запитан дали поредицата проверки на различни институции срещу Панов и неговото семейство са координирана атака, председателят на ВКС отговаря, че няколко институции, които не са свързани, действат в удивителен синхрон. \"По едно странно съвпадение приблизително към 20 март се очаква да се произнесе инспекторатът по проверката, НАП - по ревизионния акт, административният съд - по глобата на Сметната палата. КПКОНПИ засега е на \"стендбай\" режим. Иска ми се да вярвам, че нямат общ координатор, но ми е трудно. Буквално обаче се стряскам при мисълта, че е възможно всичкото да има един пулт на управление, което означава, че държавата ни е напълно завладяна\", казва Лозан Панов.", "date": "2019.03.06", "title": "Лозан Панов: Институциите вече могат да извратят дори десетте божи заповеди"}
{"url": "https://www.dnevnik.bg/evropa/2019/03/06/3399938_parlamentite_v_shotlandiia_i_uels_se_obediniha_sreshtu/", "text": "Парламентите на Шотландия и на Уелс гласуваха вчера да се противопоставят на сделката за Брекзит, договорена от британското правителство с Брюксел. За първи път двата законодателни органа дават такъв едновременен знак за разделението в Обединеното кралство по въпроса за Брекзит, предадоха \"Ройтерс\" и ДПА. На референдума за Брекзит преди близо три години 52% от британците гласуваха за излизане от ЕС, а 48% за оставане. Тогава Англия и Уелс гласуваха за напускане, но мнозинството в Шотландия и Северна Ирландия гласуваха за оставане. Оттогава правителствата на Шотландия и на Уелс заявиха, че техните гласове са били игнорирани от британския премиер Тереза Мей при разработването на плановете за напускане на ЕС. Лондон отрича тези твърдения. Шотландия и Уелс са притеснени от това какво икономическо въздействие ще има Брекзит върху тях. Гласуването в двата провинциални парламента, въпреки че няма законовообвързващ ефект, е начин за официализиране на тяхното политическо противопоставяне по въпроса за Брекзит. При гласуването в парламента на Шотландия 87 депутати гласуваха за противопоставяне на сделката на Мей и призоваха за спешно и съществено удължаване на процеса на Брекзит. Против резолюцията гласуваха 29 депутати. По подобен документ гласуваха и в уелския парламент. Той беше подкрепен от 37 депутати срещу 13 депутати. /БТА", "date": "2019.03.06", "title": "Парламентите в Шотландия и Уелс се обединиха срещу сделката на Мей за Брекзит"}
{"url": "https://www.dnevnik.bg/politika/2019/03/06/3400168_parlamentut_edinodushno_othvurli_vetoto_na_prezidenta/", "text": "Очаквано парламентът единодушно отхвърли ветото на президента Румен Радев върху последните промени в Изборния кодекс днес. За повторното приемане на законопроекта гласуваха 154 народни представители от ГЕРБ, \"Обединени патриоти\", ДПС и \"Воля\". Депутатите от \"БСП за България\" отново не бяха на работа, но пък поставиха условие - ветото да бъде подкрепено, за да се върнат в пленарната зала. Единодушното отхвърляне на ветото на държавния глава стана след публично извинение на депутата от ГЕРБ Георги Марков на народните представители от \"Воля\", на които свалял шапка. Поводът - и те искали мажоритарно гласуване, а той не ги споменал по време на пресконференция с премиера Бойко Борисов, което ги обидило. След заседание на председателския съвет на парламента в дневния ред за тази седмица допълнително бе включено и обсъждането на първо четене на промени в Закона за вероизповеданията, които са важни за ДПС. Промени след ветото  Държавният глава Румен Радев възрази срещу обезсмислянето на преференциалното гласуване чрез завишаване на прага за валидността му, отлагането на въвеждането на машинно гласуване навсякъде, новите правила, според които вече не всички решения на Централната избирателна комисия (ЦИК) ще се обжалват пред Върховния административен съд (ВАС), както и срещу възможността след съдебна отмяна на решения със задължителни указания избирателните комисии да приемат нови решения с обикновено мнозинство, а не с гласовете на две трети от членовете. Промените в Изборния кодекс бяха приети на среднощно заседание на парламента на 14 февруари. Три дни по-късно след протести, критики от БСП и извънпарламентарни партии, както и намесата на премиера Бойко Борисов ГЕРБ обяви, че ще запази сегашното положение за отчитане на преференциите. Гласуваната промяна, чийто вносител бяха депутатите от ДПС, обезсмисляше преференцията, тъй като повишаваше броя на гласовете за отчитането на нейната валидност до броя на гласовете, необходими за един депутатски, евродепутатски или общински мандат. Сега мнозинството в парламента ще чака президентът да обнародва промените в Изборния кодекс, за да приеме законопроект, с който да върне ниския праг за валидност на преференциално гласуване - от 5% от броя на гласувалите за съответната листа на евровота и от 7% от тези на парламентарните и местни избори, като при тях обаче водачът не може да бъде сменен. Депутатът Георги Марков пък поиска ГЕРБ отново да внесе проекта за въвеждане на мажоритарно гласуване, който отразява резултатите от инициирания от \"Шоуто на Слави\" референдум и бе отхвърлен на първо четене от този парламент преди две години. Атака срещу президента  В разискванията ГЕРБ отново атакува държавния глава Румен Радев, като обяви, че той е \"вашият\", но не и \"нашият президент\". Депутатът Георги Марков обяви: \"На Нова година, когато хората се целуваха в устата, той ни завиваше с машинно гласуване. Да не би да е избран с машинно гласуване? Не. Тогава да хвърля кърпата и да правим нови президентски избори\". \"Опозицията си прави предизборна кампания. Но тя обаче делигитимира и собствения си президент\", обяви колегата му Тома Биков от ГЕРБ. Той припомни как Румен Радев е призовал социалистите да се върнат при обсъждането на ветото, но те не са го послушали. Лидерът на НСФБ Валери Симеонов обяви, че поведението на президента Румен Радев не било държавническо, тъй като той постоянно се опитвал да внесе съмнения за честността на изборите. \"Президентът Радев е неформален лидер на опозиционното говорене\", обяви зам.-председателят на ГЕРБ Цветан Цветанов. И той припомни, че държавният глава е избран по сегашните правила. Накрая каза: \"Аз не смятам, че БСП искат да видят българския Мадуро в лицето на Радев, който води България към същия режим\". Подкрепа и съпротива По време на обсъжданията се разбра, че \"Обединените патриоти\" са разединени по отношение на праговете за валидност на преференцията. От ВМРО искат да се запазят ниските нива, а депутатите от НФСБ подкрепят колегите си от ДПС за по-високи прагове, т.е. за обезсмисляне. \"Преференцията работи да се напълни парламентът със силикони, ботокси, ритнитопковци и всякакви представители на подземния свят от градове и села\", смята Валери Симеонов. Според Йордан Цонев от ДПС ГЕРБ връща старите прагове, за да помогне за \"решаване на борбите в една дясна коалиция\", която - ако не е преференцията, нямало да се яви заедно на изборите.", "date": "2019.03.06", "title": "Парламентът единодушно отхвърли ветото на президента върху Изборния кодекс"}
{"url": "https://www.dnevnik.bg/sviat/2019/03/06/3400246_blumburg_niama_da_se_kandidatira_za_prezident_shte_se/", "text": "Бившият кмет на Ню Йорк, милиардерът Майкъл Блумбърг реши да не се кандидатира за президент на изборите през 2020 г. и вместо това ще се фокусира върху борбата срещу  климатичните промени. В изявление, публикувано вчера на сайта на агенция \"Блумбърг\", той посочи, че сериозно е обмислял  да влезе в президентската надпревара , но в крайна сметка се отказал от тази идея. Майкъл Блумбърг изрази увереност, че би победил на изборите, ако негов съперник бъде настоящият президент  Доналд Тръмп . \"Но аз добре разбирам колко е трудно да стана кандидат на Демократическата партия при толкова много претенденти\", отбеляза 77-годишният милиардер. \"Аз имах ясен избор: дали да прекарам следващите две години, говорейки за моите идеи и за това, което съм направил, знаейки, че може би никога няма да спечеля номинацията на Демократическата партия? Или да прекарам следващите две години, продължавайки дейността, която вече извършвам и финансирам и която знам, че може да даде истински резултати, благоприятни за страната?, обясни  Блумбърг . Блумбърг, чието богатство по оценки на \"Форбс\" в края на миналата година възлиза на повече от 42 милиарда долара, заяви също, че ще използва финансовите си ресурси, за да подкрепя кандидати, които \"предоставят нужното ни лидерство\" по въпроси като контрола на оръжията, образованието, здравеопазването и най-вече климата - една от главните му каузи през последните години, съобщи ДПА.", "date": "2019.03.06", "title": "Блумбърг няма да се кандидатира за президент, ще се бори с климатичните промени"}
{"url": "https://www.dnevnik.bg/sport/2019/03/06/3400243_chovek_ot_obkrujenieto_na_vasil_bojkov_e_noviiat/", "text": "Бизнесменът Георги Попов, който е близък до Васил Божков и участва в управлението на част от фирмите му, беше представен като нов собственик на \"Левски\" по време на общото събрание на клуба. Заедно с него в Надзорния съвет влизат Александър Тумпаров и Михаил Тодоров. Досегашният собственик на \"Левски\" Спас Русев не присъства на събранието в НДК. Попов вече притежава 86.6% от акциите на дружеството. Това съответства на броя на акциите, които притежаваха досегашните трима основни акционери - Русев (49.89 %), бившият футболист Даниел Боримиров (18.42%) и Стоян Кръстев (бивш член на Надзорния съвет на ОББ) (18.42%). Тръстът на привържениците \"Синя България\" запазва своите 10%, а останалите са разпределени между по-дребни акционери. \"Първоначалната задача ще е да се осигурят средства за съществуването на клуба и посрещането на най-важните нужди. Предстои одитиране. Няма да бъде спестено нищо от никого и затова не бяха освободени от отговорност (членовете на досегашното ръководство)\", каза след общото събрание Тумпаров, който е сред основателите на свързваната с Васил Божков \"Еврофутбол\". Тодоров добави, че клубът дължи пари на бивши собственици, но не посочи нито сумите, нито на кои от бившите собственици. \"Ще се търсят решения, за да бъдат премахнати тези тежести\", заяви той. Тумпаров и Тодоров се представиха като привърженици на \"Левски\". \"Левски\" е в много тежко финансово положение, като направеният от новото ръководство одит показа задължения около 32 млн. лева.  Назначеният от Божков изпълнителен директор Павел Колев няколко пъти заяви, че клубът на практика е бил във фалит, и дори  каза, че е бил на месец-два от прекратяване на дейността си . Той обяви преди две седмици, че  Божков е платил над 3 млн. лева само за десет дни . След това клубът съобщи, че  са погасени всички задължения, касаещи получаването на лиценз за Европа . Сега Колев заяви, че Спас Русев не е намалил задълженията наполовина,  каквото обещание даде .", "date": "2019.03.06", "title": "Човек от обкръжението на Васил Божков е новият собственик на \"Левски\""}
{"url": "https://www.dnevnik.bg/bulgaria/2019/03/06/3400250_po-niskite_danuci_za_kolite_moje_da_nalojat_smiana_na/", "text": "Месец след началото на данъчната кампания за местни налози шофьори на автомобили се оплакаха от липса на комуникация между МВР и общините, която ги ощетява. Причината - ако искат да платят по-нисък данък за колата си, може да им се наложи да сменят талона на превозното средство. През ноември миналата година  парламентът гласува повишаване на данъците за автомобили,  като въведе екологичен компонент при изчисляването им. С него колите с по-замърсяващи двигатели ще плащат повече. Общинските съвети определят данъка със своя наредба. Още тогава се разбра, че максимално ще е повишението на данъците за автомобили с двигател под Евро 4, като в тази категория попадат основно произведени преди 2005 г. коли. Оказва се, че екологичната оценка на моторното превозно средство често не е вписана в талона. Тази процедура не е задължителна, но без нанасянето ѝ общината няма как да намали данъка на автомобила. Така на шофьорите им се налага да сменят талона на колата, за да плащат по-нисък данък. Столичната полиция използва профила си във \"Фейсбук\", за да уточни, че подмяната на талона се налага само ако това изисква местната община. Услугата струва 20 лв. От СДВР допълват, че при липсата на екологична норма в свидетелството за регистрация на колата трябва да се отиде до официалното представителството на марката на автомобила. Оттам шофьорите ще получат документ, който да показва какъв евростандарт поддържа автомобилът. Тази услуга също струва пари, като при всеки автомобилен представител сумата е различна. \"След това лично или чрез пълномощник трябва да отидете до отдел \"Пътна полиция\", като носите с Вас този документ заедно със свидетелството за регистрация на МПС - част \"Първа и част \"Втора\" (\"големия\" и \"малкия\" талон). След като преминете с превозното средство през пункта на \"Пътна полиция\" за идентификация, предоставяте съответните документи на служителите от МВР за издаване на нови документи с вписана съответна екологична норма\", пише още Столичната полиция. Богдан Милчев от Института за пътна безопасност заяви за БНТ, че още при покупката на превозно средство цялата информация за автомобилите е налична в документите, с които те са внасяни в България. Така се появява възможност, с която може да се получи отстъпка в данъка, без да сменяме талона. \"В абсолютно всички документи и от Германия, и от Италия, и от Франция, и от Австрия има код, по който може да се установи екологичната категория\", уточни Милчев.", "date": "2019.03.06", "title": "По-ниските данъци за колите може да наложат смяна на талона"}
{"url": "https://www.dnevnik.bg/sviat/2019/03/06/3400255_ostrovite_kuk_shte_smeniat_imeto_si_ne_iskat_da_sa/", "text": "Малкият тихоокеански архипелаг  Острови Кук  планира да смени името си, като избере такова, което да напомня за полинезийската му култура, а не за британския мореплавател и изследовател, предаде агенция \"Франс прес\". През януари местните власти възложиха на комисия да намери ново местно име за 15-те острова, намиращи се на около 3000 км североизточно от  Нова Зеландия . Първоначалната идея беше местното име да се добави до островите Кук по модела на голямата съседна страна, която понякога се обозначава с името Аотеароа-Нова Зеландия. Председателят на комисията Дани Матароа обаче заяви вчера, че от началото на дискусиите желанието да се отхвърли сегашното име се е засилило. Вместо това се търси име на местния език, който е  диалект на маорския . Матароа уточни, че комисията включва местни историци и хора, запознати с традициите на архипелага. Те търсят име, което да отразява културното наследство на жителите и силната им християнска вяра. Вицепремиерът Марк Браун подкрепи инициативата, уточнявайки, че предстои дълъг път до промяната на името на 12-хилядната страна. Възможно е първите хора да са се заселили на островите през 9-и век. Британският мореплавател капитан  Джеймс Кук  изследва архипелага през 70-те години на 18-и век, а името \"Острови Кук\" се използва за първи път през 19-и век по инициатива на руски мореплаватели. През 1888 г. островите стават британски протекторат, за да избягнат превземане от Франция, а през 1900 г. са предадени на Нова Зеландия. Архипелагът е независим от 1965 г., но поддържа тесни връзки с Уелингтън, където се определя външната му политика. Гражданите на островите имат право да живеят и работят в Нова Зеландия./БТА", "date": "2019.03.06", "title": "Островите Кук ще сменят името си, не искат да са кръстени на британския мореплавател"}
{"url": "https://www.dnevnik.bg/evropa/2019/03/06/3400247_ideite_na_makron_za_reformi_sa_otkusnati_ot_realnostta/", "text": "Призивът на френския президент Еманюел Макрон за реформиране на Европейския съюз спечели любезна подкрепа в няколко държави членки, но чешкият премиер Андрей Бабиш го определи като откъснат от реалността, предаде \"Ройтерс\". Някои официални лица определиха плана на Макрон за реформи ( ) като част от опитите му да стане новият лидер на Европа на фона на предстоящото оттегляне на Ангела Меркел от политическата сцена, и намекнаха, че поне отчасти има за цел да увеличи намаляващата му популярност във Франция. Предложенията  му, представени в писмо до европейските граждани и публикувани във всички държави членки, включват създаване на агенция за защита на демокрациите, забрана сили извън ЕС да финансират политически партии в Европа, забрана за компаниите, застрашаващи стратегически интереси на Европа, и други. \"Германското правителство подкрепя ангажираните дискусии за посоката на Европейския съюз\", коментира говорител, без да даде повече подробности. Председателят на Европейския съвет Доналд Туск  се фокусира върху един  от аспектите от предложенията на Макрон – създаването на европейска агенция за защита на демокрациите, която да защитава страните от ЕС от кибератаки и намеса в изборите. \"Съгласен съм с Еманюел Макрон. Не позволявайте външни антиевропейски сили да повлияят на нашите избори и да взимат решения за ключови приоритети и ново ръководство на ЕС\", заяви Туск. Начало на сериозен дебат? Европейската комисия определи призова на Макрон като принос в дебата за Европа, но каза, че повечето от идеите му вече са били приложени или са в процес на разработка. Предложенията на Макрон не впечатлиха чешкия премиер Андрей Бабиш, който ги описа като \"тотално откъснати от реалността\", според чешкия новинарски сайт  www.parlamentnilisty.cz . \"Забелязах, че когато Франция каже \"повече Европа\", всъщност има предвид повече Франция. Това обаче не е начинът. Всички сме равни в Европа\", посочи Бабиш. Изненадваща бе подкрепата  на унгарския премиер Виктор Орбан, който обикновено силно критикува ЕС. Той приветства инициативата на френския президент и каза, че е \"крайно време да говорим сериозно за бъдещето на Европа\". \"Това може да бъде началото на сериозен европейски дебат... Ние, разбира се, имаме различия по подробностите, но далеч по-важно от различните ни мнения е това, че тази инициатива може да стане добро начало на сериозен и конструктивен диалог за бъдещето на Европа\", писа Орбан в изявление, изпратено по имейл до \"Ройтерс\".", "date": "2019.03.06", "title": "Идеите на Макрон за реформи са откъснати от реалността, смята чешкият премиер"}
{"url": "https://www.dnevnik.bg/razvlechenie/2019/03/06/3400263_prez_2019_g_shte_budat_vrucheni_dve_nobelovi_nagradi/", "text": "Две Нобелови награди за литература ще бъдат връчени тази година, за да се компенсира липсата през 2018 г., когато заради скандал Шведската академия отложи отличието, за да въведе ред в организацията си, съобщи \"Гардиън\". Нобеловата фондация, която изпълнява волята на Алфред Нобел, обяви във вторник, че стъпките, предприети от Шведската академия, както и онези, които смята тепърва да предприеме, ще \"създадат добри условия доверието да бъде възвърнато\", както и че лауреатите за 2018 и 2019 г. ще бъдат обявени тази есен. Миналата годината наградата бе отменена за първи път от 1949 г. насам, след като Шведската академия - институцията, която избира победителите, бе в центъра на  скандал за секс тормоз , който доведе до оставката на Сара Даниус, доскорошния пожизнен секретар на Шведската академия. Причина за оставката бяха действията на съпруга на Даниус - Жан-Клод Арно, който беше обвинен в изнасилване. Предполагаше се още, че вероятно той е разгласявал предварително имената на лауреатите. За да продължи Шведската академия да връчва наградите, институцията взе решение да назначи външно жури към комисията, която да определи Нобеловия лауреат за литература за 2019 г. Най-съществената разлика в наградата е назначаването на тези пет независими и външни членове, които ще помогнат на Шведската академия да избере нобеловите лауреати през следващите пет години. Как точно се избира победителят отдавна е добре пазена тайна. Известно е, че през февруари академията разглежда около 200 номинации и до май има изготвен кратък списък, след което петимата финалисти се изучават задълбочено през лятото. Архивите, в които се пазят детайлните обосновки на журито, могат да бъдат отваряни едва 50 години след обявяването на конкретния лауреат. Постоянният секретар на Шведската академия Андерс Олсон обяви отлагането на наградата миналия март, като заяви, че организацията има нужда да се фокусира върху \"възстановяването на общественото доверие\". След серията от обвинения в сексуален тормоз Жан-Клод Арно бе осъден на затвор за изнасилване. Скандалът предизвика оставката на членовете на академията, която след това остана с по-малко от изисквания за взимане на решения минимум от 12 души. Преди това членовете бяха определяни доживотно без право да подават оставка, заради което мнозина отказваха с години да присъстват на заседанията им в знак на протест срещу решения, с които не са съгласни - правило, което последно бе променено от крал Карл XVI Густав. През 2018 г. организация на име \"Нова академия\" даде еднократно наградата \"алтернативен Нобел\" на писателката от Гваделупа Марис Конде, за да запълни празнината, оставена след отмяната на официалната награда.", "date": "2019.03.06", "title": "През 2019 г. ще бъдат връчени две Нобелови награди за литература"}
{"url": "https://www.dnevnik.bg/razvlechenie/2019/03/06/3400268_mitove_shte_budat_razvenchani_v_novata_nauchna_vecher/", "text": "На 14 март от 19.30 часа \"Музейко\" ще продължи традицията на научните вечери и нетрадиционните теми, които могат да бъдат обсъдени на питие в приятна компания, съобщи детският научен център. Science Night: FAKE ще обърне внимание на темите, които вълнуват и манипулират аудиторията, а в края на деня посетителите ще решат дали най-обсъжданите теории и събития са истина, или заслужават етикета FAKE. Кацал ли е човек на Луната, или едно от най-важните събития за човечеството е съчинена история ще разкрие Владимир Божилов, преподавател в катедра \"Астрономия\" на Физическия факултет на Софийския университет \"Св. Климент Охридски\". Малко по-късно Михаил Драгоданов от отдел \"Киберпрестъпност\" (Главна дирекция \"Борба с организираната престъпност\") ще разкаже за условностите на онлайн пространството, което често предлага фалшиви стоки, измамни услуги и несъществуващи самоличности.  Фалшификати срещу истински находки ще бъде темата на демонстрацията във FAKE Археология. По време на интерактивна лекция с Васко Мавриков участниците ще научат кои са истинските FAKE News и как да бъдат по критични в морето от информация на съвременния свят. Kак се фалшифицира известна творба? Kаква е ролята на реставратора при идентифицирането на фалшификат? На тези въпроси ще отговори Илинка Чергарова, реставратор от Софийската градска художествена галерия, в pop up ателието FAKE Art. Живата природа е най-старият и умел илюзионист. Арсеналът ѝ включва заблуди, нестандартни инженерни решения и неща, които съвсем не са това, което изглеждат. По време на FAKE Bio Никола Кереков и Бойко Неов от Ratio ще покажат изобретателността и находчивостта на живите организми с много примери. В късните часове на вечерта посетителите ще отправят поглед към съзвездията, за да научат дали зодиите могат да променят живота на хората. По време на лекцията Ивайло Славов ще преобърне представите за съдбовната роля на астрологията в живота на човека.  Програмата ще завърши с изобличаващи експерименти в лабораторията на \"Музейко\".", "date": "2019.03.06", "title": "Митове ще бъдат развенчани в новата научна вечер в \"Музейко\""}
{"url": "https://www.dnevnik.bg/bulgaria/2019/03/06/3400267_smetnata_palata_ustanovi_drastichni_propuski_v/", "text": "Дейностите по опазване и поддържане на обектите на архитектурно наследство в градска среда, извършвани от Министерството на културата и от Националния институт за недвижимо културно наследство, не са ефективни и ефикасни. Това е основният извод от одит на Сметната палата, изследвал тази дейност на институциите за периода 2015-2018 г., съобщиха от институцията. В този период не е правен мониторинг на състоянието на недвижимото културно наследство с изключение на няколко обекта с категория \"световно значение\" - старинен град Несебър, Ивановски скални църкви, Мадарски конник, Рилски манастир, отбелязват одиторите. \"  от всички декларирани архитектурно-строителните недвижими културни ценности са с предоставен статут на културна ценност. Всички останали – 14 780, са само декларирани, без да са изучени задълбочено и да е направена оценка на качествата им на културни ценности\", сочи анализът. В същото време дори все още  за опазването на 93 на сто от обектите с предоставен статут на недвижими културни ценности, са установили одиторите. Този процент достига 98 на сто при декларираните обекти, на които не е направена и оценка на притежаваните качества на културна ценност. \"А определянето на режима за опазване на един обект е от ключово значение, тъй като регламентира точното местонахождение и площ на обекта, зоната около него, която попада под защита на закона, допустимите намеси в обекта и устройството и условията за ползване на техните територии и охранителни зони\", се казва в становището. Декларираните недвижими културни ценности са общо 39 476, от които 19 438 са архитектурно-строителни (от тях 355 от национално значение). за недвижимите културни ценности, информацията за състоянието на недвижими културни ценности не е събирана, обобщавана и анализирана системно, е друга от забележките на доклада. Сметната палата е предприела този одит, след като през последните години редица публикации и репортажи в медиите сигнализират за лишаването на българските градове от огромна част от тяхното ценно архитектурно наследство. \"Стотици къщи и сгради с впечатляващи архитектурни стилове са разрушавани, като на тяхно място се появяват нови строежи, които често пъти нямат нищо общо със заобикалящата архитектурна среда. Сгради със статут на паметници на културата са изоставени с години и се саморазрушават\", отбелязват от институцията. Посочва се, че не се предприемат   на стари сгради да ги поддържат и пазят. \"В резултат старите квартали на градовете са изоставени, вместо да бъдат изпълнени с дух и история и да са предпочитана туристическа дестинация. А конституцията гарантира правото на всеки гражданин да се ползва от националните културни ценности\", се допълва в съобщението. През целия одитиран период има  на дейностите по опазване на сградите-паметници на културата, сочи докладът. Одобрените средства от Министерството на културата се увеличават спрямо заявените искания за консервация и реставрация на архитектурни обекти от 1 на сто през 2015 г. до 43 на сто през 2017 г. \"Въпреки положителните тенденции за увеличаване на финансирането на архитектурните обекти в рамките на целевите средства за консервация и реставрация, на фона на общия брой на архитектурните обекти в страната – декларирани и с определен статут, броят на исканията, които могат да се удовлетворят с предоставените средства по бюджета на Министерството на културата е незначителен/нищожен\", отбелязват одиторите. Одиторите констатират също, че  , които участват в процеса, а има \"неясно, неточно и непълно определени правомощия и задължения\". Отговорностите се размиват между областни управители, общини, министър на културата, министър на околната среда и водите, министър на регионалното развитие и благоустройството, Светия синод на Българската православна църква и на централните ръководства на другите вероизповедания. Сред част от забележките след одита е, че повече от девет години след влизането в сила на Закона за културното наследство все още за развитието на културата, в която да се определят стратегически цели за управление и опазване на културното наследство. Не са издадени всички подзаконови нормативни актове, предвидени в Закона за културното наследство, които да осигурят прилагането му. Дейността по опазване на недвижимо културно наследство не е осигурена с необходимото  . Липсва обвързаност на числеността на служителите в Националния институт за недвижимо културно наследство и Министерството на културата с броя на недвижимите културни ценности и изпълнението на нормативно определените функции, отбелязват от Сметната палата. Например   в Националния институт за недвижимо културно наследство за мониторинг на недвижими културни ценности. И финансирането на дейностите по опазване на недвижимото културно наследство е значително по-малко от необходимото. Например заделените по бюджета на министерството средства за програма \"Опазване на недвижимото културно наследство\" са едва 14 на сто от необходимите. През одитирания период от Инспектората за опазване на културното наследство са   – между 0.07 на сто и 0.54 на сто на година. Дейността не се планира и отчита адекватно, посочват от одитната институция. Сред забележките е още, че управлението на Националната система за опазване на недвижимото културно наследство не е децентрализирано. Не са създадени и предвидените в Закона за културното наследство териториални структури на Министерството на културата и на Националния институт за недвижимо културно наследство.  на Националния институт за недвижимо културно наследство не отговаря на нормативните изисквания за създаването на досиета за обектите. Няма досиета за значителна част от обектите, тъй като поради спецификата на законодателството през различните периоди е било възможно да се декларират много обекти с един акт, без за тях да е налична каквато и да било документация. А създадените досиета имат пропуски по отношение на пълнота и актуалност. Помещенията, в които се съхранява архивът, не са достатъчни\", пише още в доклада. От доклада се разбира още, че всъщност в института за недвижимо кутурно наследство изобщо нямат нужната им информация за всички паметници из общините. В закона през 2011 г. е поставен двугодишен срок, в който общините да предоставят на НИНКН актуалните адреси и идентификаторите на заварените обявени и декларирани недвижими паметници на културата, разположени на територията на съответната община. От НИНКН са изпратени писма до 100 общини с искане за предоставяне на тези данни. В отговор, само от община Плевен са получени пълни данни, а от част от останалите – частична информация. В одита се отбелязва още, че не е изпълнено и въведеното през 2016 г. изискване за водене на Националния документален архив в електронен вид. В резултат на извършения одит са   на министъра на културата и 6 препоръки на директора на Националния институт за недвижимо културно наследство. В доклада се посочва още, че   през одитирания период носят следните министри на културата: Вежди Рашидов (07 .11.2014 г. – 27.01.2017 г.), Рашко Младенов (27.01.2017 – 04.05.2017) и Боил Банов (04.05.2017 г. - понастоящем) и директори на Националния институт за недвижимо културно наследство – Даниела Джуркова (18.10.2013 г.- понастоящем) и Красимир Тодоров (26.06.2017 г. – 03.08.2018 г.).", "date": "2019.03.06", "title": "Сметната палата установи драстични пропуски в опазването на сградите-паметници на културата"}
{"url": "https://www.dnevnik.bg/sviat/2019/03/06/3400291_ideiata_bogatite_da_plashtat_poveche_danuci_si/", "text": "С по-големи данъци да се облагат богатите и компаниите, за да се подобри здравната система или, по-общо, да се води борба срещу неравенствата? Дълго време табу в Съединените щати, идеята, подета от лявото крило на Демократическата партия, печели терен. В една страна, която олицетворява  предприемаческия дух  и има най-много милиардери в света, темата е в устата на всички през последните седмици. Няма нито един кандидат за номинацията на демократите за президентските избори през 2020 година, който да не говори за нея. Претендентите са насърчавани от двама прочути милиардери, загрижени от увеличаването на неравенствата -  Бил Гейтс  и  Уорън Бъфет , съответно на второ и трето място в класацията на списание \"Форбс\" на най-богатите хора в света за миналата година. Сенаторът от щата Върмонт  Бърни Сандърс , който е доста лявоориентиран, първи повдигна темата по време на кампанията за президентските избори през 2016 година, когато се обяви за повишаване на федералните данъци, за да бъде финансирано безплатно висше образование и здравно осигуряване за всички. Данък от 2% върху богатствата над 50 милиона долара от  Елизабет Уорън , данък върху финансовите транзакции от  Кирстен Джилибранд , данък върху наследството, достигащ до 77% за богатите, от Бърни Сандърс - всеки кандидат за номинацията на демократите представи свое предложение. Окасио-Кортес на преден план Без да бъде кандидат, младата звезда на демократите в Камарата на представителите  Александрия Окасио-Кортес  е на преден план в дебата - тя се обявява за нов данък от 70% върху приходите над 10 милиона долара с цел финансиране на амбициозна програма, съчетаваща преминаване към чисти енергийни източници, здравно осигуряване и гарантирана работа за всички американци. Най-голямата данъчна ставка сега е 37%, а равнище от 70% не е виждано от 70-те години на миналия век. Друг приоритет на демократите - да увеличат данъците за компаниите. Дебатът се възобнови с полемиката около данъците на компанията Amazon, която донесе богатството на своя основател  Джеф Безос . Amazon не плаща федерални данъци благодарение на кредитите, които ѝ носят правените от нея огромни инвестиции. Това подхранва дебата за компаниите, които избягват данъчното облагане въпреки печалбите. Няколко републиканци атакуваха предложенията на демократите, като се започне от това на Александрия Окасио-Кортес, тяхната \"черна овца\". Гроувър Норкуист, президент на центъра Americans for Tax Reform (Американци за данъчна реформа) и близък до републиканците, предупреди през януари да не бъдат приемани предложенията, които са замислени да вземат на мушка богатите, но винаги в крайна сметка удрят средните класи. За Джоузеф Торндайк, специалист по историята на данъчната политика в САЩ, едно обръщане на тенденцията на намаляване на данъците от Втората световна война обаче вече е възможно. \"Мисля, че наистина се случва нещо - започна дискусия, каквато не сме имали от 60-те и дори от 50-те години\" на 20 век, казва той. В края на Втората световна война и след Новия курс на Рузвелт данъците бяха много високи при максимална ставка от 94%. Те бяха понижени значително - първо през 60-те години, а след това и при Роналд Рейгън през 80-те, обяснява Торндайк. И през 2017 г. милиардерът Доналд Тръмп, който винаги е отказвал да обяви публично данъчните си декларации, и републиканското мнозинство в Конгреса приеха намаляване на федералните данъци въпреки опозицията на демократите. Тръмп катализатор? Нарастващите неравенства според мнозина са причината за промяната в реториката, подчертава Торндайк. \"Хората могат да толерират богатите да стават по-богати, при условие че средната класа също извлича полза. Но когато доходите на средните класи и работниците са в застой, това поражда социални напрежения, които са проблемни от политическа гледна точка.\" Доналд Тръмп  обаче също може да има катализиращ ефект. Въпреки че повечето големи промени в американската данъчна система са били извършвани във времена на криза - война или тежка рецесия - антиконформисткото президентство на Доналд Тръмп \"би могло да представлява достатъчно силен разрив, за да предизвика такъв тип промяна\", посочва Торндайк. Проучване на общественото мнение, проведено от 22 до 24 февруари от института Morning Consult за сайта Politico, изглежда, потвърждава нарастващото одобрение от американците - около 74% от анкетираните избиратели са казали, че като цяло одобряват това богатите да плащат повече данъци, а 73% - компаниите да плащат повече, според този анкета в интернет, с допустима статистическа грешка от 2%. Този явен компромис, който прикрива дълбоки различия между демократите и републиканците, при все това трябва да бъде тълкуван предпазливо, защото данъчните въпроси са много деликатни, подчертават някои експерти. Най-ефективните мерки често са трудни за обясняване на обществеността и аргументите \"против богатите\", размахвани от определени демократи, биха могли да повлияят на избирателите, твърди Торндайк. Според Кенет Схив, професор по политически науки в Станфордския университет, данъчното облагане на богатите \"ще бъде ключова тема в дебата за първичните избори на демократите през 2020 година\". /БТА", "date": "2019.03.06", "title": "Идеята богатите да плащат повече данъци си проправя път в САЩ"}
{"url": "https://www.dnevnik.bg/v_pamet/2019/03/06/3400299_pochina_bivshiiat_konstitucionen_sudiia_dimitur_gochev/", "text": "На 83 години почина бившият конституционен съдия Димитър Гочев, съобщава lex.bg. Гочев бе изтъкнат правист, който през последните години се изявяваше в публичното пространство с актуални теми за конституцията. Той е бил и член на Висшия съдебен съвет. Димитър Гочев е роден на 27 февруари 1936 г. в София. Завършил е специалност \"Право\" в Софийски университет \"Св. Климент Охридски\" през 1959 г. Бил е арбитър в Градски държавен арбитраж – София, 1966-1990 г., съдия във Върховния съд 1990-1994 г., както и член-съдия на Европейския съд за правата на човека, Страсбург, Франция (1992-1998).", "date": "2019.03.06", "title": "Почина бившият конституционен съдия Димитър Гочев"}
{"url": "https://www.dnevnik.bg/politika/2019/03/06/3400305_ninova_vidia_sdelka_mejdu_gerb_i_dps_za_zaduljeniiata/", "text": "Според лидера на БСП Корнелия Нинова ГЕРб и ДПС са сключили сделка - ДПС подкрепи отхвърлянето на президентското вето върху Изборния кодекс, а взамяна ГЕРБ прокарват закон, с който да се опростят задълженията на Главното мюфтийство. \"Днес е отхвърлено ветото на президента. Виждате, че ДПС, ГЕРБ и \"Обединени патриоти\" в пълно съгласие", "date": "2019.03.06", "title": "Нинова видя сделка между ГЕРБ и ДПС за задълженията на мюфтийството"}
{"url": "https://www.dnevnik.bg/tehnologii/2019/03/06/3400309_s_blizo_10_godini_zabaviane_nasa_prizna_purvoto/", "text": "Въпреки че спря да предава информация в края на миналата година, в статистиката на космическия телескоп \"Кеплер\" попадна още една открита екзопланета. Откритието обаче не е ново, а е на почти 10 години. Това е и първата намерена екзопланета от телескопа, който беше изстреляна през 2009 година. Първоначално планетата Kepler-1658b не беше квалифицирана като екзопланета заради нейните размери и тези на звездата, около която се върти. Още преди 10 години беше установено, че и двата космически обекта са прекалено малки, за да се категоризират като звезда и планета. Това накара учените на НАСА да отделят повече време в изучаването им. Благодарение на нов софтуер данните са били прецизирани и Kepler-1658b официално беше обявена за екзопланета. Космическото тяло обикаля около звездата си за 3.85 дни. От повърхността на планетата звездата би изглеждала 60 пъти по-голяма в диаметър от Слънцето, както се вижда от Земята, уточняват от НАСА. \"Новият ни анализ показа, че звездата на Kepler-1658b е три пъти по-голяма, отколкото се смяташе при откриването на планетата. Това от своя страна означава, че и самата планета е три пъти по-голяма. Kepler-1658b прилича на един много горещ Юпитер\", разказа Ашли Чонтос от Университета в Хавай и уточни, че екипът ѝ вече разполага с необходимите спектроскопични данни, за да обяви Kepler-1658b за екзопланета. Юпитер е газов гигант и е най-голямата планета в Слънчевата система. На повърхността на атмосферата температурите достигат 630 градуса по Целзий. Според учени температурата на ядрото може да е около 24 хил. градуса, което означава, че е по-горещо и от повърхността на Слънцето. Космическият телескоп \"Кеплер\" изчерпва горивото си през октомври миналата година и спря да предава информация. Телескопът функционираше в продължение на девет години и за това време откри над 2600 планети извън пределите на Слънчевата система, много от които имат някои основни елементи за живот. Той остана на своята орбита, която е безопасна за космическите полети. Щафетата бе поета от телескопа ТЕС, който беше изведен в орбита от НАСА през април 2018 г. Неговата задача, подобно на \"Кеплер\", е да открива планети, сродни на Земята, намиращи се в зоната на обитаемост, с помощта на транзитна фотометрия. Повече за телескопа ТЕС може да прочетете  тук.", "date": "2019.03.06", "title": "С близо 10 години забавяне НАСА призна първото откритие на \"Кеплер\" за екзопланета"}
{"url": "https://www.dnevnik.bg/sviat/2019/03/06/3400312_blizo_11_mln_severnokoreici_sa_nedohraneni_smiata_oon/", "text": "Близо 11 млн. севернокорейци се нуждаят от хуманитарна помощ, за да задоволят основните си нужди от храна и здравни грижи, констатират авторите на публикувания днес  доклад  на ООН. Той е озаглавен \"Нуждите и приоритетите на Корейската народнодемократична република\", предадоха ДПА и \"Франс прес\". Хроничната хранителна несигурност остава широко разпространен проблем в страната, се посочва в документа. В Северна Корея 10.9 млн. души (43.4 процента от населението) са недохранени. ООН призовава за осигуряване на 120 млн. долара за животоспасяваща помощ за 3.8 млн. души, които се нуждаят от най-спешно съдействие в Северна Корея. В доклада се констатира също, че миналата година реколтите в Северна Корея са били най-слаби от 10 години. Причините са природни бедствия, липса на обработваеми земи и неефикасно земеделие. През 2018 г. в Северна Корея реколтите възлизат общо на 4.95 млн. тона, което е с 500 хил. тона по-малко в сравнение с предишната година. /БТА", "date": "2019.03.06", "title": "Близо 11 млн. севернокорейци са недохранени, смята ООН"}
{"url": "https://www.dnevnik.bg/sport/2019/03/06/3400285_osiguriavane_na_pari_za_sushtestvuvaneto_na_levski_e/", "text": "Осигуряване на средства за съществуването на \"Левски\" е първата цел пред ръководството на клуба. Това заяви Александър Тумпаров, който е един от тримата членове на надзорния съвет на сините след промяната на собствеността. На общото събрание на клуба  като мажоритарен акционер беше представен Георги Попов . Бизнесменът, който е вицепрезидент в управляваната от Васил Божков \"Нове холдинг\", има 86.6% от акциите. \"Първоначалната задача ще е да се осигурят средства за съществуването на клуба и посрещането на най-важните нужди\", каза Тумпаров. По думите му предстои одитиране и \"няма да бъде спестено нищо от никого и затова (членовете на досегашното ръководство) не бяха освободени от отговорност\". Другият нов член на надзорния съвет, Михаил Тодоров каза, че клубът дължи пари на бивши собственици, но не посочи нито сумите, нито на кои от бившите собственици. \"Ще се търсят решения, за да бъдат премахнати тези тежести\", заяви той. Изпълнителният директор на \"Левски\" Павел Колев заяви, че досегашният собственик Спас Русев не е намалил задълженията наполовина,  каквото обещание даде . Направеният от новото ръководство одит преди месец е показал дългове около 32 млн. лева. \"Стратегия има, но е трудно да се посочат срокове. Част от тези задължения са натрупани назад във времето и тепърва предстоят разговори за това как да бъдат изплатени и дали ще бъдат изплатени в пълен размер\", каза Колев. По думите му с основата на новото управление ще залегне спазване на строга финансова политика. \"Бюджетът за заплати ще бъде намален, но без това да се отрази на качеството на отбора.\" \"Няколко неща има да се правят. За нас е важно на първо място да изчистим репутацията на футболния клуб. За съжаление \"Левски\" се беше превърнал в некоректен партньор. Ще опитаме да изградим отношения на честност\", посочи той. Следващите ключови задачи на клуба ще са свързани с детско-юношеската школа и с обстоен анализ за опознаване на левскарската общност - колко, къде и какви са привържениците. Според Колев за малко клубове в България е възможно да се самоиздържат. \"За онези, които имат голяма фенска маса и успеят да привлекат привържениците на стадиона. Спортните успехи помагат, но те са нещо временно. Трябва да има база от верни привърженици, които да подкрепят отбора, без да има значение дали той е на върха или не. В \"Левски\" сме наясно какво трябва да се свърши\". Колев добави, че е доволен от служителите в \"Левски\" и че вижда, че те са заредени положително. По думите му \"Левски\" е зависим не само от собствените си проблеми, а и от цялостната ситуация в българския футбол и в региона. Колев заяви, че клубът ще лобира за промени за начина, по който се развива футболът като бизнес. \"За един български клуб ще става все по-трудно да пробива в евротурнирите\", смята той.", "date": "2019.03.06", "title": "Осигуряване на пари за съществуването на \"Левски\" е първата цел на новата власт в клуба"}
{"url": "https://www.dnevnik.bg/politika/2019/03/06/3400270_market_links_demokratichna_bulgariia_i_dps_naravno/", "text": "Малко по-малко от една трета от решилите да гласуват на предстоящите през май избори за европарламент - 30%, ще подкрепят ГЕРБ, докато за БСП ще пуснат бюлетина 26.4 на сто. Обединението \"Демократична България\" (\"Да, България\", ДСБ и \"Зелените\") събира 5.9%, като по този начин изравнява резултата на ДПС сред решените на участват във вота, при който прагът за излъчване на евродепутат е 5.88 на сто от действителните гласове. Това сочат данните от оповестено вчера национално представително проучване на агенция \"Маркет линкс\" съвместно с Би Ти Ви. То е направено сред 1018 лица над 18 г., в периода 15-25 февруари по метода на прякото, лично интервю. Според анкетата за \"Обединените патриоти\" гласа си биха дали 3.7% от решилите да отидат до урните, а за \"Воля\" - 1.2%. Сред всички избиратели резултатите са съответно - 20.4% за ГЕРБ, 16.7 за БСП, 4.7% за ДПС, 4.2% за \"Обединени патриоти\" и 3.7% за \"Демократична България\". Готовност да гласуват са заявили 41 на сто от избирателите. Голямото противопоставяне на политическата сцена между двете големи партии ГЕРБ и БСП води до мобилизация и при двете политически сили, коментира резултатите Добромир Живков от \"Маркет линкс\" пред Би Ти Ви. По думите му двете формации са в относително добра форма. Той уточни, че шансовете на Патриотите за влизане в европарламента ще станат известни, след като решат дали ще се явяват заедно или поотделно на вота. По думите му \"Демократична България\" запазва шансовете си да излъчи евродепутат. Данните на \"Маркет линкс\" показват стопяване на разликата между ГЕРБ и БСП сред твърдо решените да гласуват. Предишното проучване на нагласите, оповестено през януари, даваше 8% процента преднина на управляващата партия - 29.9% срещу 21.4% за левицата. В него в същия сегмент от избиратели ДПС имаше 7.9% от гласовете, \"Обединените патриоти\" - 6.7%, а \"Демократична България\" - 5.1%  Недоволство от Изборния кодекс  Промяната в Изборния кодекс беше една от темите, които успяха да ангажират общественото мнение през последния месец, отчитат от \"Маркет линкс\". Според проучването близо 60% от имащите право на глас успяват да формират своя позиция. Тези, които не одобряват вдигането на прага на преференциите, са около два пъти повече (39% от всички) от подкрепящите тази мярка (18% от всички). Още по видим е дисбалансът при категоричните отговори на въпроса – 25% срещу промените и едва 7% подкрепящи ги, основно симпатизанти на ГЕРБ. Днес парламентът обсъжда ветото на президента над приетите през февруари поправки, след което се очаква да започне обсъждането на внесените от ГЕРБ текстове, с които прагът на преференциите трябва да бъде върнат в първоначалния му вид.", "date": "2019.03.06", "title": "\"Маркет линкс\": \"Демократична България\" и ДПС наравно сред гласуващите за евровота"}
{"url": "https://www.dnevnik.bg/sviat/2019/03/06/3400316_karlos_gon_plati_89_mln_i_napusna_zatvora_v_tokio_s/", "text": "Бившият ръководител на автомобилния концерн Нисан (Nissan) Карлос Гон днес излезе дегизиран от затвора в Токио, където прекара над 100 дни, съобщиха японски медии, цитирани от ДПА. Японски телевизии разпространиха кадри как мъж с маска и синя шапка излиза от стъклените врати на Токийския център за задържане. След това сайтът \"Асахи шимбун\" публикува негова снимка, седнал във ван. Може ясно да се види, че това е Гон, на кадри, показващи как той се усмихва, след като слиза от вана, превозил го през града, и сваля хирургическата маска и шапката, допълва \"Асошиейтед прес\". Не се знае къде е слязъл от вана или къде ще отседне след освобождаването му. Гон бе освободен днес  под гаранция от 1 милиард йени  (8.9 млн. долара), след като прекара над 100 дни в японски затвор. Гон е внесъл сумата днес, след като вчера Токийският окръжен съд отхвърли жалбата на прокуратурата срещу освобождаването му. Продължителното му задържане като предохранителна мярка предизвика вълна от критики в Япония и чужбина. Гон, който оглавяваше обединението \"Рено-Нисан-Мицубиши\" (Renault-Nissan-Mitsubishi), бе обвинен, че не е обявявал пълния размер на възнагражденията си с години, както и в прехвърляне на загуби от лични инвестиции на Нисан през 2008 година. \"Аз съм невинен и напълно решен да се защитя енергично в справедлив процес срещу тези незаслужени и необосновани обвинения\", заяви 64-годишният бизнесмен в изявление вчера. Строгите условия на пускането му под гаранция включват ограничения къде може да живее в Япония, забрана за пътувания в чужбина, ограничения върху използването на мобилния му телефон и мерки, които трябва да предотвратят възможността за подправяне на доказателства. На входа на дома му ще бъде инсталирана камера. На Гон също така се разрешава да използва компютър в офиса на адвоката му денем през работните дни. Забранено му е да се свързва с изпълнителни директори на \"Нисан\" и служители, които може да са свързани с обвиненията. Гон, който изправи на крака \"Нисан\", след като компанията достигна ръба на фалита през 1999 година, може с разрешение на съда да присъства на заседания на управителния съвет на компанията, където остава директор.  \"Нисан\"  и  \"Мицубиши\"  освободиха бизнесмена от председателските му постове, след като той бе арестуван на 19 ноември. Той се оттегли като председател и  главен изпълнителен директор на \"Рено\"  в края на януари. \"Нисан\" ще проведе извънредно събрание на акционерите на 8 април, за да отстрани Гон от управителния съвет и да приеме за член новия председател на Рено Жан-Доминик Сенар. /БТА", "date": "2019.03.06", "title": "Карлос Гон плати $8.9 млн. и напусна затвора в Токио с маска и шапка"}
{"url": "https://www.dnevnik.bg/razvlechenie/2019/03/06/3400322_kaili_djenur_e_nai-mladata_miliarderka_v_sveta_spored/", "text": "Кайли Дженър е най-младата милиардерка в света за всички времена, която сама е създала състоянието си основно чрез процъфтяващата козметична компания, която тя основа преди три години, обяви \"Форбс\". 21-годишната Дженър, която е полусестра на риалити звездата Ким Кардашиян, влезе за първи път в годишната класация на \"Форбс\" за милиардери през 2015 г., когато компанията й Kylie Cosmetics дебютира онлайн с комплекти от червило и молив за устни на цена 29 долара. Според \"Форбс\" тя е едновременно най-младият милиардер, както и най-младият милиардер, натрупал богатството си самостоятелно. В своята класация \"Форбс\" отделя онези, които са наследили част от състоянието си, от онези, които са го натрупали сами. Независимо дали е направено самостоятелно или с помощта на наследство, богатството й я нарежда на 2057 място в списъка на изданието. Според \"Форбс\" миналата година компанията Kylie Cosmetics е имала продажби от 360 млн. долара, а Дженър, която е и майка на едногодишно момиченце, е стопроцентов собственик на компанията. Тя печели и от странични проекти и участия като риалити формата за семейство Кардашиян. Засега най-богатият човек в света остава изпълнителният директор на Amazon.com Джеф Безос, чието състояние се е увеличило на 131 млрд. долара от миналогодишните 112 млрд. долара, посочва \"Форбс\". Съоснователят на Microsoft Corp Бил Гейтс остава на второ място с 98.5 млрд. долара, след като миналата година е бил в класацията с 90 млрд. долара. Основателят и изпълнителен директор на \"Фейсбук\" Марк Зукърбърг е паднал с три позиции до осмо място, след като състоянието му е намаляло с 8.7 млрд. и е стигнало до 62.3 млрд. долара. Това е втора година за последното десетилетие, в която броят на милиардерите и тяхното общо състояние се е свило, което доказва, че дори най-богатите не са имунизирани срещу икономическите сили и сътресенията на стоковите пазари, пише изданието. При последното им преброяване милиардерите са били 2153, което е с 55 по-малко от предходната година.  Целият списък е публикуван  тук .", "date": "2019.03.06", "title": "Кайли Дженър е най-младата милиардерка в света според \"Форбс\""}
{"url": "https://www.dnevnik.bg/photos/2019/03/06/3399908_fotogaleriia_fabrika_za_gradinski_djudjeta/", "text": "Производството на градински джуджета е било много популярно във Великобритания и Германия през 19 век, където градинарството има дългогодишни традиции. В миналото е имало много майстори, всеки със специфичен стил.", "date": "2019.03.06", "title": "Фотогалерия: Фабрика за градински джуджета"}
{"url": "https://www.dnevnik.bg/skorost/2019/03/06/3399998_folksvagen_vuzrajda_plajnite_bugita_s_eko_model/", "text": "Фолксваген\" представи на автосалона в Женева, който продължава до 17 март, своя пети концептуален електрически модел от семейството АйДи (ID). След компактния автомобил \"АйДи\", вана \"АйДи Бъз\", кросоувъра \"АйДи Кроз\" и седана \"АйДи Вижън\" сега е ред на плажното бъги \"АйДи Бъги\". Моделът е вдъхновен от калифорнийските пясъчни бъгита от 60-те години и свързания с тях стил на живот. Двуместният автомобил е без покрив и врати, като е дълъг 4.06 метра. Височината е 1.46 м, а междуосието 2.65 м. Клиренсът е 24 см. \"Фолксваген АйДи Бъги\" се задвижва от електродвигател с мощност 204 к.с., свързан със задните колела. Възможно е и инсталирането на допълнителен електромотор на предния мост, с което се формира система за задвижване на четирите колела. Автономният пробег на бъгито е до 250 км. При пълно ускорение на асфалтирана отсечка концептуалният модел достига скорост от 100 км/ч само след 7,2 секунди, а максималната скорост е ограничена по електронен път при 160 км/ч. Интериорът е изпълнен с водоустойчиви материали. Освен с две седалки бъгито може да се изпълни и във вариант с 2+2 места. В Женева от \"Фолксваген\" представят и интересна идея за ново поколение мобилни зарядни станции, работещи на принципа на преносимите батерии за телефони. Всяка от тях е с капацитет 360 кВтч и е снабдена с правотоковата технология за бързо зареждане с максимален капацитет от 100 кВт. Ако нивото на мощност на батериите, инсталирани в зарядната станция, падне под определена стойност, изтощената станция просто се подменя със заредена. При положение че станцията е включена постоянно в електропреносната мрежа, батериите в нея се зареждат постоянно. Ако се захранва с електроенергия, произведена от възобновяеми източници (слънце, вятър и т.н.), новата зарядна станция ще даде възможност за временно съхранение на електроенергия от устойчив източник и ще спомогне за постигане на неутрална по отношение на CO2 електрическа мобилност. Предвижда се в зарядните станции да се използват стари батерии от електромобили. За момента плановете са производството на преносимите станции за заряд да започне през 2020 година в завода на \"Фолксваген груп\" в Хановер.", "date": "2019.03.06", "title": "\"Фолксваген\" възражда плажните бъгита с екомодел"}
{"url": "https://www.dnevnik.bg/sport/2019/03/06/3400198_koi_e_georgi_popov_-_noviiat_sobstvenik_na_levski/", "text": "Третата смяна на собствеността в \"Левски\" за последните четири години беше обявена на общото събрание на клуба и предстои отразяването ѝ в Търговския регистър. Както се очакваше, Васил Божков е новата водеща фигура в \"Левски\", но  официално акциите ще са на името на Георги Попов . Попов получава 86.6% от акциите на клуба и става шеф на Надзорния съвет на \"Левски\". Тръстът на привържениците \"Синя България\" запазва своите 10%, а останалите са разпределени между по-дребни акционери. Попов не е публично известен. Няма информация да е бил свързван с организации и дейности в спорта. Според \"Дарик\" той е привърженик на \"Левски\". Пред присъстващите на общото събрание Попов се е представил като вицепрезидент на притежаваната от Васил Божков \"Нове холдинг\". \"Има искове към клуба от много такива хора. Водим разговори с всеки от тях, а ако не се споразумеем, ще предприемем необходимите стъпки. Мнозина решиха, че като в клуба влизат фирмите на Васил Божков, той  . Той е собственик на холдинга, на който аз съм вицепрезидент и холдингът е поел ангажимента за връщане на нормалния живот и спонсориране на клуба. И това е достатъчна гаранция за бъдещето. Аз не бих си заложил името в губещо начинание, нито пък г-н Божков и групата наши компании\", казал Попов на събранието, цитиран от \"Сега\". Също така заедно с Божков той е  . Със своята \"ГКПГ\" АД държи 5% от собствеността в \"Лотария БГ\" ООД. През 2000 г. оглавявания от него \"Йорсет холдинг\" купи фалиралата Първа частна банка АД,  пише \"Капитал\" . Според Комисията по досиетата той е   с псевдним \"Китин\". Справка в Търговския регистър показва, че във времето Попов участва в управлението на над 35 фирми, а има собственост в 17 фирми. Заедно с единия от собствениците на \"ЦСКА - София\" - Юлиян Инджов, той е бил в ръководството на \"Пътни строежи - Пълдин\" АД (фирмата е собственост на Инджов и е в ликвидация).", "date": "2019.03.06", "title": "Кой е Георги Попов - новият собственик на \"Левски\""}
{"url": "https://www.dnevnik.bg/politika/2019/03/06/3400359_parlamentut_otkaza_da_zakleimi_neofashizma_v_proekt/", "text": "Парламентът отхвърли проект на решение на ДПС, с което трябваше да се осъдят проявите на неофашизъм в България и да се вземат мерки за борба с него, както и да се образоват държавни служители. В проекта се посочваха конкретни прояви на неофашизъм като провеждането на \"Луков марш\" и честването на рождения ден на Хитлер, както и прояви на политици. От ДПС се позоваха на голям брои международни договори, по които България е член, както и резолюции на Европейския парламент. Проектът на решение относно неофашистките прояви в България е тест за демократичността на всеки един народен представител в парламента, каза депутатът от ДПС Джейхан Ибрямов. \"Всеки авторитарен и тоталитарен режим трябва да бъде осъден. По това се мери и демократичността на държавата и на 44-ото Народно събрание. Политически партии, които се крият зад своята реакционна същност и защитават фашизма, ние ги наричаме политически сурогати. Този проект на решение е тест за демократичността на всеки един народен представител в парламента – това е тест за антихуманнтите, антинатовските и антиверопейските партии в България\", заяви Ибрямов. Председателят на ДПС Мустафа Карадайъ добави, че последиците от възродителния процес, в които и до днес живеем, системно се отхвърлят от ГЕРБ. Той даде пример, че \"на тези, на които насилствено им бяха сменени имената, им се иска документ за идентичност на имената\", както и на наследниците на починалите със сменени имена. Ако приемем проекта на решение на ДПС за неофашистките прояви, ще признаем, че България има общо с плана на Хитлер за унищожаване на цяла нация, възрази депутатът \"Обединени патриоти\" (ВМРО) Милен Михов. Според него\" фашизъм се превръща в етикет спрямо всеки, който е различен, който мисли различно от свръхлибералното разбиране за всеобщия индивидуализъм\". \"Да не говорим пък за тезата за продължаващия възродителен процес, който свързва днешна демократична България с тоталитарния режим на Тодор Живков. Тази декларация на практика е елемент от предизборната кампания на ДПС\", каза Михов. Няма как да се приеме твърдението, че фашизмът, расизмът и ксенофобията са нормално явление в България, каза депутатът от ГЕРБ и председател на външна комисия Джема Грозданова. Тя добави, че проектът съдържа множество основателни трактовки, касаещи важни постановки за хармоничното развитие на българското общество, както и мерки срещу проява на фашизъм и ксенофобия и българското правителство предприема последователни мерки в тази посока. Грозданова каза още, че българският народ е показал, че в най-трудните периоди от историята си може да бъде толерантен към малцинствата и другите вери. Тък като това не е споменато, то не трябва да бъде подкрепяно. Поемаме ангажимент да бъде изготвена декларация по темата и ако е нужно, да бъдат въведени промени в закона, заяви Грозданова.", "date": "2019.03.06", "title": "Парламентът отказа да заклейми неофашизма в проект, предложен от ДПС"}
{"url": "https://www.dnevnik.bg/zelen/2019/03/06/3400361_na_alepu_se_stroi_no_bez_narusheniia_ustanovi_proverka/", "text": "Поредната проверка на Дирекцията за национален строителен контрол (ДНСК) дали в местността \"Алепу\" отново има строителна дейност не установи никакви нарушения. Строителство обаче има, но то е по брегоукрепването на района, уточни директорът на бургаския строителен контрол Милен Ненчев, цитиран от \"Капитал\". До проверката се стигна, след като  през уикенда в социалните мрежи се появиха кадри от изливането на бетон  в непосредствена близост до морето. Веднага възникнаха съмнения, че вместо брегоукрепване, което е позволено на терена до плажа, там активно се строят къщи. За строителството в местността се разбра през януари. Оказа се, че инвеститорите са получили разрешение за строеж от кмета на община Созопол Панайот Рейзи на 10 септември 2018 г. Строежът трябва да се извършва в два етапа - укрепване на свлачище и строеж на курортен комплекс. В края на януари строежът беше временно спрян, като обяснението на началника на ДНСК Иван Несторов беше, че вместо брегоукрепване направо се полагат бетонни основи на сгради. Глоби обаче нямаше, а впоследствие дейностите продължиха. За местността Алепу със свое писмо от 24 януари 2017 г. Министерството на регионалното развитие и благоустройството е дало предварително съгласие за извършване на геозащитни мерки и дейности на регистрирано през 2009 г. активно свлачище. Писмото е издадено на база дълъг списък с документи, сред които нов устройствен план на мястото и геодезистки проучвания. \"Капитал\" поиска документите със заявление по реда на Закона за достъп до обществена информация, но от министерството отговориха, че в архива им не са налични въпросните документи. Медията е поискала и от община Созопол достъп до документи, но им е бил отказан заради желанието на инвестоторите. Повече по темата четете  тук.", "date": "2019.03.06", "title": "На \"Алепу\" се строи, но без нарушения, установи проверка"}
{"url": "https://www.dnevnik.bg/regioni/2019/03/06/3400360_bansko_zabraniava_stroitelstvoto_na_noshtni_klubove/", "text": "По предложение на кмета на Банско Георги Икономов общинският съвет на града реши, че няма да издава повече разрешителни за строеж на нощни барове, дискотеки, казина, игрални зали, еротик барове и заведения с подобна функция. За целта е приета забрана, която ще започне да действа, когато решението влезе в сила, съобщава  dariknews.bg . В момента в Банско работят 14 нощни бара, както и 6 казина и игрални зали с общ капацитет от 1500 посетители. Според кмета Георги Икономов на този етап броят им е достатъчен и няма нужда той да се увеличава.", "date": "2019.03.06", "title": "Банско забранява строителството на нощни клубове заради пренасищане"}
{"url": "https://www.dnevnik.bg/sviat/2019/03/06/3400323_bulgariia_se_durji_za_trubata_i_drugi_ruski_komentari/", "text": "Освен надежди междуправителствената комисия за търговско-икономическо сътрудничество да заработи отново след 3 години прекъсване, енергетиката също бе сред обсъжданите теми на посещението на руския премиер Дмитрий Медведев в София. Разговорите за енергетика обаче не донесоха видими резултати,  написа руският в. \"Комерсант\"  часове след като Медведев си тръгна от България. \"Комерсант\" е след малкото издания, коментирали темата отвъд техническите и протоколните новини, след като и Медведев, и българският му колега Бойко Борисов повториха позициите си за газопровода \"Турски поток\" и за АЕЦ \"Белене\" (повече за визитата в понеделник и вторник  четете тук ). \"Помнейки съдбата на \"Южен поток\", Русия очаква от Европейската комисия гаранции, че ще продължи диалогът за преминаването на заменилия го \"Турски поток\", пише вестникът, първи съобщил, че руският енергиен гигант \"Газпром\" смята втората тръба на газопровода  да мине през България . Изданието отбелязва, че на срещата си Медведев и българският му колега Бойко Борисов трябвало да \"проведат преговори, посветени преди всичко на търговско-икономическото взаимодействие на Москва и София. Показателите за 2018 г. обаче изглеждат скромни.\" Ако през 2012 г. е пикът на стокообмена, 5 млрд. долара, миналата година обемът му е едва 3.47 млрд. долара. Проблем са санкциите на евросъюза и ответните мерки на Русия, забранила вноса на хранителни продукти от ЕС, продължава \"Комерсант\", като цитира материали на руското правителство, свързани с преговорите. Без каквито и да било новини Темата енергетика е актуална за българската страна, чийто единствен доставчик на газ е Русия (България добива не повече от 5% от обема, който потребява), пише вестникът и припомня отказа на София от предшественика на газопровода \"Турски поток\" - \"Южен поток\", тъй като страната \"по настояване на Еврокомисията два пъти спря работата и в резултат не предостави разрешение за прокарване на тръбата по територията си\". За \"Турски поток\", една от тръбите на който би трябвало да снабдява балканските държави, няма \"каквито и да било новини\" след обсъжданията, тъй като Медведев припомни, че едва когато Брюксел \"предостави надеждни гаранции\" за проекта и че няма да има препятствия пред него, \"може да се говори за по-нататъшни стъпки\". Текстът, озаглавен \"България се държи за тръбата\", завършва с уверенията на Борисов, че България смята да продължи да транспортира газ, дори транзитният поток през страната в Турция (след завършване на \"Турски поток\") да бъде прекратен, тъй като София не иска тръбите \"да останат празни\", и въпросът е обсъден с еврокомисията. Има се предвид възможността \"Газпром\" да се откаже от транзита на газ за Турция и други страни през Украйна, ако тръбата на \"Турски поток\" за европейския пазар бъде изградена и по нея тръгнат газови доставки. \"Прагматични отношения\" \"София поиска прагматични отношени с Москва. На Русия е изгодно да изнася газ в Европа от юг, заобикаляйки (газопреносната система) на Украйна\" на цена 1.4 млрд. евро,  пише \"Правда\" . С тази сума вероятно се имат предвид обещаните от \"Газпром\"  инвестиции в инфраструктурата на Сърбия , които да направят възможно продължението на \"Турски поток\" при преминаването му през България. \"България промени отношението си към Русия\", пише още \"Правда\" в репортажа си от събитието. \"Съставът на делегацията говори сам за себе си\" - тя включва министрите на промишлеността и търговията, енергетиката, икономическото развитие, труда и социалната защита, както и директорите на държавната корпорация \"Росатом\" Алексей Лихачов и на \"Газпром\" Алексей Милер. След \"период на дълго охлаждане\" Борисов измени реториката и извърши \"редица достойни за уважение постъпки\", сред които извинението за срива на трите съвместни енергийни проекта - газопровода \"Южен поток\", АЕЦ \"Белене\" и петролопровода \"Бургас-Александруполис\". Според изданието Борисов е почувствал \"общата тенденция \"на \"нарасналите националистически интереси в Европа\", където лидерите се опитват да \"отстояват... своите интереси\". Междувременно швейцарският  \"Нойе цюрхер цайтунг\"  също коментира визитата. Българското решение да се заложи на още по-тясно сътрудничество в Русия в енергетиката притеснява Брюксел, пише изданието. Енергетиката бе фокусът на визитата, макар Медведев и Борисов да откриха туристически форум във втория ден от посещението. Вестникът добавя, че България опитва да противодейства на всякакво безпокойство за връзките с Русия и че преди Медведев в страната бе генералният секретар на НАТО Йенс Столтенберг. Проблемът е, че хибридната политика на Русия, за която присъствието на НАТО в региона е болезнено, може да ползва енергетиката като пряк лост за действие.", "date": "2019.03.06", "title": "\"България се държи за тръбата\" и други руски коментари за визитата на Медведев"}
{"url": "https://www.dnevnik.bg/evropa/2019/03/06/3400178_promenite_v_taksite_za_prevodi_shte_spestiat_nad_1/", "text": "Промените в таксите за преводи в евро ще спестят над 1 млрд. евро на гражданите извън еврозоната на година. Това заяви българският евродепутат Ева Майдел (ГЕРБ/Европейска народна партия) по време на дискусия по повод  промените , с които се уеднаквяват разходите за трансгранични плащания в евро между страните от еврозоната и тези извън нея и се повишава прозрачността при таксите, свързани с услуги по превалутиране. Ева Майдел бе докладчик по темата в Европейския парламент. Регламентът за презграничните плащания вече беше гласуван в пленарната зала и  одобрен от държавите членки , а част от промените се очаква да настъпят от декември 2019 г. По думите на Майдел той изпраща един двоен стандарт в историята и представлява втората малка революция в ЕС след отпадането на таксите за роуминг. Тя обясни, че от 15 декември тази година всички европейски граждани и бизнеси ще са третират еднакво, когато трябва да превеждат и получават евро и преводите в евро ще струват колкото вътрешните преводи в национална валута. Досега това се отнасяше само за държави в еврозоната и поставяше други в неравностойно положение, допълни тя (повече за промените четете  тук ). Майдел отбеляза, че регламентът засяга всички българи и най-големият ефект ще е за тези, които имат близки в чужбина, които много често превеждат или получават пари, почиват и учат в чужбина, както и за българския бизнес, който вече няма да трябва да отваря банкова сметка във всяка държава в ЕС, където осъществява дейност. Тя каза, че много години българите са плащали най-високите такива такси, между 30 и 50 лева, независимо от стойността на превода. От 2012 до 2017 г. средната цена, която българите са заплащали, се е увеличила. След България втората държава с най-високи такси е Румъния, но там таксата е близо двойно по-ниска отколкото за българите, отбеляза Майдел. Според нея това е много явен пример за двоен стандарт, а същевременно всички европейци трябва да бъдат третирани наравно, защото там се корени силата на обеднена Европа. Втората част на регламента, която ще започне да се прилага от 2021 г., ще помогне на българските граждани да сравняват как използват кредитната или дебитната си карта в чужбина и какъв е начинът за превалутиране. Това, което ще могат да виждат гражданите и бизнесът, ще е на момента каква ще е комисионната при разплащането. Потребителите ще получават електронно известие като смс или чрез банковото си приложение и да изберат коя банка да направи превалутирането – тяхната или тази на търговеца. По думите на Майдел целта е да се премахнат скритите такси, които някои банки или търговци прилагат и които стават известни след получаването на банковото извлечение. Според Европейския парламент всички европейски валути трябва да се третират наравно и затова той е договорил 36 месеца след влизането в сила на регламента Европейската комисия да направи препоръка за прилагането на правилата към всички европейски валути, каза още евродепутатът като уточни, че в Европа 80% от транзакциите са в евро. Тя и екипът й работят за разговори с Еврокомисията, като целта им е да има платформа, която да дава по-голяма прозрачност и яснота как регламентът ще влезе в сила. Ползите за малките предприятия Икономистът Лъчезар Богданов отбеляза, че към 2017 г., последната, за която има данни, изходящите трансгранични преводи от България са около 1.9 млн. на година, или на стойност около 98 млрд. лева, а входящите са около 4.3 млн. превода на стойност 248 млрд. лева. Той отбеляза, че България е относително бедна в общия европейски пазар икономика и нейният начин да постигне дългосрочен догонващ растеж е да бъде отворена икономика. Това става, като българските пазари за стоки и услуги са отворени. За България външната търговия и съответно разплащанията са относително много по-важни, отколкото за големи икономики като Франция, Германия и дори Полша и такива пречки като таксата за разплащане са важни, допълни Богданов. Той отбеляза, че външната търговия на България е 131% от нейния БВП, а износът е 66% от БВП, докато при Германия е един път и половина по-малко. За всички около 36 хил. малки предприятия, които осъществяват внос, и около 15 хил., които осъществяват износ, съществуващите тежести са непропорционални. Същевременно големите компании могат по-лесно да договорят по-добри условия. Затова промяната според Богданов ще засегне в много голяма степен дейността на малките предприятия и хората, които осъществяват пътувания. Студентите в чужбина Даниела Данаилова-Шербел, член на управителния съвет на организацията на българите с опит в чужбина \"Тук-Там\", коментира, че един студент в чужбина на края на годината вижда, че разходите за такси в преводи са почти равни на едномесечната му издръжка в тази държава. На ежедневна база тези суми биха му стигнали да се прибере в България и да се върне след това. По думите на Данаилова-Шербел завърналите се в България и работещи с чужбина хора, както и фирмите, които осъществяват дейност с други страни, имат сметки във всяка валута, в която работят. Тя даде пример и със себе си. Първите два месеца със съпруга й отделили много време на въпроса къде да си отворят сметка и 13 месеца по-късно все още нямат сметка в българска банка, защото условията с тези в германска банка са несравними. Според нея промените са изключително необходими, макар и малко закъснели. В отговор на въпрос Майдел каза, че влизането в чакалнята на еврозоната би дало силен сигнал накъде България се е запътила. Кредитните институции и агенциите, които следят кредитния рейтинг, със самото влизане в чакалнята ще затвърдят и повишат кредитния рейтинг на страната, а това е едно от първите неща, които виждат чуждестранните инвеститори.", "date": "2019.03.06", "title": "Промените в таксите за преводи ще спестят над 1 млрд. евро на хората извън еврозоната"}
{"url": "https://www.dnevnik.bg/bulgaria/2019/03/06/3400371_dimitur_abadjiev_purviiat_poslanik_na_bulgariia_v/", "text": "Новоназначеният извънреден и пълномощен посланик на България в Саудитска Арабия Димитър Абаджиев пристигна в Рияд, съобщи Министерството на външните работи на сайта си. Двете страни имат дипломатически отношения от 1995 г., но досега нямаше българско дипломатическо представителство в Рияд. Димитър Абаджиев е първият български посланик, който ще изпълнява задълженията си от саудитската столица. Очаква се следващата седмица той да връчи копия от акредитивните си писма в саудитското министерство на външните работи. Намеренията на България да открие посолство в Рияд бяха заявени от министър-председателя Бойко Борисов по време на посещението му в Саудитска Арабия през ноември 2017 г. През следващата година започна процедурата по откриване на посолството в Рияд, а Димитър Абаджиев, който представляваше България в Словения,  бе предложен за посланик  през септември 2018 г. Последната среща между министъра на външните работи Екатерина Захариева и нейния саудитски колега Абел ал-Джубейр бе в началото на февруари в Брюксел. Тогава българският вицепремиер даде положителна оценка за плановете за икономическа диверсификация на Саудитска Арабия. Екатерина Захариева отбеляза, че българските фирми са заинтересовани да участват в изпълнението на нови инженерни и строителни проекти в страната. По думите й откриването на посолство в Рияд ще допринесе за развитието на сътрудничеството в области от взаимен интерес. Година по-рано министър Ал-Джубейр гостува на Екатерина Захариева в София. Двамата са се срещали още два пъти.", "date": "2019.03.06", "title": "Димитър Абаджиев, първият посланик на България в Саудитска Арабия, пристигна в Рияд"}
{"url": "https://www.dnevnik.bg/sport/2019/03/06/3400354_real_opitva_da_si_vurne_joze_mourinyo/", "text": "Жозе Моуриньо е първият избор за нов постоянен треньор на  \"Реал\" (Мадрид) , обяви бившият президент на белите Рамон Калдерон. Испанският клуб вече се е свързал с португалеца, който е без работа от 18 декември, когато беше уволнен от \"Манчестър юнайтед\". \"Реал\" изживя кошмарна седмица, в която  целият му сезон се сгромоляса . След историческа тригодишна доминация белите слязоха от европейския и световен връх след  катастрофална загуба с 1:4 от \"Аякс\"  насред \"Сантяго Бернабеу\". Отпадането от Шампионската лига дойде след  две поредни поражения от големия съперник \"Барселона\" . И двете отново се случиха на \"Бернабеу\". Първото - с 0:3 - изхвърли \"Реал\" в полуфиналите на Купата на краля, а второто - с 0:1 - окончателно ги извади от битката за титлата в Ла Лига. Експериментът със Сантяго Солари не проработи и раздялата с него е въпрос на време. Бившият халф беше натоварен със задачата да стабилизира отбора след скоростното уволнение на Хулен Лопетеги, но ситуацията дори се влоши. По думите на Калдерон Моуриньо е \"единственият треньор, когото Перес уважава\". \"Нямам никакви съмнения, че Моуриньо е вариант №1 за президента. Той е бил потърсен през последните седмици\", каза бившият президент на \"Реал\". Той допълни, че Перес е искал да вземе Моуриньо още през лятото, когато Зинедин Зидан напусна. \"Моуриньо обаче беше с \"Манчестър юнайтед\" и каза, че не е правилният момент да се завърне. Сега обаче може би е, защото е свободен.\" \"Мисля, че има огромна вероятност той да бъде на скамейката на \"Реал\" през следващия сезон\", каза още Калдерон. Попитан за другите потенциални кандидати, той отговори: \"Може би (мениджърът на \"Тотнъм\" Маурисио Почетино. Говорят си за него. Но в следващите дни ще изскочат доста имена, защото за феновете тази ситуация е неприемлива.\"", "date": "2019.03.06", "title": "\"Реал\" иска да си върне Жозе Моуриньо"}
{"url": "https://www.dnevnik.bg/razvlechenie/2019/03/06/3400222_fotogaleriia_muzeina_smeska_ot_lui_vjuiton/", "text": "Френската модна къща \"Луи Вюуитон\" закри Седмицата на модата в Париж с голямо ревю, в което пресъздава част от екстериора и тръбите от центъра за модерно изкуство \"Жорж Помпиду\", но в сърцето на \"Лувъра\".", "date": "2019.03.06", "title": "Фотогалерия: Музейна кръстоска от \"Луи Вюитон\""}
{"url": "https://www.dnevnik.bg/sviat/2019/03/06/3400388_ubiistvoto_na_ian_kuciak_e_znak_che_mediite_se/", "text": "След убийството на Ян Куцяк европейските държави трябва да помнят, че журналистите трябва непрекъснато да бъдат защитавани – около това мнение се обединиха участниците в конференция, посветена на медийната свобода, организирана от Асоциацията на европейските списания (ЕММА) и Асоциацията на европейските издатели на вестници (ЕНПА) в Словакия. Убийството на  Ян Куцяк и Мартина Кушнирова  изтри невидимата линия между нас, журналистите, и читателите. Обединихме се в борбата за свобода и демокрация, които са в затруднено положение в страната ни, въпреки че от Нежната революция изминаха почри 30 години\", каза Петер Барди, главен редактор на Aktuality.sk. \" Случилото се на Ян  винаги ще ни напомня, че трябва да защитаваме журналистите, за да опазим основите на свободните общества. Критичната и независима журналистика е един от устоите на демокрацията. Журналистите вдъхват на фактите живот, търсят отговорност на властите и защитават демократичните ценности\", отбеляза изпълнителният директор на \"Аксел Шпрингер\" Марк Декан. \"Убийството на  Ян Куцяк  трагично напомни на ЕС и държавите-членки колко е важно непрекъснато да се полагат усилия за опазване на най-висшите демократични стандарти, да се защитават журналистите и медиите\", каза вицепрезидентът на ЕНПА Валдо Лехари. \"Като президент мога да обещая, че ако се създаде законодателство, което да даде повече защита на журналистите, аз ще го подкрепя\", заяви президентът Андрей Киска. 27-годишният журналист беше застрелян заедно с приятелката си, а прокуратурата потвърди, че убийството е било поръчково. Последната статия, върху която Куцяк е работил, е за италиански бизнесмени, подозирани във връзки с мафията, които са имали бизнес отношения с близки до властта в Словакия хора. Въпреки оставката на премиера Роберт Фицо не бяха свикани предсрочни избори, а трипартийната коалиция остана на власт. Следващите избори трябва да са през 2020 г. Фицо остава председател на управляващата партия  \"Смер - социална демокрация\" (\"Посока - социална демокрация\") и се смята за задкулисна движеща сила на политиката, като често напада медиите. \"Вие сте най-големите престъпници, вие нанесохте най-големите щети на държавата\", каза Фицо на журналисти дни преди годишнината от смъртта на Куцяк. Според разследването на убития един от описваните от него италиански бизнесмени, който впоследствие беше екстрадиран в Италия по обвинения в контрабанда на наркотици, е имал бизнес връзки с двама словаци, работили по-късно в офиса на Фицо. Бившият премиер отрече да е извършил нещо нередно и обвини милиардера  Джордж Сорос  за падането си от власт. През септември полицията арестува четирима души, между които жена, идентифицирана с инициалите А. Ж., обвинена като поръчителка на убийството. Според медиите става дума за Алена Жужова. Тя също отрича да е извършила закононарушение. Куциак никога не е писал за Жужова, но словашки медии съобщиха, че тя е имала делови връзки с бизнесмена с политически контакти Мариан Кочнер, който в момента е в предварителен арест по обвинения във фалшификации. Месеци преди убийството му Куциак каза на полицията, че Кочнер е заплашвал да започне да събира информация за него и семейството му. Полицията не повдигна никакви обвинения във връзка с това. Кочнер отрече всякакво съпричастие с убийството.", "date": "2019.03.06", "title": "Убийството на Ян Куцяк е знак, че медиите се нуждаят от непрекъсната защита"}
{"url": "https://www.dnevnik.bg/kultura/2019/03/06/3400395_sofiia_predostavia_artefakti_za_izlojba_v_skopie/", "text": "Правителството одобри проект на договор между Министерството на културата на Република България и Министерството на културата на Република Северна Македония за организиране на съвместна изложба \"100 години Требенище\" в гр. Скопие, съобщава правителствената пресслужба. Изложбата ще бъде експонирана в периода 14 март - 15 септември в гр. Скопие и ще представи находките от некропол при с. Требенище, Република Северна Македония, като отбелязва 100 години от откриването му. Експозицията се организира съвместно от Националния археологически институт с музей при БАН, Националния институт Археологически музей на Македония - гр. Скопие, и Народния музей на Белград и Музея в гр. Охрид. За пръв път ще бъдат представени почти всички находки от некропола, а изложбата представлява един положителен акт за развитието и задълбочаването на сътрудничеството в областта на културата между трите балкански държави - България, Северна Македония и Сърбия.", "date": "2019.03.06", "title": "София предоставя артефакти за изложба в Скопие"}
{"url": "https://www.dnevnik.bg/evropa/2019/03/06/3400380_v_bulgariia_chuvstvitelno_sa_namaleli_sluchaite_na/", "text": "През 2017 г. България е дала гражданство само на 914 души и това е спад с 44 на сто в сравнение с данните от 2016 г., показва статистиката на \"Евростат\". Най-често през 2017 г. гражданство в България са получавали украинци (22.3 на сто), руснаци (19 на сто) и турци (12 на сто). Сравнено с останалите в ЕС, страната е била сред тези, които най-рядко са предоставяли паспорт на чужденци спрямо броя на местното население. През 2016 г. България е дала гражданство на 1585 души,  живеещи в страни извън Европейския съюз, което е с 671 повече спрямо 2017 г. Тогава най-много български паспорти са издадени на руснаци – 488, а на второ място са украинските граждани - 278. От министерството на правосъдието уточниха, че разпространените от \"Евростат\" данни за получилите гражданство са по отношение само на лицата,които имат настоящ адрес в страната, тъй като изискването на Регламент 862/2007 е \"  на комисията (Евростат) данни за обичайно пребиваващите на територията на страната лица, получили гражданство на страната\". Информацията към Евростат е предоставена от Националния статистически институт на базата на данните е ГД ГРАО, като се отчитат само лицата, които имат настоящ адрес в страната. Данните на Евростат идват само няколко месеца след разразилия се корупционен скандал при придобиване на българско гражданство от чужденци.  В края на миналата година бяха арестувани  председателят на Държавната агенция за българите в чужбина (ДАБЧ) Петър Харалампиев и главният секретар на организацията Красимир Томов в обвинение за търговия с влияние и взимане на подкупи при издаването на български документи. В скандала беше намесено и името на вицепремиера и министър на отбраната Красимир Каракачанов. След арестите премиерът Бойко Борисов намекна,  че задачите на агенцията могат да се разхвърлят на министерствата на вътрешните работи, правосъдието, културата, образованието, президентството и други. Именно заради това по думите му тя можело да бъде закрита. Каракачанов обаче възрази на премиера и предложи създаването на министерство на българите в чужбина. Главният прокурор Сотир Цацаров също препоръча ДАБЧ да бъде закрита, тъй като в този си вид генерирала корупция. Мароканци, албанци и индийци получават най-често европейски паспорти Общо в ЕС през 2017 г. гражданство са получили над 825 хил. чужденци (в сравнение с 995 хил. през 2016 г.), главно от Мароко, Албания и Индия. Най-често мароканците получават паспорти от Италия, Испания и Франция. Албанците взимат паспорти главно от Гърция и Италия, а индийците - от Великобритания. Румънците (25 хил.), поляците (22 хил.) и британците (15 хил.) са били най-честите получатели на гражданство от друга страна от ЕС. Броят на британците, потърсили паспорт от друга страна в ЕС, се е удвоил, показват данните. Според статистиката най-често (при 37.8 на сто от случаите) държавите от ЕС предоставят паспорти на граждани от други страни от общността, както и на африканци (27.4 на сто), азиатци (20.6 на сто), американци (11.4 на сто). Половината държави членки са дали гражданство на повече хора през 2017 г., отколкото през 2016 г. Най-голямото относително увеличение е отбелязано в Румъния (от 4527 души през 2016 г. до 6804 през 2017 г., или +50%), Люксембург (от 3315 до 4980, също +50%), Словакия (от 484 до 645, +33%), Малта (от 1495 до 1973, +32%) и Финландия (от 9375 до 12 219,+30%). Броят на случаите на даване на гражданство е намалял в другата половина от държавите членки през 2017 г., като най-голямо е намалението в Хърватия (от 3973 до 688, или -83%), следвана от Испания (от 150 944 до 66 498, или -56%), Дания (от 15 028 до 7272, или -52%) и Естония (от 1780 до 880, или -51%).", "date": "2019.03.06", "title": "В България случаите на предоставяне на гражданство са намалели наполовина"}
{"url": "https://www.dnevnik.bg/sviat/2019/03/06/3400404_avstriia_niama_da_pomaga_na_svoi_grajdani_srajavali_se/", "text": "Австрия обяви, че ще лиши от консулска защита свои граждани, сражавали се на страната на екстремистката групировка \"Ислямска държава\", и отхвърли призива на САЩ всички съюзници да репатрират пленените екстремистки бойци и да ги съдят. Това предаде \"Ройтерс\", като се позова на днешна статия на австрийското издание \"Пресе\", пише БТА. \"Следователно няма да приемем тези хора обратно\", цитира вестникът думите на австрийския вътрешен министър Херберт Кикъл. \"Хора, които са се присъединили към терористични организации и са отхвърлили основните ценности на австрийското общество, не могат да претендират за помощ от страна на Австрия\", гласи предложената поправка в закона за консулската защита според \"Пресе\". \"Ройтерс\" отбелязва, че докато районът, контролиран от бойците, се свива непрекъснато, някои от тях, пристигнали да се сражават от Европа, са поискали да се върнат в Европа. Пред журналисти обаче канцлерът Себастиан Курц каза, че няма да има помощ за хората, присъединили се към терористична организация. Според Курц \"всеки, който напусне Австрия, за да убива, измъчва или да действа срещу религиозни малцинства и хора, които мислят различно по света, няма право на помощ от Австрия\". Коментарите на Австрия и обявени по-рано мерки на  Германия  следват призива на президента на Съединените щати Доналд Тръмп към европейските страни  да приемат  и изправят пред съда над 800 свои граждани, сражавали се за \"Ислямска държава\".", "date": "2019.03.06", "title": "Австрия няма да помага на свои граждани, сражавали се за \"Ислямска държава\""}
{"url": "https://www.dnevnik.bg/evropa/2019/03/06/3400400_ako_nasledi_junker_veber_shte_prekrati_pregovorite_s/", "text": "Турция не може да стане член на Европейския съюз, заяви Манфред Вебер, водещият кандидат на европейските консерватори за председател на Европейската комисия, цитиран от \"Ройтерс\".  Вебер  добави, че ако бъде избран на поста, който в момента заема Жан-Клод Юнкер, ще прекрати преговорите за присъединяването на Турция. Пред германски консерватори в Бавария той отбеляза: \"Всички желаят добри отношения с Турция, всички искат да работят тясно заедно.\" \"Ако обаче аз стана председател на комисията, тогава ще инструктирам централата в Брюксел да прекрати преговорите с Турция по присъединяването към ЕС\", каза Вебер при възторжени аплодисменти. \"Турция не може да стане член на ЕС, нека го изясним\", добави той. През октомври турският президент Реджеп Тайип Ердоган каза, че ще обмисли дали дългогодишната кандидатура на Турция за членство в ЕС да не бъде поставена на референдум. Изказването показва раздразнението на президента от един процес, който по думите му е белязан от предразсъдъци срещу мюсюлманите. /БТА", "date": "2019.03.06", "title": "Ако наследи Юнкер, Вебер ще прекрати преговорите с Турция за влизане в ЕС"}
{"url": "https://www.dnevnik.bg/bulgaria/2019/03/06/3400414_spored_60_ot_bulgarite_glavniiat_prokuror_e_provalil_v/", "text": "Според 60% от българите главният прокурор Сотир Цацаров, чийто мандат изтича след една година, се е провалил в борбата с корупцията по високите етажи на властта и битовата престъпност. Това показват  резултатите от национално проучване  на социологическа агенция \"Глобал метрикс\", направено по поръчка на Българския институт за правни инициативи (БИПИ). Анкетата цели да установи какви са очакванията на обществото от следващия ръководител на държавното обвинение, като нарочно въпросите не са били насочени изрично към юристи. Според цитираните данни близо 43% от българите оценяват работата на главния прокурор със тройка по шестобалната система, а още 25% му пишат \"Слаб 2\". Едва 0.70% от хората поставят отлична оценка. Допитването показва, че за близо 80% от анкетираните Сотир Цацаров не се е справил нито с битовата престъпност, нито с корупцията по високите етажи на властта, а работата на прокуратурата по тези направления е била кампанийна. Между 60 и 70% от хората не са видели никаква полза от работата на главния прокурор за обществото и намират, че в мандата на Цацаров прокуратурата е била използвана за политически цели. Близо 37% от анкетираните смятат, че главният прокурор като институция е ненужен на обществото, а доверието на хората в съдебната власт е спаднало до 10% според данните. Според Теодор Славев от БИПИ, който представи данните в БТА, отговорите показват, че в момента има усещане за политическо вмешателство в прокуратурата. Той припомни, че в началото на мандата си Цацаров предложи сформирането на независим съвет, който да осъществява мониторинг на мерките за подобряване ефективността на прокуратурата. За 7-годишния му мандат обаче такъв съвет не е съставен.  Новият главен прокурор: мъж на 45 г., прокурор, политически независим Резултатите от проучването показват, че обществото предпочита прокуратурата да бъде оглавена от човек с кариера на прокурор и следовател, който е политически независим, да не се поддава на натиск. Според 60% от анкетираните най-важният му приоритет трябва да е борба с престъпността по високите етажи на властта, а 40% акцент в работата му трябва да е недопускане използването на прокуратурата за политическа цели. Половината от попитаните (51%) смятат, че следващият ръководител на държавното обвинение трябва да е отново мъж. Едва 18 на сто от запитаните предпочитат жена, а други 31 % нямат мнение по въпроса. Пак около половината посочват като най-подходяща възраст - 45 г. В предпочитанията за професионална кориера до заемането на поста водят прокурор (29.7%), следван от съдия (20.28%) и представител на академичната общност (10.14%). Като на-важно качество на бъдещия главен прокурор участниците в анкетата посочват политическата независимост (65.38%), издръжливост на натиск (58.39%) и почтеност (55.59%). Така профилът на главен прокурор, който очертава изследването, е мъж над 45 г, прокурор или следовател, политически независим и активен в борбата с корупцията по високите етажи на властта. От неправителстветелствената организация БИПИ призоваха за повече прозрачност по време на процедурата по избор на новия главен прокурор, която трябва да започне най-късно през септември. \"Нагледали сме се на публичност, дори театрална, а прозрачността е това, което ни липсва\", заяви председателят на организацията Биляна Гяурова-Вегертседер.", "date": "2019.03.06", "title": "Според 60% от българите главният прокурор се е провалил в борбата с корупцията"}
{"url": "https://www.dnevnik.bg/sport/2019/03/06/3400307_pleiofi_bez_lebron_djeims_nemislimoto_e_na_put_da_se/", "text": "От последния път, когато Леброн Джеймс не участваше във финалите на НБА, изминаха девет години. А от последния път, когато той не беше част от плейофите - цели 14 години. В този период водените от него \"Кливланд кавалиърс\" и \"Маями хийт\" неизменно бяха сред главните претенденти за титлата. Животът в Западната конференция обаче е много по-тежък и голямата звезда на баскетбола вече го разбра. За играч, получил прозвището Краля още с влизането си в НБА директно от гимназията, спечелил три шампионски пръстена и изиграл осем финала в последните осем години, изглежда абсолютно немислимо да приключи сезона още след редовната му част. Именно това обаче е на път да се случи. Миналото лято Джеймс за втори път си тръгна от \"Кливланд\" - клубът, който имаше щастието да го избере под №1 в драфа през 2003 г. Две години след като изпълни своето обещание към града и донесе първа титла на \"кавалерите\" след най-великия обрат в историята, той реши да потърси промяна. Краля се запъти към западния бряг, за да се присъедини към \"Лос Анджелис лейкърс\" - един от двата най-успешни клуба, който обаче тъне в посредственост през последните десетина години и търсеше своята нова звезда след оттеглянето на Кобе Брайънт. Привличането на Джеймс беше мечтаният удар за \"езерняците\" - и спортно-технически, и икономически. Макар и вече на 34 години, с над 55 хиляди изиграни минути, каращ 16-ия си сезон в НБА, той продължава да е един от най-доминиращите играчи, които баскетболът някога е виждал. В същото време е един от малцината действащи баскетболисти, чиято популярност отдавна е надхвърлила пределите на Северна Америка. И на спорта като цяло. Още с пристигането му в Ел Ей беше ясно, че изграденият предимно от млади играчи състав на \"Лейкърс\" няма шанс да се бори за титлата. Да свалиш \"Голдън стейт уориърс\" от трона беше почти непосилна задача, дори когато разполагаш с Джеймс, Кайри Ървинг и Кевин Лав в отбора. А през лятото шампионите отново се подсилиха, като добавиха пети ол-стар играч към наличните четирима в стартовия състав. С пристигането на Джеймс обаче изглеждаше сигурно, че \"Лейкърс\" ще се завърне в плейофите след петгодишно отсъствие. И всичко вървеше в правилната посока, докато навръх Коледа звездата на \"езерняците\" не получи контузия. Той пропусна 17 мача - най-дългото отсъствие в кариерата му, а в този период отборът записа 11 поражения и изпадна от зоната на плейофите. Завръщането на Джеймс не донесе очаквания ефект, въпреки че началото беше обещаващо - зрелищна победа в дербито с \"Лос Анджелис клипърс\". Оттогава обаче отборът допусна девет загуби в 12 мача и се отдалечи значително от челната осмица. Джеймс видимо не е доволен от част от играчите в отбора. И опитът за привличането на още една суперзвезда - Антъни Дейвис - в средата на сезона го доказа. След като сделката се провали, недоволството на Джеймс се увеличи. Той критикува някои от младите състезатели, а липсата на химия в тима е все по-очевидна. Старши треньорът Люк Уолтън почти сигурно ще бъде уволнен след края на сезона, като според баскетболните експерти отвъд океана основната причина е, че не е харесван от Краля. До края на редовния сезон за \"Лейкърс\" остават 18 мача. Отборът изостава с шест победи от \"Сан Антонио спърс и \"Юта джаз\" и със седем от \"Клипърс\", които заемат последните три места в зоната на плейофите. Сега Джеймс има възможност да се покаже като лидер и да направи всичко по силите си да вкара \"езерняците\" в плейофите. Или да  трупа индивидуални статистики  в очакване на лятото, когато ще се пристъпи към сформирането на още един суперотбор в Западната конференция.", "date": "2019.03.06", "title": "Плейофи без Леброн Джеймс? Немислимото е на път да се случи"}
{"url": "https://www.dnevnik.bg/bulgaria/2019/03/06/3400415_za_poddrujkata_na_turgovskiia_registur_se_harchi/", "text": "Агенцията по вписванията плаща по-висока годишна сума за външен пиар и медийно обслужване, отколкото за поддръжката на Търговския регистър, който се срина през лятото и блокира достъпа до ключова информационна система. Това показват данни, получени по Закона за достъп до обществена информация от  \"Медиапул\" . Според нея на 7 юни миналата година, два месеца преди срива, е сключен договор с пиар фирмата \"Пюър\" ЕООД за 28 800 лв. По договор се предвижда създаването на комуникационна стратегия, писането на прессъобщения, поддържането на база данни с журналисти. Изданието припомня, че в структурата на агенцията има щат за човек, който да върши тези неща. Разхвърляна по месеци, сумата излиза по 2400 лв. на година разход за на практика дублиране на дейност. От началото на 2019 г. пък агенцията подписва договор с \"Дарик радио\" за 101 400 лв. за излъчването на 780 информационни спота по 30 секунди в рамките на годината. Сумарно двата договора са разход от 130 200 лв., докато годишно за поддръжка на регистъра се плащат по 90 хил. лв. на \"Лирекс БГ\". Информацията, цитирана от изданието, бе оповестена при срива на регистъра.", "date": "2019.03.06", "title": "За поддръжката на Търговския регистър се харчи по-малко, отколкото за пиар"}
{"url": "https://www.dnevnik.bg/sviat/2019/03/06/3400457_evropa_moje_bi_nadceni_rusiia_i_podceni_kitai_v/", "text": "Еврокомисарят по разширяването Йоханес Хан заяви в интервю за \"Файненшъл таймс\", че Европейският съюз е подценил влиянието на Китай в Западните Балкани, предаде \"Танюг\", цитирана от БТА. Хан изрази загриженост във връзка с кредитите,  които западнобалканските страни взимат от Китай  за инфраструктурните си проекти, което повишава риска от дългосрочни щети в техните слаби икономики. Еврокомисарят изтъкна, че Китай никога не е правил сметка дали дадената страна е способна да плати заемите си, а ако не може, Пекин оказва натиск проектите да станат китайска собственост. \"Може би надценихме Русия и подценихме Китай\", заяви Хан. Той добави, че европейците може би не са най-бързите, може би са по-взискателни от другите, но в крайна сметка са \"най-почтените партньори\". \"Файненшъл таймс\" отбелязва, че в последно време Китай направи значителни инвестиции на Балканите в рамките на платформата \"16+1\", в която са включени 11 страни - членки на ЕС, и 5 държави, които не са членки - Северна Македония, Албания, Босна и Херцеговина, Черна гора и Сърбия. По данни на Центъра за международни и стратегически проучвания над половината от общо 9.4 млрд. долара, които са инвестирани в 16-те страни през 2016 и 2017 г., са предназначени за страните, които не са членки на ЕС. Четиригодишен минимум Междувременно според доклад на института \"Мерикс\" и американската консултантска компания \"Родиъм груп\" китайските компании са похарчили по-малко средства за придобивания в Европа през 2018 г. спрямо предходната година, предаде ДПА. Преките чуждестранни инвестиции от Китай в 28-те страни - членки на ЕС, са спаднали с 40 процента през 2018 г. до 17.3 млрд. евро (19.6 млрд. долара), сочи докладът. Въпреки низходящата тенденция в Европа като цяло Германия отчита леко увеличаване на показателя. Китайските инвестиции в най-голямата европейска икономика са нараснали с около 300 млн. евро на годишна основа до 2.1 млрд. евро. Миналата година са били извършени придобиванията на германската фармацевтична компания \"Биотест\" (Biotest) от китайския ѝ конкурент \"Тянчън\" (Tiancheng) и на доставчика на автомобилни компоненти \"Грамер\" (Grammer) от \"Нинбо Цзифън\" (Ningbo Jifeng). Причина за намаляването на интереса на китайските инвеститори към купуване на европейски компании е, че продължаващият строг капиталов контрол в Китай затруднява компаниите да набират средства в чужбина, установява проучването. Може да се наблюдава и цялостен недостиг на ликвидни средства според авторите Тило Ханеман, Агата Крац и Мико Хуотари. От друга страна, по-строгите правила в Европа играят все по-голяма роля за затрудняване на китайските придобивания, за забавяне или дори предотвратяване на инвестициите. Очаква се тези контролни механизми да бъдат затегнати още повече, допълва ДПА. Европа ще остане привлекателна Засилващите се опасения на германското правителство около инвестициите в чувствителни технологични сектори и жизненоважна инфраструктура могат да доведат до забавяне или дори провал на преговорите за сключване на нови договори с китайски инвеститори като в случая с инженерната компания \"Лайфелд\" (Leifeld) и оператора на електропреносни мрежи 50Херц (50Hertz). Миналата година освен това китайски инвеститори за пръв път са продавали в голям мащаб. Те са разпродали по-рано придобити европейски акции за 3 млрд. евро, сочат оценки на авторите на доклада. Въпреки по-строгия контрол върху инвестициите експертите очакват, че Европа ще остане привлекателна дестинация за китайските инвеститори. Сред факторите за това е и търговският конфликт със САЩ, допълват авторите. Повече за инвестициите на Китай от последните 10 години  четете тук .", "date": "2019.03.06", "title": "Европа \"може би надцени Русия и подцени Китай\" в Западните Балкани, каза Хан"}
{"url": "https://www.dnevnik.bg/evropa/2019/03/06/3400454_brjuksel_obiavi_krizata_s_migrantite_za_prikljuchila/", "text": "Европейската комисия обяви мигрантската криза за приключила, предадоха \"Гардиън\" и пресслужбата на институцията. Зам.-председателят на еврокомисията Франс Тимерманс каза: \"Европа вече не е засегната от миграционната криза, която преживяхме през 2015 г.\", като все пак подчерта, че структурните проблеми остават. Еврокомисарят по вътрешните работи Димитрис Аврамопулос също се изказа в този дух, като посочи: \"Това, че въпросът с миграцията не е в дневния ред на предстоящото този месец заседание на Европейския съвет, е поредното доказателство, че кризата е приключила\", предаде БТА. По данни на Европейската комисия в продължение на три последователни години броят на пристигащите постоянно намалява, като настоящият им брой е само 10% от пиковите стойности през 2015 г. През 2018 г. бяха засечени около 150 хил. незаконни преминавания на външните граници на ЕС. При все това фактът, че броят на незаконно пристигащите е намалял, не е гаранция за бъдещето, като се има предвид вероятността миграционният натиск да продължи. Ето защо прилагането на всеобхватен подход за управление на миграцията и защита на границите е от съществено значение, се посочва в съобщение на комисията. Отбелязва се, че   трябва да се засили допълнително, тъй броят на пристигащите по маршрута през Западното Средиземноморие се увеличи значително. Това трябва да включва по-нататъшното изпълнение на програмата в размер на 140 милиона евро за подкрепа на управлението на границите и възобновяването на преговорите за обратно приемане и за облекчаване на визовия режим с Мароко. Необходимо е също   Трябва да продължат усилията, за да се подпомогне освобождаването на задържаните мигранти, улесняването на доброволното връщане (37 хил. връщания досега) и евакуирането на най-уязвимите лица (25 хил. евакуирани). Еврокомисията настоява за  Макар че с изявлението на ЕС и Турция продължава да се гарантира значително по-ниският брой на пристигащите на гръцките острови, основните проблеми в Гърция при връщането, обработването на молби за убежище и подходящото настаняване остават нерешени. Брюксел настоява, за да се подобри управлението на миграцията, Гърция бързо да изготви ефективна национална стратегия.  комисията отбелязва, че те могат да залегнат в основата на един по-систематизиран и координиран подход на ЕС­. Такива договорености ще са практическо изражение на солидарността и отговорността на равнището на ЕС и ще послужат като преходни мерки до завършването на реформата на Регламента \"Дъблин\", се казва още в съобщението.", "date": "2019.03.06", "title": "Брюксел обяви кризата с мигрантите за приключила"}
{"url": "https://www.dnevnik.bg/kultura/2019/03/06/3400392_da_hodish_po_voda_-_triizmeren_portret_na_kristo_s/", "text": "Документалният филм за Кристо \"Да ходиш по вода\" на Андрей Паунов ще открие \"София филм фест\" утре (7 март). На пресконференция днес режисьорът, един от двамата продуценти на филма, Изабела Ценкова, и племенникът и дългогодишен сътрудник на Кристо в реализирането на проектите му Владимир Явашев разказаха детайли около дългоочакваното заглавие. При създаването на \"Плаващите кейове\" е натрупан видеоматериал от над 700 часа и когато е възникнал въпросът кой да работи по бъдещия документален филм, не е имало никакво колебание, че нелеката задача ще отиде при Андрей Паунов. Режисьорът от години се е интересувал от Кристо и без да се замисля и за момент, е приел предложението. За Паунов едно от най-важните неща е било във времето на \"Инстаграм\" и на визуалната информация, която залива хората отвсякъде, да работи в стилистиката на братята Мейзълс, известни с филмите си за Кристо. Той дава възможност да надникнеш в кухнята на Кристо\", разказа Андрей Паунов. Самият Кристо е участвал активно при работата върху филма, той е гледал кадри, включвал се е в обсъжданията. \"Но той се отнася с уважение към другия творец. Няма цензура. Чувството му за хумор и самоирония изигра голяма роля филмът да изглежда по този начин. За мен най-ценното беше да се направи триизмерен портрет на един човек с всичките му странности\", каза още Паунов. Владимир Явашев потвърди, че на режисьора е била дадена пълна свобода. А по повод на собствените си спорове с Кристо при реализирането на \"Плаващите кейове\", които често са доста шумни, както се вижда в \"Да ходиш по вода\", той шеговито подхвърли, че вероятно голяма роля тук играе роднинската връзка между двамата и без нея може би е щял няколко пъти да бъде уволнен. \"Това е част от работния процес - не е спор, а един тип диалог. От 30 години се занимавам с това нещо, така че то е част от кръвта ми\", обясни Владимир Явашев. Той разказа и как е попитал Кристо която починала през 2009 г. \"Споровете\", отговорил Кристо. \"За мен беше невероятно приключение не само да се потопя в света на Кристо и на цялата тази машина за мечти, но и да направя един филм извън контекста на Източна Европа. Филм, който стъпва върху основата на една богата американска документална традиция. Филм, който е направен за публиката и в който няма режисьорски пируети. Пораснах и вече не правя такива неща\", отбеляза Андрей Паунов. Продуцентът Изабела Ценкова разказа, че това ще е първият филм за Кристо, който ще има толкова широко разпространение - Германия, САЩ, Италия, Холандия, Белгия, Полша, Австралия. \"Щастливи сме за това, защото да вкараш документално кино в кината е много трудно\", каза тя. Българската премиера е  и това ще бъде единствената прожекция по време на фестивала. А   в Дома на киното ще се проведе разговор за Кристо с Владимир Явашев и Андрей Паунов. По време на \"София филм фест\" ще бъдат излъчени и други документални филми за Кристо и Жан-Клод и техни проекти през годините.", "date": "2019.03.06", "title": "\"Да ходиш по вода\" - триизмерен портрет на Кристо с всичките му странности"}
{"url": "https://www.dnevnik.bg/zelen/2019/03/06/3399707_obshtina_kavarna_shte_vuzstanoviava_purvo_ne_tochno/", "text": "Общинският съвет на Каварна прие днес проект за възстановяване на степи в района. Миналия вторник той гласува и решение, с което призова екоминистерството да приеме готовия отдавна Интегриран план за управление на защитените зони \"Комплекс Калиакра\", \"Калиакра\" и \"Белите скали\". За тези зони от \"Натура 2000\" на територията на общината от януари 2016 г. е в сила решение на Съда на Европейския съюз, осъждащо България за неизпълнение на двете директиви за биоразнообразието и изискващо действия, които държавата бави досега. Ако започне да се изпълнява проект за възстановяване на степите, преди обаче да е приет планът за зоните от \"Натура 2000\", могат да бъдат похарчени сериозни суми без ефект, предупреждават учени и представители на неправителствени организации. Това може би ще се случи още с първия проект (на стойност 195 276 лв.). Той е за три общински имота с площ 230 декара, като в част от тях степите не се нуждаят от възстановяване. Това потвърди пред \"Дневник\" и председателят на Общинския съвет Красимир Кръстев: \"Една част от площта, където проектът иска да възстановява, си е понто-сарматска степ и няма нужда. Но тук в администрацията, които искат да кандидатстват, ме убеждават, че в част от имотите има незаконни сметища - например по 1 декар. За да се възстанови степта там, трябва да се кандидатства за целия имот.\" Според него сумата по проекта е малка, но това е пилотен проект, защото никой в България досега не е възстановявал степи и с него от общината искат да тестват как се случва, за да прилагат опита след това за възстановяването на по-големи площи.  Европейският съюз досега не е глобил България за неизпълненото решение на съда. Предстои Европейската комисия да се произнесе по предложенията, които държавата е изпращала и които не са публични. През април се очаква и мисия, която да провери взетите мерки. Ако тя установи, че предписанията не се изпълняват, Европейската комисия може да заведе ново дело и да изиска държавата да плати глоба за нарушението. Решението на съда Решението на Европейския съд констатира недостатъчен обхват на зоните за птиците и изграждане на инфраструктура, която уврежда както защитените редки степи (проектите \"Калиакра уинд пауър\", \"ЕВН Енертраг Каварна\", \"ЦИД — Атлас\", \"Вертикал — Петков и с‑ие\" и \"Трейшън клифс голф енд спа резорт\"), така и инфраструктура, прогонваща редките птици, чийто миграционен път минава оттам (проектите \"АЕС гeo енeрджи\", \"Уиндтех\", \"Брестиом\", \"Дисиб\", \"Еко енерджи\" и \"Лонгман инвестмънт\"). Според решението България не е оценила кумулативния ефект на проектите. В отговор на решението на съда през 2017 г. учени от Института по биоразнообразие и екосистемни изследвания към Българската академия на науките (ИБЕИ-БАН) разработват Интегрирания план за зоните от \"Натура 2000\" край Калиакра. Следва бойкот от собственици на земи, които отправят и заплахи към учените. В крайна сметка през август 2017 г. общината и екоминистерството спират приемането на Интегрирания план за трите защитени зони (виж  тук  и  тук ). Заради неговата липса, досега могат да започнат конкретни мерки за изпълнение на решението на Европейския съд. Собственици на земи дори в някои случаи са опожарили и разорали ценните европейски местообитания с надежда да им бъде позволено да строят, след като степите вече не съществуват. Общинският съвет на Каварна през 2018 г. поднови опитите за диалог и започна инициативи за изпълнение на решението на Съда на ЕС с надежда за решаване на казуса. Председателят на съвета Красимир Кръстев внесе предложение за замразяване на строителните планове, които попадат в степите. С решение от 21 декември миналата година Общинският съвет премахва и предвидени зони за застрояване, които щяха да доведат до по-нататъшно унищожаване на степи, като включително са отпаднали и вече одобрени подробни устройствени планове (ПУП). Миналия вторник, 26 февруари, Общинският съвет прие и решение, с което апелира към МОСВ да завърши процеса по приемане на Интегрирания план за трите защитени зони, който бе разработен от ИБЕИ-БАН през 2017г. Какво е решено досега в Каварна На 26 февруари въз основа на докладна записка на съветника инж. Йордан Стоянов, която той предостави на \"Дневник\" (виж  тук ), Общинският съвет на Каварна реши да апелира към Министерството на околната среда и водите (МОСВ) да приеме разработения от ИБЕИ-БАН Интегриран план за управление на защитените зони \"Комплекс Калиакра\", \"Калиакра\" и \"Белите скали\". Докладът цитира и местния Инициативен комитет \"За туризма на Калиакра\", препоръчващ обща работа с учените и природозащитните организации. Какво се реши днес Общинският съвет на Каварна отново обсъди как да изпълни решението на Европейския съд. Още преди заседанието участващите в дискусиите за Каварна учени и граждански организации изказаха опасения заради голямата сума и неясноти дали планираните дейностите ще имат положителен ефект върху степите. Проектът, с който общината кандидатства за финансиране, предвижда мерки, които се основават единствено на план за действие, одобрен екоминистъра, но не и върху научен план за зоните от \"Натура 2000\" и за конкретното местообитание. \"Планът за действие\" за възстановяване на защитеното местообитание понто-сарматски степи е създаден с еднолична заповед на Нено Димов от 19 февруари по Закона за администрацията. Това не е направено по реда на Закона за биологичното разнообразие (ЗБР), който изисква плановете за \"Натура 2000\" да се координират с научните и природозащитните организации. За и против Проектът  на общината и  планът на министерството  бяха предоставени на \"Дневник\" от Общинския съвет на Каварна. Мнение за тях изказаха представители на различните заинтересовани от Решението на Европейския съд - екоминистерството, учените, разработили все още неприетия Интегриран план за управление, и неправителствени експерти, които наблюдават действията за \"Натура 2000\". Мирослав Калугеров, директор на Дирекция \"Национална служба за защита на природата\" към екоминистерството, разясни за \"Дневник\", че проектът на общината, който ще кандидатства за финансиране към ПУДООС, е базиран на министерски План за действие за възстановяване на степите. Самият план е изработен от дирекцията, която ръководи в изпълнение на заповед на министър Димов. Звеното към Министерството на околната среда е изработило плана по вътрешна заповед, според Калугеров той не е план за управление и затова не минава по реда на регламентите за \"Натура 2000\", определени от Закона за биологичното разнообразие и няма нужда да се съгласува извън екоминистерството. \"Никога досега не сме изпълнявали такъв план за възстановяване на степи. Но той е изцяло базиран на разработения от ИБЕИ-БАН Интегриран план. Именно защото Интегрираният план още не е приет, ние разработихме този план за възстановяване на степите, за да можем в кратки срокове да започнем да изпълняваме Решението на Съда на Европейския съюз.\" Директорът на Института по биоразнообразие и екосистемни изследвания към Българската академия на науките (ИБЕИ-БАН) доц. Анна Ганева отбеляза, че институтът като автор на концепцията за възстановяване на местообитанието, отразена в интегрирания план на зоните край Калиакра, не е търсен за конкретни мнения и по-нататъшно обсъждане на подхода на работа.  Според доцент Росен Цонев, фитоценолог от Софийския университет и експерт в екипа на ИБЕИ-БАН, не е правилно от гледна точка на управлението на защитените зони, без да е утвърден цялостният план да се копират избирателно части от него. Също така не е ясен екипът, който е изготвил общинското проектопредложение, и неговата компетентност, доколкото в заявлението за финансиране от ПУДООС има доста спорни моменти. Например предвидени са дейности по възстановяване в имоти, които понастоящем представляват пасища или респективно са степи. Има вероятност така нареченото им възстановяване да доведе до влошаване на състоянието им, твърди Цонев. \"Коректното би било кметът на общината и министър Нено Димов, когато използват части от неприет и дори категорично отхвърлен от тях само преди година и половина документ, най-малкото да се обърнат за експертиза към изготвилите този документ\", предлага решение ученият. Тома Белев, председател на управителния съвет на Асоциацията на парковете в България, разясни, че проектът на общината се базира на план за действие, утвърден лично от министъра въз основа на Закона за администрацията, и това е процедура, която не изпълнява изискванията за управление на зоните от \"Натура 2000\". \"И двата имота в проекта са върху степи към настоящия момент и няма нужда там точно да се възстановява\", каза Белев. \"Такъв проект, уж за възстановяване на биоразнообразието, може допълнително да увреди природата, със сигурност ще изхарчи държавни пари нахалост и не изпълнява по никакъв начин Решението на Европейския съд за зоните край Калиакра\", уточни той.", "date": "2019.03.06", "title": "Община Каварна ще възстановява първо не точно степите, които трябва"}
{"url": "https://www.dnevnik.bg/bulgaria/2019/03/06/3400500_bulgariia_e_sred_liderite_v_es_po_jeni_na_visshi/", "text": "България е на шесто място в Европейския съюз по жени, които заемат висши позиции в изпълнителната власт. По данни на Евростат за 2018 г. те са 39.2 на сто от хората, които работят в тази сфера, което е и най-високият процент за последните 10 години. Европейската статистическа агенция уточнява, че изследването обхваща работещите в правителството, като сред тях попадат премиерът, вицепремиерите, министри, зам.-министри и началници на кабинетите. В някои страни държавните експерти също попадат в този списък. Най-много жени на висши позиции в изпълнителната власт има в Испания и Швеция, като това са и единствените държави, където те са повече от половината. Следват Франция, Холандия и Дания. Най-слабо представени са в Унгария, където едва 7% от работещите в тази сфера са жени. Делът на жените в ЕС на висша позиция в някое министерство се е увеличил от 23% през 2003 г. на 30 на сто през 2018 г. Миналата седмица беше разпространен  доклад на Световната банка , в който се твърди, че България е сред страните в Европейския съюз с най-добре представящите се икономики от гледна точка на законовите права на жените на пазара на труда и при избор на професия. Изследването разглежда етапите в трудовия живот на жената до пенсионирането ѝ и правната защита във всеки отделен етап. Данните обхващат десетгодишен период, в който 187 страни са оценявани по осем показателя - свобода на движение, започване на работа, заплащане, встъпване в брак, заетост след раждане, възможност да започнат свой бизнес, управление на имущество, получаване на пенсия.", "date": "2019.03.06", "title": "България е сред лидерите в ЕС по жени на висши позиции в изпълнителната власт"}
{"url": "https://www.dnevnik.bg/biznes/companii/2019/03/06/3400569_neustoichivoto_zakonodatelstvo_nanasia_nai-goliam_udar/", "text": "Непостоянното и неустойчиво законодателство нанася най-голям удар на малкия и среден бизнес, каза днес президентът Румен Радев на връчването на годишните награди за български производители \"Златна мартеница\", предаде БТА. Според него марката \"Произведено в България\" трябва да е нещо, което да консолидира все повече политици, управници, бизнес и общество в подкрепа на българското предприемачество и производство. На церемонията присъства и лидерът на БСП Корнелия Нинова,  която каза,  че трябва да се спре рекетът и бюрокрацията върху бизнеса. Държавният глава изтъкна необходимостта от ускорени процедури за регистрация и разрастване на бизнес, защото, по думите му, най-голямото предимството на малкия бизнес е неговата бързина и гъвкавост. \"Когато те се задушават нормативно, този бизнес губи най-важното си предимство и става невъзможно да се конкурира на международния пазар спрямо страни, където тези процедури са два - три пъти по-бързи, каза президентът. Радев посочи, че това означава еднакви критерии и условия за достъп до обществените поръчки. Според него това няма как да стане без електронно правителство, което ще гарантира прозрачност и равнопоставеност и ще осигури лоялна конкуренция. Държавният глава посочи още, че са нужни повече стимули за малкия и среден бизнес, който е инициативен, иновативен, гарантира повече младежка заетост и работи с науката и образованието и за по-висока добавена стойност. Това означава и гаранция от държавата за защита на собствеността и възвръщане на доверието в правораздавателната система, каза президенът.", "date": "2019.03.06", "title": "Неустойчивото законодателство нанася най-голям удар на бизнеса, смята президентът"}
{"url": "https://www.dnevnik.bg/evropa/2019/03/06/3400564_italiia_shte_dava_grajdanski_dohod_na_hora_s_dohodi/", "text": "Италия ще предоставя \"граждански доход\" на хора, които кандидатстват за него и получават под 780 евро, а за домакинства ще има и други критерии, съобщи \"Евронюз\". Мярката, която бе сред основните предизборни  обещания  на популисткото движение \"Пет звезди\" миналата година, се очаква да струва на Рим между 7 и 8 млрд. евро на година. Само преди месеци Италия и Европейската комисия спореха заради несъответстващия на европейските правила бюджет, който предвиждаше и такъв базов доход. Според \"Асошиейтед прес\" стойността на схемата тази година ще е 7.1 млрд. евро. Според правителството става въпрос за безработни, които ще подписват документи, за да се ангажират с преквалификация, за да се върнат на пазара на труда. Филипо Тадеи от университета \"Джонс Хопкинс\" обаче смята, че за елемента на преквалификация Италия не разполага с нужната инфраструктура. Третата най-голяма икономика в еврозоната е сред страните с най-висока безработица (10.5% през януари) в ЕС. До 9360 евро годишно Новата схема ще позволи гражданин на Италия или страна, членка на ЕС, живял в Италия през последните 10 години, да получава подобен доход при определени условия. Кандидатът ще трябва живее в домакинство с доход под 9360 евро годишно и спестявания под 6000 евро годишно, както и да не притежава втори (различен от дома) недвижим имот на стойност над 30 хил. евро. При семейства с деца стойността е друга. Ако човек е сам и няма доход или малки спестявания, би могъл да получи до 9360 евро годишно, като от тях 280 евро трябва да се използват за наем. На практика всеки с доход под 780 евро може да кандидатства. Участващите в програмата получават месечно предплатени дебитни карти, за да плащат при пазаруването на хранителни продукти, лекарства, плащането на комунални услуги и наем. В замяна на това те могат да се включат в програми за намиране на работа и обучителни програми. С базовия доход наскоро експериментира Финландия. Проектът с участието на 2000 безработни финландци, получавали 560 евро месечно независимо дали са си намерили работа или не, приключи през януари 2019 г., след като продължи две години. Резултатите показаха, че сред участниците не се е увеличил съществено делът на безработните, потърсили работа. \"Революция\" за около 5 млн. души Италианският дълг се равнява на около 133 процента от брутния вътрешен продукт на страната и е вторият най-голям след този на Гърция. Сред младежите делът на безработните през първия месец от годината е бил 33 процента, отстъпвайки отново само на Гърция, се посочва в данните на европейската статистика, цитирана от \"Асошиейтед прес\" и БТА. Вицепремиерът и лидер на Движение \"Пет звезди\" Луиджи ди Майо изтъкна необходимосттта от ускоряване на икономическия растеж и създаване на работни места, прилагайки програмата за \"гражданския доход\". Той каза днес, че това е началото на \"революция\" за около 5 млн. души, включително бедните в напреднала възраст, които на теория трябва да бъдат облагодетелствани от получаването на социалните помощи. \"Днес ние си удържахме на обещанието\", заяви Луиджи ди Майо. \"Държавата най-накрая пое грижата за невидимите\".", "date": "2019.03.06", "title": "Италия ще дава \"граждански доход\" на хора с доходи под 780 евро на месец"}
{"url": "https://www.dnevnik.bg/biznes/2019/03/06/3400576_investiciite_v_uiski_sa_nai-izgodni_tvurdi_doklad/", "text": "Инвестициите в редки видове шотландско уиски се оказват много по-изгодни, отколкото вложенията в други инструмeнти като произведения на изкуството, вино, редки автомобили или недвижими имоти, се казва в представения днес доклад за благополучието \"Уелт рипорт 2019\" (Wealth Report 2019) на международната консултантска компания \"Найт френк\" (Knight Frank), цитирано от ТАСС, предаде БТА. В него се обръща внимание на увеличението на продажбите на произведеното в Шотландия уиски в страни като Индия (растеж с 44%), Китай (35%) и Сингапур (24%). Експертите вярват, че именно уиски-туризмът е една от причините за пускането през 2018 година на директния полет между Пекин и Единбург. В проучването се напомня, че през ноември 2018 година е  поставен световен рекорд  за стойността на уиски. На организирания от \"Кристис\" (Christie's) търг бутилка уиски \"Макалън\" (Macallan), подложено на дестилация през 1926 година и бутилирано след 60 години, бе продадена за 1.2 милиона лири (1.5 милиона долара). Във връзка с това в. \"Таймс\" пише, че цената на бутилка от силното питие, произведено в същата спиртна фабрика \"Дъ Макалън\" (The Macallan) през 2011 година по случай сватбата на принц Уилям и Кейт Мидълтън е била 150 лири (200 долара). В момента , според информация на изданието, на търговете за това уиски се плащат по 3000 лири (4000 долара). В.\"Таймс\" прави сравнителен анализ на увеличението на цените на редки видове уиски и други инвестиционни инструменти през последните година и десетилетие. При уискито съотношението е 40% и 582% (съответно за една година и за 10 години), при монетите е 12% и 193%, при виното е 9% и 147%. Произведенията на изкуството са поскъпнали с 9 сто за година и 158% за десетилетие, при часовниците става въпрос за 5% и 73%, а при автомобилите - 2% и 258%. Цените на луксозните имоти в центъра на Лондон са спаднали с 4.4 на сто през последната година, а на бижутата- с 5 процента, въпреки че за десетилетието са нараснали съответно с 52 процента и 112 процента.", "date": "2019.03.06", "title": "Инвестициите в уиски са най-изгодни, твърди доклад"}
{"url": "https://www.dnevnik.bg/sviat/2019/03/06/3400574_sasht_shte_sankcionirat_banki_ako_pomagat_na_maduro/", "text": "Чуждестранни банки и други финансови институции ще станат обект на американски санкции, ако са замесени в \"нелегитимни\" трансакции, свързани с венецуелския президент Николас Мадуро. Това съобщи съветникът на президента на САЩ за националната сигурност Джон Болтън, предаде \"Ройтерс\". В изявление, разпространено от Белия дом и цитирано от агенцията, Болтън обяснява, че САЩ известяват всички чуждестранни финансови институции, че ще се изправят пред санкции, ако \"са замесени\" в \"нелегитимни трансакции, които облагодетелстват Николас Мадуро и корумпираната му мрежа.\" Малко по-рано днес председателят на венецуелския парламент и обявил се (и признат от десетки държави) за президент Хуан Гуайдо призова няколко банки да не предоставят средства на Мадуро и екипа му. САЩ, които преди месец наложиха санкции на държавната петролна компания на Венецуела PDVSA (и  удариха венецуелския износ на петрол ), следят за трансакции, извършвани от компанията, чиято дейност бе основен източник на приходи за Мадуро. Преди две седмици екипът на Мадуро  нареди  на около 50 директори на местни компании за потребителски изделия да открият банкови сметки в Русия, Турция, Китай и Индия и да започнат да развиват отношения с тези страни.", "date": "2019.03.06", "title": "САЩ ще санкционират банки, ако помагат на Мадуро"}
{"url": "https://www.dnevnik.bg/sviat/2019/03/06/3400578_za_falshivi_novini_shte_se_nalagat_globi_reshi/", "text": "Руският парламент прие днес закон, който предвижда глоби до 1.5 милиона рубли (22 750 долара) за \"фалшиви новини\", предаде ДПА, цитирана от БТА. Контролният орган \"Роскомнадзор\" ще препоръчва на медиите да изтриват материалите, предизвикали безпокойство, се казва в съобщение на уебсайта на Държавната дума, долната камара на руския парламент. Ако посоченото съдържание не бъде премахнато, властите ще задължат интернет доставчиците да блокират съответния адрес. Миналата седмица \"Репортери без граници\" прикани интернет платформите \"да се противопоставят на натиска на руското правителство и да защитят свободата на изразяване\". Организацията за медийна свобода посочи голям брой уебсайтове, блокирани в Русия, но достъпни от Германия.", "date": "2019.03.06", "title": "За фалшиви новини ще се налагат глоби, реши руският парламент"}
{"url": "https://www.dnevnik.bg/sviat/2019/03/06/3400566_ledut_v_beringovo_more_se_topi_rekordno_burzo_obiaviha/", "text": "Ледената покривка на Берингово море и Беринговия проток е достигнала най-ниското си равнище от началото на измерванията и се е свила със стотици хиляди квадратни километри за месец тази зима. Това съобщават учени от Националния център за данни за снега и леда в Колорадо, предадоха \"Блумбърг\" и \"Вашингтон пост\". Това е втората поредна година, в която ледената покривка намалява рекордно бързо в района на морето южно от Беринговия проток - морския участък с максимална ширина 82 км, отделящ Тихия от Северния ледовит океан. Между 27 януари и 3 март площта, покрита от лед, е намаляла от 566 хил. до 193 хил. кв. км. Промените се отразяват на лова не местните общности, както и на животните, които обитават района през зимата. Може да се променят и хранителните навици на арктическите животни, смятат учените. И макар това да е проблем за природозащитниците, собствениците на кораби, пренасящи продукти като втечнен природен газ и други, виждат по-скоро възможности. Учените отчитат факта, че през зимата Берингово море е силно податливо на промени в температурата, но тази година се е стигнало до \"крайности\". Топъл вятър от юг и продължилите 5 седмици бури са сред причините, с които те биха могли да се обяснят. Според професора по полярни изследвания в \"Юнивърсити колидж Лондон\" Джулиен Стрьове \"всеки месец от годината\" вече показва площ на ледената покривка под средната. Много е рано да се каже дали това топене може да се свърже с глобалното затопляне, но трайно се забелязва, че \"ледената покривка в морето изтънява\".", "date": "2019.03.06", "title": "Ледът в Берингово море се топи рекордно бързо, обявиха учени"}
{"url": "https://www.dnevnik.bg/politika/2019/03/06/3400586_ninova_prizova_da_se_spre_reketut_i_bjurokraciiata/", "text": "Трябва да се спре рекетът и бюрокрацията върху бизнеса - документи, проверки, касови апарати. Той има нужда от финансиране, каза днес лидерът на БСП Корнелия Нинова по време на церемонията по случай връчването на годишните награди \"Златна мартеница\". Там тя се засече с президента Румен Радев,  който в речта си обяви , че непостоянното и неустойчиво законодателство нанася най-голям удар на малкия и среден бизнес. Лидерът на БСП, посочи че държавната \"Банка за развитие\" финансира само 5-6 големи фирми. Лидерът на БСП подчерта, че трябва да се обърне внимание на малкия и среден бизнес и българското производство. \"В момента всичко е съсредоточено в 5-6 големи монополи, а малките и средните изнемогват. Във \"Визия за България\" предлагаме цял план за развитие на българското производство\", посочи председателят на БСП. Като проблем, който трябва да се реши, Нинова посочи и проблема с кадрите. \"Затова трябва да обвържем образованието с икономиката. В професионалните училища, държавните университети, държавата да заложи необходимите бройки за българската икономика\", посочи тя. Корнелия Нинова е на мнение, че е необходима държавна политика в областта на икономиката и българското производство. \"Защото без производство и икономика, друго нищо няма да можем да направим. Резултатът от ръста на икономиката трябва да отиде при хората\"\", допълни тя. Нинова посочи, че формално има ръст в икономиката, но според последния доклад на ЕК, той по никакъв начин не се отразява на благосъстоянието на хората, неравенствата се увеличават, а бедността расте.", "date": "2019.03.06", "title": "Нинова призова да се спре рекетът върху бизнеса"}
{"url": "https://www.dnevnik.bg/photos/2019/03/06/3400548_fotogaleriia_svetovnite_snimki_na_denia_6_mart_2019_g/", "text": "Мъж кара рикша в Ню Делхи, Индия.", "date": "2019.03.06", "title": "Фотогалерия: Световните снимки на деня 6 март 2019 г."}
{"url": "https://www.dnevnik.bg/sport/2019/03/06/3400514_valutniiat_rezerv_na_fifa_dostigna_rekordnite_27_mlrd/", "text": "ФИФА отчита рекордно ниво на резервите си, показва доклад, цитиран от \"Асошейтед прес\". Валутните запаси на организацията са 2.74 милиарда долара, като резултатът е с близо 1 милиард повече спрямо предварителните прогнози.  Според информацията приходите от четиригодишния цикъл към световното първенство в Русия през 2018 г. са 6.4 милиарда долара. Традиционно ФИФА разчита много на печалба в годините, в които се провежда мондиал, за да покрива предишни загуби. За 2018 г. организацията се стремеше да излезе на плюс предвид загубите от 369 милиона долара за 2016 г. и очакваните задължения от близо 400 милиона долара за финансовата 2017 г. Преди световното в Русия ФИФА беше изправена пред трудности заради продължаващите съдебни разходи около корупционния скандал от 2015 г. и слабия спонсорски интерес към форума. В полезрението на президента на ФИФА Джани Инфантино е да прокара  предложението си за разширено световно клубно първенство и нова глобална лига за национални отбори . Според \"Таймс\" ФИФА е намерила инвеститори от Азия, които са готови да платят 25 милиарда долара за правата на двата турнира. Работна група обсъжда предложенията и резултатите от анализа ще бъдат обявени на 14 март в Маями.", "date": "2019.03.06", "title": "Валутният резерв на ФИФА достигна рекордните 2.7 млрд. долара"}
{"url": "https://www.dnevnik.bg/sport/2019/03/06/3400587_petrichev_stoicho_stoev_e_tochniiat_chovek_ot_koito_se/", "text": "Успешният първи престой на Стойчо Стоев в \"Лудогорец\" е довел до  завръщането му при шампионите . 56-годишният специалист заменя Антони Здравков на поста четири години и половина, след като беше освободен. Стоев, който направи \"Лудогорец\" шампион през сезон 2013-14 и спечели още Купата на България и суперкупата, е показал желание да се завърне, това каза изпълнителният директор на клуба Ангел Петричев. Стоев изведе \"Лудогорец\" и до осминафинал в Лига Европа през 2014 г. Според Петричев \"българските треньори са се доказали в Разград като много успешни\". Той добави, че Стоев е взет с опция да работи дългосрочно. \"Стиснахме си ръцете, като остава да се уточнят дребни детайли по договора. Съвсем спокойно обаче можем да кажем, че Стойчо Стоев се завръща в \"Лудогорец\", каза Петричев и обяви, че това е решение на ръководството без да изпада в подробности. \"Имаме нашите мотиви да направим една подобна смяна, но нека те да останат за вътрешна употреба\". На въпрос дали собствениците са взели това решение или Управителния съвет, Петричев добави: \"Определено оперативното ръководство придвижи въпроса. Разбира се имахме разговори със собствениците, но това беше наше предложение\". \"Да се надяваме, че във втория си престой Стойчо Стоев ще донесе поне същите успехи, както в първия. Той е доказан треньор с качества\", каза още директорът в ефира на \"Диема Спорт\". Според изпълнителния директор на шампионите Стоев е добре приет сред феновете в Разград, като уточни че е видял това от активност в социалните мрежи и много съобщения. Шампионите са водели преговори и с треньори от чужбина, но са се спрели на Стоев. \"Това не е решение взето на коляно в 12 без пет. Имахме разговори с треньори от чужбина, с успешен профил, но това е нормален процес във всеки клуб\", каза още Петричев. \"В крайна сметка надделя мнението, че Стоев е точният човек, от който се нуждае \"Лудогорец\". \"В последните мачове не се представихме добре, не бяхме доволни и беше логично да потърсим някаква промяна. Сегашният щаб остава в клуба, това са специалисти, които са се доказали\". Петричев описа оставането на Антони Здравков в треньорския щаб като приемственост и политика на клуба. Първият мач на Стойчо Стоев ще бъде в неделя срещу друг от бившите му тимове \"Левски\".", "date": "2019.03.06", "title": "Петричев: Стойчо Стоев е точният човек, от когото се нуждае \"Лудогорец\""}
{"url": "https://www.dnevnik.bg/sviat/2019/03/06/3400589_podozreniiata_za_ruska_namesa_v_evroizborite_sa/", "text": "Руският премиер Дмитрий Медведев определи днес като абсурдна параноя подозренията за намеса на страната му в изборите за Европейски парламент, които ще бъдат произведени в края на май, предаде \"Франс прес\", цитирана от БТА. \"Изборите още не са състояли, а вече сме заподозрени. Има все пак презумпция за невинност. След изборите, ако могат да ни дадат доказателства, ще видим. Сега обаче вече сме виновни\", поясни той на пресконференция в края на своята визита в Люксембург. Премиерът на Люксембург Ксавие Бетел поясни, че сред темите е било бойкотирането от Русия на Съвета на Европа след решението на Парламентарната асамблея към тази организация да лиши Русия от право на глас заради анексирането на Крим. В отговор Русия престана да изпраща свои делегати в Парламентарната асамблея на Съвета на Европа и от 2017 г. не плаща годишната си вноска. \"Излизане на Русия от Съвета на Европа е нещо, което не бих желал\", заяви Бетел. Медведев реагира и на призива от понеделник на посланика на САЩ в Люксембург Ранди Еванс страната да окаже натиск на Русия да напусне Крим. Руският премиер се позова на националния суверенитет и предложи на американския дипломат \"да вземе учебник по международно право и да изучи основите му\". Медведев високо оцени предложението на Бетел Люксембург да посредничи за подобряване на отношенията между Русия и ЕС, предаде ТАСС. \"Това е правилна и благородна мисия, но тя ще се посрещне с различни реакции\", каза той.", "date": "2019.03.06", "title": "Подозренията за руска намеса в евроизборите са абсурдна параноя, смята Медведев"}
{"url": "https://www.dnevnik.bg/razvlechenie/2019/03/06/3400591_netfliks_shte_pravi_purvata_v_istoriiata_ekranizaciia/", "text": "Компанията \"Нетфликс\" обяви днес, че е придобила правата да екранизира известното произведение на колумбийския писател Габриел Гарсия Маркес \"Сто години самота\" и то повече от 50 години, след като книгата е публикувана за първи път през 1967 г., писа \"Ню Йорк Таймс\". Това ще е първа екранна адаптация на творбата и то не заради липсата на интерес. Синът на Нобеловия лауреат - Родриго Гарсия, който ще е изпълнителен продуцент на проекта заедно с брат си Гонзало, обяви, че през годините баща му е получавал много предложения да адаптира книгата във филм. Докато някои от по-кратките му книги са били пренасяни на екрана, авторът се притеснявал, че \"Сто години самота\" няма да може да се впише в обикновен филмов формат от един филм, че дори и в два, допълва той. Гарсия Маркес бил отдаден и на идеята, че историята трябва да бъде разказвана на испански език, което автоматично изключвало много от предложенията. \"През последните три или четири години нивото, престижът и успехът на сериалите и мини сериалите нарастна толкова много\", казва Гарсия, коментирайки решението на семейството му да продаде правата за разработването на творбата. Той допълва, че \"Нетфликс\" е била сред първите, доказали, че хората повече от всякога желаят сериали, създадени на различни езици със субтитри. \"Всичко това изглежда е проблем, който вече не е проблем\", коментира той. Франциско Рамос, вицепрезидентът за испаноезичните оригинални продукции на \"Нетфликс\", казва, че компанията и преди се е пробвала да придобие правата над романа, но е срещала съпротива. Той отбелязва, че успехът на сериали като \"Наркос\" и филми като \"Рома\", който спечели \"Оскар\" за чуждоезичен филм, е показал, че те умеят да създават испаноезично съдържание, достойно за целия свят. \"Сто години самота\" проследява един век от живота на семейство Буендия, чийто глава Хосе Аркадио Буендия основава измисления колумбийски град Макондо. Романът е считан за шедьовър на латиноамериканската литература, който поставя Гарсия Маркес на предните линии на така наречения латиноамерикански бум през 60-те и 70-те години и популяризира жанра магически реализъм. От публикуването й насам книгата е продадена в над 50 млн. копия и е преведена на 46 езика. През 2018 г. на пазара се появи ново издание на книгата на български език от издателство \"Лъчезар Минчев\" в оригиналния превод на Румен Стоянов и то 40 години след последното такова от 1979 г.. Преди това книгата има още две издания - от 1971 и 1978 г.. В началото на 80-те обаче Маркес разбира, че българските издатели го лъжат за тиражите и продажбите на книгата и поставя забрана негови текстове да бъдат превеждани, издавани и преиздавани на български език. Забраната трае 17 години. Все още няма информация кой ще е сценарист, нито кой ще участва в сериала. Рамос обяви, че \"Нетфликс\" възнамерява да работи с най-добрия латиноамерикански талант в бранша, както и че продукцията трябва да бъде снимана в Колумбия. Братята Гарсия няма да участват в продукцията, за да оставят достатъчно пространство за истинска адаптация, обявиха самите те. Финансовите измерения на сделката не бяха оповестени. За Латинска Америка и Колумбия това е история от 100 години, които \"ни оформиха като континент\", коментира Рамос и допълва: \"чрез диктатура, чрез раждането на нови държави, чрез колониализъм\". Той обаче смята, че макар историята да е магична и много важна за колумбийците и Латинска Америка, романът е универсален. \"Слушам дискусии за това дали да бъдат или да не бъдат продадени правата за \"Сто години самота\", откакто бях на осем години\", казва Гарсия и допълва: \"Това не беше несложно решение, което аз и брат ми и майка ми взехме. Усещането е сякаш едновременно сме отворили страхотна нова глава, но сме и затворили една дълга такава.\"", "date": "2019.03.06", "title": "\"Нетфликс\" ще прави първата в историята екранизация на \"Сто години самота\""}
{"url": "https://www.dnevnik.bg/sviat/2019/03/06/3400606_deloto_za_ekstradiciiata_na_finansoviia_direktor_na/", "text": "Върховният съд на канадската провинция Британска Колумбия определи 8 май за дата на следващото си заседание по делото за екстрадиция в САЩ на финансовия директор на китайската компания Хуауей (Huawei) Мън Ванчжоу, предадоха световните агенции, цитирани от БТА. На продължилото 17 минути заседание днес защитата и обвинението са се съгласили за такава по-късна дата за следващото заседание по делото поради неговия \"необичаен характер и големия брой страници\", отбелязва ТАСС. Канада арестува Мън на 1 декември по молба на САЩ, предизвиквайки дипломатическа криза с Китай. Мън и \"Хуауей\" са обвинени от САЩ в заговор за нарушаване на американските санкции срещу Иран. След арестуването на Мън Китай задържа двама канадци от съображения за национална сигурност и осъди друг канадец на смърт. Адвокатът на Мън Ванчжоу Ричард Пек заяви днес, че има притеснения за политическия характер на делото срещу неговата клиентка и някои изказвания на президента на САЩ Доналд Тръмп, предаде \"Асошиейтед прес\". През декември Тръмп заяви, че може да се намеси в наказателното дело срещу Мън, ако това му помогне да постигне търговско споразумение с Китай. Канадското правителство одобри на 1 март процедура по екстрадиция на Мън. С различните обжалвания обаче може да минат месеци или дори години преди някой съдия да издаде заповед за екстрадицията. Дори и тогава окончателното решение дали Мън да бъде пратена в САЩ ще трябва да се вземе от канадския министър на правосъдието, отбелязва \"Ройтерс\".", "date": "2019.03.06", "title": "Делото за екстрадицията на финансовия директор на \"Хуауей\" в САЩ е пренасрочено за май"}
