{"url": "http://www.dnevnik.bg/sport/2017/12/06/3092433_s_razgrom_livurpul_stana_petiiat_angliiski_otbor_v/", "text": "Ливърпул\" постигна втора победа със 7:0 в рамките на груповата фаза в Шампионската лига този сезон и премина в осминафиналите. Този път мърсисайдци се наложиха срещу \"Спартак\" (Москва). С шоуто на \"Анфийлд\" воденият от Юрген Клоп отбор стана петият представител на Висшата лига, който си осигури участие в осминафиналите. Другите четири са \"Манчестър юнайтед\", \"Манчестър сити\", \"Тотнъм\" и \"Челси\". Четири от петте английски отбора спечелиха групите си, а единствено \"Челси\" остана втори. \"Реал\" (Мадрид), който вече си беше осигурил второто място в своята група, се наложи с 3:2 срещу \"Борусия\" (Дортмунд). Кристиано Роналдо вкара един от головете и стана първият футболист в историята на турнира, успял да се разпише във всеки от мачовете в груповата фаза. Португалецът ще лети за Париж, където в четвъртък се очаква да получи за пети път \"Златната топка\". Така той ще се изравни с Лионел Меси. Вечерта беше паметна за Шампионската лига, като бяха отбелязани 33 гола. С това за първи път броят на головете в груповата фаза на турнира мина границата от 300. \"Ливърпул\" изигра безупречен мач, в който нямаше никакви проблеми срещу \"Спартак\". Головото шоу започна още в четвъртата минута, когато Коутиньо вкара от дузпа. След това той отбеляза още два гола, а с голове допринесоха още Садио Мане (два), Фирмино и Мохамед Салах. Българският национал Ивелин Попов не се появи в игра за московчани. До 20-ата минута резултатът вече беше 3:0, като \"Ливърпул\" увеличи преднината си след хубави атаки и голове на Коутиньо и Фирмино. В началото на втората част домакините стигнаха до още две бързи попадения. Най-напред Мане вкара от воле, а след това Коутиньо стреля и след рикошет оформи хеттрика си. Мане се разписа за втори път в 76-ата минута, когато червените използваха нова грешка на руснаците. Десет по-късно и Салах успя да вкара. В Мадрид \"Реал\" поведе с 2:0 още до 12-ата минута с головете на Майорал и Роналдо. Португалецът отбеляза красив гол с добре насочен диагонален удар от границата на наказателното поле. С два гола на Пиер-Емерик Обамеянг в края на първото и началото на второто полувреме \"Борусия\" изравни. Десетина минути преди края Лукас донесе победата за \"Реал\". Въпреки слабото си представяне в турнира германците заеха третото място и ще играят в Лига Европа. Те приключиха с две точки, с колкото е и последният \"Апоел\", но са с по-добри показатели. Победа с 5:2 срещу \"Монако\" изпрати \"Порто\" в осминафиналите. \"Манчестър сити\" допусна първата си загуба от 28 мача във всички турнири след 1:2 срещу \"Шахтьор\" като гост, но приключи на върха в групата си. Украинците завършиха втори с 12 точки, докато \"Наполи\" загуби с 1:2 от \"Фейенорд\" и ще играе в Лига Европа.", "date": "2017.12.06", "title": "С разгром \"Ливърпул\" стана петият английски отбор в осминафиналите, Роналдо счупи нов рекорд"}
{"url": "http://www.dnevnik.bg/video/2017/12/06/3092287_video_drugite_novini/", "text": "Акцентите в емисията днес: Започва седмицата на Нобеловите тържества в Стокхолм Отложиха изстрелването на \"Дракон\" за 12 декември НДК преминава към нов режим за достъп от утре Мартеницата вече е в списъка на Световното културно наследство Рекорден брой дебютни филми ще участват в \"Златен ритон\" Празнуваме Никулден", "date": "2017.12.06", "title": "Видео: Другите новини"}
{"url": "http://www.dnevnik.bg/bulgaria/2017/12/06/3092130_sotir_cacarov_variant_e_durjavata_da_moje_da_razvalia/", "text": "Главният прокурор Сотир Цацаров смята, че трябва да има вариант не за отпадане на давността за престъпления, свързани с приватизацията, а възможност държавата да търси разваляне на тези сделки или да търси пълно изпълнение по тях. \"Иначе постигат се някакви наказателно правни последици, а последици в собствеността, те са се случили и остават, общо взето.\" Това беше част от коментара на главния прокурор Сотир Цацаров, след като посети правната комисия в парламента, където беше поканен на \"обсъждане (диалог)\". Той уточни, че не може да се иска от него да дава мнения за законопроекти и законодателни намерения. \"И аз като гражданин имам право на мнение\", заяви главният прокурор. \"Много неща се чуха и много се изговориха за приватизация. Имаше такива, които с много менторски тон говореха за своята заслуга за приватизацията. Да, приватизацията създаде условията за частната собственост и пазарното стопанство. Но дяволът както обикновено е в детайлите. Проблемът не е в приватизацията, а в измененията на закона впоследствие и на изменения на приватизационните договори. Може да имате перфектен приватизационен договор, но три години по-късно да има анекс към него. Друг проблем според главния прокурор са измененията, които касаят възможността да се участва в работническо-мениджърско дружество. \"Навремето когато прокуратурата е имала такива права, е могла да предизвиква граждански дела, с които да иска разваляне на сделките. Проблемът някак си на мен ми се струва, окей ние (бел. ред. - прокуратурата) ще се организираме, ще привлечем лица, които все още могат да бъдат привлечени и все още изпълняват някаква длъжност, защото ако си получил нещо, ти не си извършил престъпление, но сделките си остават. Затова според Цацаров трябвало да има вариант, при който държавата да търси разваляне на тези сделки или да търси пълно изпълнение по тях. В комисията той обяви, че има над 700 проверки в прокуратурата, свързани с текстове за приватизация, които са от 2004 г. насам. През последната година преписки за около 20 сделки, изпратени в доклад от ДАНС в прокуратурата, са били прекратени заради изтекла давност. От думите на Цацаров се разбра, че вероятно е имало още случаи, но ДАНС са решили, че няма смисъл да пращат още заради прекратяването им. Докладът на агенцията е бил изготвен по искане на премиера Бойко Борисов през декември миналата година. Искането за неговата визита беше на БСП, като повод е идеята на управляващите да променят конституцията и да отменят давността за разследване на престъпления, свързани с приватизацията. Това е първият път, в който депутатите се възползват от изменението в правилника на Народното събрание. През цялото време председателят на комисията Данаил Кирилов се опита да убеди депутатите и главния прокурор, че събитието трябва да бъде \"взаимодействие\", че не могат да се поставят въпроси на Цацаров. В  правилника  на това Народното събрание е записано: \"Комисията по правни въпроси на всеки три месеца отправя покана до главния прокурор за провеждане на обсъждане, свързано с прилагането на закона и дейността на прокуратурата и разследващите органи, включително законодателни промени, ресурсна осигуреност, затруднения, свързани с осъществяване функциите на съдебната власт, резултати в борбата с престъпността, в т.ч. корупцията, взаимодействие с разследващите органи.\"", "date": "2017.12.06", "title": "Сотир Цацаров: Вариант е държавата да може да разваля приватизационни сделки (видео)"}
{"url": "http://www.dnevnik.bg/bulgaria/2017/12/06/3092305_borisov_nai-veroiatno_e_dal_pokazaniia_v_prokuraturata/", "text": "Премиерът Бойко Борисов най-вероятно е дал показания в прокуратурата във връзка с образувана проверка по изказването му, че в  парламента има наркотрафиканти. Това обяви днес главният прокурор Сотир Цацаров, който беше на посещение за диалог в правната комисия. Той уточни, че премиерът е бил призован за 11 или 11.30 днес. \"Най-вероятно са снети, защото, ако не ме лъже паметта, беше призован за 11 - 11.30 ч. Ако попитам градския прокурор, тя ще ми каже дали са били снети\", заяви главният прокурор и допълни, че показанията на Борисов са се забавили, защото той е пътувал често. В средата на ноември Цацаров обеща бързо да приключи проверката по изказването на премиера.", "date": "2017.12.06", "title": "Борисов най-вероятно е дал показания в прокуратурата за наркотрафикантите в парламента"}
{"url": "http://www.dnevnik.bg/photos/2017/12/06/3091824_fotogaleriia_kapitani_bez_shlepove_po_techenieto_na/", "text": "През двайсет и деветте години, в които капитанът на влекач на шлепове Джо Грей (на 46 г.) е работил по поречието на река Охайо, е станал свидетел на упадъка на сърцето на индустриална Америка.", "date": "2017.12.06", "title": "Фотогалерия: Капитани без шлепове по течението на Охайо"}
{"url": "http://www.dnevnik.bg/politika/2017/12/06/3092304_dogodina_poveche_pari_za_nauka_shte_poluchat_samo/", "text": "След външна оценка на научната продукция и инфраструктура на академиите и университетите през следващата година ще бъдат раздадени допълнителните пари за наука. Става въпрос за 63.5 млн. лева, които са заложени в бюджета за 2018 г. за изпълнение на Научната пътна карта за научна инфраструктура. Това се разбра от думите на министъра на образованието и науката Красимир Вълчев при отговор на въпроси на журналисти днес. Със средствата ще могат да бъдат увеличени и парите на младите учени, които от следващата година ще получават и по-висока стипендия -  за пръв път от девет години тя е увеличена от 450 на 500 лева на месец . През 2018 г. бюджетите на Българската академия на науките (БАН) и на Селскостопанската академия (ССА) се увеличават с общо 5.9 млн. лева. От БАН продължават да протестират с искания за повече пари за наука и за младите учени, тъй като според академиците бюджетът от 83 млн. лева е недостатъчен. Според министър Вълчев при разпределянето на допълнителните пари за наука повече средства ще получат институтите и университетите със сериозна научна дейност след оценка на продукцията им. Сред тях ще бъде и БАН, която ще може да увеличи парите на младите учени.", "date": "2017.12.06", "title": "Догодина повече пари за наука ще получат само академиите и университетите със \"сериозна дейност\""}
{"url": "http://www.dnevnik.bg/zelen/2017/12/06/3092293_kabinetut_ne_postupi_urbuleshkata_i_otloji_promiana_za/", "text": "Министерският съвет отложи приемането на точка от дневния ред, която предвижда промяна в концесионния договор за ски зоната над Банско. Това стана след призив на премиера Бойко Борисов да не се действа \"урбулешката\" и в отсъствието на отговорния по темата министър на околната среда. Премиерът изтъкна като аргумент и липсата на план за управление на националния парк Пирин, както и липсата на обществено обсъждане на измененията. Това се разбира от стенограмата от днешното заседание на правителството, публикувана на сайта на Министерския съвет. За приемане на измененията в концесионния договор между държавата и компанията \"Юлен\", сключен през 2001 г., се изказват вицепремиерите Валери Симеонов и Красимир Каракачанов - представители на коалиционния партньор на ГЕРБ \"Обединени патриоти\". Симеонов защитава точката с аргумента, че след разрешението да се строи втора кабинкова линия там, ще бъде удвоена концесионната такса. Той припомня, че през ноември е организирал обществено обсъждане по темата с участието на концесионера, общината, неправителствени организации, представители на бизнеса. На обсъждането се разбрало, че имотите в региона са поскъпнали, а концесионерът е назначил 800 души вместо 70, както предвижда договорът за концесия. Колегата му и министър на отбраната Красимир Каракачанов обвинява организациите на природозащитниците: \"Става въпрос за един рекет, който се упражнява от едни организации, хванали си един периметър, от който много добре се хранят. Извинявайте, но по тази логика ние не трябваше да направим нито една магистрала, нито един километър път, нито един проект не трябваше да бъде реализиран\". Слагаме каруцата пред коня, заявява премиерът \"План за управление на Пирин имаме ли? И не е ли редно първо да мине планът за управление на Пирин и едва след това да решаваме за концесията? В противен случай ми се струва, че слагаме каруцата пред коня\", казва и премиерът Бойко Борисов. \"Аргументите на тези, които са против, имат резон. Те нямат доказателство, че много от нещата, които се казват, отговарят на истината, и подозират, че едва ли не правим подарък на концесионера. И като няма план за управление на Пирин, страховете им какво ще се случи впоследствие никой не може да ги разсее. И понеже това е тема, която е изключително чувствителна, водим този дебат. От едната страна го има аргументът в това, което Каракачанов казва – за нуждите на регионите. Но от друга страна е страхът на еколозите и на неправителствените организации, че отново ще се постъпи урбулешката, така както стана в Банско с огромното строителство, което се наложи. Това също трябва да се има предвид\", изтъква министър-председателят.  В хода на дискусията възкликва: \"Не искам съмнения и обвинения за подаръци! Четири години! Министърът на екологията имаше време да направи това и точно него да го няма, да си го защитава, не ми се вижда нормално.\" Вицепремиерът Томислав Дончев призовава решението да бъде максимално издържано от формална и юридическа гледна точка, за да не бъде повод и за обжалване и повод допълнителни разногласия. Експерт от Министерския съвет пояснява, че няма кой да обжалва, защото в договора има само две заинтересовани страни - \"Юлен\" и държавата. В отговор на това други министри обаче допускат, че проекторешението е юридически уязвимо. Предварително и ЮНЕСКО трябва да се информира Министърът на туризма Николина Ангелкова напомня, че концесионираната територия е защитена от ЮНЕСКО. Тя вече е водила разговори по темата в организацията и на тяхна основа препоръча световната организация да бъде информирана предварително, за да не последва наказателна процедура. \"Целият парк е в ЮНЕСКО и има буферна зона и при промяната на предмета на концесията трябва да се види дали се нарушава тази буферна зона и по какъв начин и съответно трябва предварителна информация, защото след това ние ще влезем в процедура там. Вие много добре го знаете това и трябва предварително трябва да се информира ЮНЕСКО, Секретариатът, по тази причина.\", казва тя. Министърът на туризма предлага концесионерът да внесе предварително инвестиционно намерение, за да се докаже, че става въпрос именно за строителство и желание за кабинков лифт, а не за нещо друго.  Според Каракачанов обаче отлагането на точката показва, че министрите се \"гънат и гърчат\" под заплахата от протести. В края на деня Министерството на околната среда публикува проекторешението на Министерския съвет и съпътстващите документи. Те могат да бъдат прегледани  тук. БОЙКО БОРИСОВ: Симеонов! ВАЛЕРИ СИМЕОНОВ: Уважаеми господин министър-председател, уважаеми госпожи и господа министри, представям на вашето внимание и моля да одобрите проекта на Решение на Министерския съвет за даване на съгласие за сключване на допълнително споразумение за изменение на договор за предоставяне на концесия върху защитена територия, изключителна държавна собственост, представляваща част от Националния парк \"Пирин\", община Банско, област Благоевград, за изграждане и експлоатация на \"Ски-зона с център гр. Банско\".  Целта е концесионният договор да бъде приведен в съответствие с действащото законодателство, като се отстранят неяснотите и възможностите за противоречиви тълкувания по неговото прилагане, да се въведат ясни механизми за контрол и санкции, в това число еднозначно определяне на обекта на концесията и на основния метод за изчисляване на концесионното плащане, както и на показателите, които го формират. Всъщност, става въпрос за увеличаване на концесионната такса минимум два пъти, като не се отчитат приходите, които биха дошли от увеличаването на оборота, от ДДС, печалба евентуално и т. н. С решението Министерският съвет ще упълномощи министъра на околната среда и водите да извърши необходимите действия за сключване на допълнително споразумение. В съответствие с разпоредбите на Устройствения правилник на Министерския съвет и на неговата администрация проекторешението и съпътстващата документация, която ви е предоставена, преминаха през междуведомствено съгласуване, както се изисква, в 10-дневен срок, всички бележки бяха уважени, приети, да не говорим, че почти нямаше никакви забележки. Така че, в това отношение сме изцяло в рамките на нормативноопределящия документ. Без да имаме задължение, на 20 ноември 2017 г. извършихме едно обществено обсъждане по моя инициатива в състав на всички заинтересовани лица, кръгла маса беше проведена при много добър диалог, при доброжелателен тон от всички страни. За ваша информация – освен министъра на околната среда и водите, присъстваха още осем специалисти от Министерството на околната среда и водите, директорът на Национален парк \"Пирин\", кметовете на Банско, Разлог, Симитли, голям набор, широк спектър от неправителствени организации, в това число Асоциация на парковете в България, СДП \"Балкани\", Фондация \"Биоразнообразие\", WWF – мечето панда, Природата за хората и регионите, представители на Рила спорт, бивши министри на околната среда – Евдокия Манева, Нона Караджова, експерти, представители на научните среди, на Софийския университет, членове на парламента, народни представители, както и представител на концесионера \"Юлен\". На тази среща, която продължи около три часа, бяха поставени въпроси, на които към настоящия момент беше отговорено, но тъй като имаше неудовлетворени от отговорите, поех ангажимента в рамките на четири дни да бъдат предоставени писмени отговори. Такива бяха предоставени на 24 ноември, тоест, четири дни по-късно. Обемен материал. За ваша информация, въпросите – 90 и повече процента от въпросите, нямаха нищо общо с екологията. Въпроси, които бяха свързани с цените на недвижимите имоти, които трябваше да се установи дали са паднали или дали са скочили, оказа се, че са скочили, със заетостта на работна ръка, което се оказа, че вместо 70 работни места концесионерът осигурява 800 работни места в сезона и 150 извън сезона. Имаше въпроси към концесионера, имаше към община Банско, за възнагражденията 2014, 2015, 2016 г. средната стойност на възнагражденията в региона, оказа се, че са скочили. Капацитетът на въжените съоръжения, предоставено е. Методиката за определяне на концесионното възнаграждение – предоставена. Както и редица други въпроси по квалификация, включително имаше въпроси за евентуално нелоялна търговска практика спрямо паркингите, които не са собственост на концесионера и транспортните средства, които не са собственост – беше отговорено. Оказа се, че там няма никакви притеснения, изключително лоялна търговска практика е установена там. С други думи, обобщавам, на всички въпроси беше отговорено подробно и детайлно. Документите, които вие ги виждате във вашите треперещи от вълнение ръце, бяха предоставени на работната група. Бяха предоставени всички документи, включително проектът за решение, който не е с нищо по-различен от този, който беше подготвен 2013 г. Така че, всички заинтересовани страни бяха подробно информирани и на всички въпроси беше отговорено. Искам да припомня на по-голямата част от министрите, които в предния мандат, по време на 43-ото Народно събрание, бяха депутати или бяха министри, но има една малка част от тях, които си останаха на постовете, да ви припомня на всички вас, че този въпрос го дъвчем от самото начало на мандата на предното Народно събрание, съответно правителство, още от началото на 2015 г. имаше междуведомствена работна група под ръководството на Ивелина Василева, господин Борисов, тя излезе със заключения още края на годината и т. н. С други думи, сега е съдбоносният миг, в който вие ще поемете честта да отворите вратите на зимния туризъм в България. Така че, разчитам на вашата подкрепа. Ако има някакви въпроси, заповядайте. КРАСИМИР КАРАКАЧАНОВ: Уважаеми колеги, това е един казус, който от много години се търкаля и няма човек в тази зала, който да не е наясно за какво става дума. Става въпрос за един рекет, който се упражнява от едни организации, хванали си един периметър, от който много добре се хранят. Извинявайте, но по тази логика ние не трябваше да направим нито една магистрала, нито един километър път, нито един проект не трябваше да бъде реализиран.  В практиката през последните шест-седем години всеки един от нас малко или много се е занимавал с този въпрос. В миналия парламент, по време на миналото правителство, Патриотичният фронт внесе този въпрос в Съвета за развитие, имаше междуведомствена работна група, всичко беше съгласувано, всичко беше ясно ВАЛЕРИ СИМЕОНОВ: Под вещото ръководство на госпожа Бъчварова, трябва да се подчертае. КРАСИМИР КАРАКАЧАНОВ: Съветът заседаваше под нейно ръководство, така е. От друга страна, още преди това, тъй като населението в този регион, Благоевградска област, многократно поставя въпроса за реализирането на тези проекти, които се спират по един абсолютно изкуствен начин от едни организации, които може би имат всякакви други цели, но не и развитието на икономиката и туризма в България, всеки от нас, и аз, и госпожа Цачева сме участвали в публични мероприятия, обсъждания по този въпрос. Обсъждания имаше няколко – и в Банско, и в Симитли преди повече от един месец. Достатъчно обсъждания са правени. Става въпрос за това ще дадем ли възможност да се изгради още едно съоръжение, което ще облекчи онези български граждани, които сега, заради опашките и натоварванията по нашите ски курорти, предпочитат да ходят в други държави, няма да споменавам кои, но предпочитат да ходят в други държави, защото висят по опашките по нашите писти, или ще дадем възможност икономиката да се развива и тези хора да си инвестират парите в българската икономика. Въпросът е много прост и логичен. Аз мисля, че винаги ще има някой, който нещо ще каже, особено по подобни проекти, свързани с туристическа дейност. Знаете, че страстите са много бурни, без значение дали туризмът е летен или зимен. Там има и още проекти за региона на Благоевградска област, които биха създали и допълнителни работни места, свързани и с околните общини, сериозни проекти, които следва да бъдат разглеждани и обсъждани сериозно от гледна точка на това, че те ще създадат работни места, инвестиции и ще вдигат дохода на хората, а не това кой какво можел някъде да ни наклевети пред външния свят. Те тези, които го правят, го правят с най-голямо удоволствие много години. Икономическият интерес на държавата, а и интересът на местното население, изисква това да се случи. Благодаря. БОЙКО БОРИСОВ: Дончев! ТОМИСЛАВ ДОНЧЕВ: Нямаме спор по отношение на целесъобразността и всички добри намерения да се развива ски туризма. Едва ли някой би търсил различие в тази зала. Въпросът е едно такова решение да бъде максимално издържано от формална и юридическа гледна точка, да не бъде повод и за обжалване и повод допълнителни разногласия. За това настоявам аз. БОЙКО БОРИСОВ: Слушам! МАРИЕТА НЕМСКА: Уважаеми господин премиер, решението е същото, каквото беше представено на Вашето внимание с доклада на Междуведомствената работна група, на която бях ръководител и в която участваха експерти и юристи от нашата Правна дирекция, от правните дирекции на много други министерства. Това решение е решение за изменение на концесионен договор. Концесионният договор е договор между две равнопоставени страни, между концесионер и концедент. Тоест, тук нямаме заинтересовано лице, което да обжалва това решение. Тоест, този риск не стои относно падането на решението в съда, освен ако, разбира се, \"Юлен\" като другата страна по договора не обжалват. Това е нещото, което би могло да бъде изтъкнато като аргумент за приемане на решението. ТОМИСЛАВ ДОНЧЕВ: Аз понеже имам дълъг опит с всякакъв тип процедури, направих, на база предишния си опит, един призив всичко да бъде максимално издържано. И нека да видим дали прогнозата ми е правилна.  БОЙКО БОРИСОВ: Моят първи въпрос е план за управление на Пирин имаме ли? И не е ли редно първо да мине планът за управление на Пирин и едва след това да решаваме за концесията? В противен случай ми се струва, че слагаме каруцата пред коня. ВАЛЕРИ СИМЕОНОВ: В момента е на обществено обсъждане. Той ще постави точката, фактически, когато бъде приет в края на декември. БОЙКО БОРИСОВ: А защо първо нямаме план за управление на Пирин и на базата на този план за управление да върви тази точка тогава? Защото аргументите на тези, които са против, имат резон. Те нямат доказателство, че много от нещата, които се казват, отговарят на истината, и подозират, че едва ли не правим подарък на концесионера. И като няма план за управление на Пирин, страховете им какво ще се случи впоследствие никой не може да ги разсее. И понеже това е тема, която е изключително чувствителна, водим този дебат. От едната страна го има аргументът в това, което Каракачанов казва – за нуждите на регионите. Но от друга страна е страхът на еколозите и на неправителствените организации, че отново ще се постъпи урбулешката, така както стана в Банско с огромното строителство, което се наложи. Това също трябва да се има предвид. Не подценявам общественото обсъждане, за което Валери Симеонов каза, но какво пречи всичко това да го има на сайт и под него да пише всеки мнението си. КРАСИМИР КАРАКАЧАНОВ: Мисля, че най-големият проблем е, че години наред едни хора рекетират държавата. Това е най-големият проблем. И сега ние тук се гънем и се гърчим, страхувайки се някой да не дойде да затвори Орлов мост. Ами, ако го направи незаконно, колеги, извинявайте, има закон, който трябва да се спазва. Ако аз направя нещо незаконно, същите тези, които между другото, извинявайте, но са чисто политическа структура – те участват в политиката, тези хора се явяват по избори. Това не е някаква гражданска структура, която се бори за чистия въздух или за врабчетата, или примерно за бялата лястовица, черния щъркел и т. н. Това е политическа структура, от която какво очакваме всички ние? Неучастваща във властта, опозиционна, очакваме ние тази политическа структура да ни ръкопляска, при положение, че те от това се изхранват много години. И сега ние, за пореден път, ще се огънем, ще го отложим далеч във времето, неизвестно кога, защото някой щял да ни атакува. Има си процедури. Имало е обществено обсъждане, качени са на сайта за обсъждане тези неща. БОЙКО БОРИСОВ: Не е качено на сайта! КРАСИМИР КАРАКАЧАНОВ: Как? Другото, Планът за управление на Пирин, е качен. БОЙКО БОРИСОВ: Планът за управление е качен, но Планът за управление не е приет и може да се предположи, че между двете неща ще се направи така, че това, което концесионерът иска, да му се случи, обикаляйки, шиканирайки между тези две процедури. КРАСИМИР КАРАКАЧАНОВ: Няма как да му се случи. БОЙКО БОРИСОВ: Как да няма? Всички сме казали и в предизборните си програми, и това, което сме говорили, че сме за втори лифт, но при ясни процедури и без нито метър гора или земя да бъде харизана за други цели. КРАСИМИР КАРАКАЧАНОВ: Абсолютно това е говорено. БОЙКО БОРИСОВ: Тук спор няма. Въпросът е покрай този втори лифт, след като нямаме план за управление на Пирин и след като слагаме първо каруцата пред коня, приемайки концесията, без това да е публично на сайт за обществено обсъждане, където всеки четящ и недошъл на тази среща да може да си напише мнението или да каже съображенията си, или да сложи своите аргументи. Защото куп недостатъци се изтъкват, и аз самият ги намирам за правилни. Хубави-лоши, неправителствените организации са приети и са основна власт, ако щете дори в Европейския съюз. И в случая дали се харесваме или не, е въпрос на избор, но не и аргумент. Първо не трябваше ли министърът да бъде тук и да излезе и да обясни и да поеме отговорност, да отиде да се срещне с тях и да защитава позицията си? Кое налага когато го няма Нено Димов да я вкарваме тази точка? Няма го титулярят, който да я защитава, да слиза на микрофона, да се среща с еколозите и да обяснява всичко това, което предлагате.  ВАЛЕРИ СИМЕОНОВ: Аз не мисля, че липсата на министъра е пречка. Тук имаме заместник-министър, който е изцяло вътре в нещата. Второ, тези обяснения с въпросните протестиращи или несъгласни, тези обяснения вече бяха правени, бяха дадени. Аз не виждам какво ново може повече да се каже. Трето, както каза и началникът на Дирекция \"Икономическа и социална политика\" няма никакъв риск от каквото и да било обжалване, защото заинтересованата страна е \"Юлен\" в случая. Четвърто, не е вярно това, че ние се опитваме да сложим каруцата пред коня, тъй като, ако няма промяна на концесията, какъв е смисълът и въобще за какво да се променя общият план, няма причина да се променя. И в момента има действащ план и ние не сме в нарушение. Ние добавяме с един анекс, че може да се направят спортни съоръжения. Оттук нататък по никакъв начин ние не променяме законовия ред, който задължително изисква дори един стълб да се забие там, да се направи ОВОС. Значи цялата тази процедура ще бъде за всяко съоръжение, всъщност не говорим за всяко съоръжение, говорим за едно съоръжение, което да отпуши пропускателна способност. Там също се минава през екологична оценка, ОВОС, всичко абсолютно с възможности и правото за обжалване на всеки детайл. Ние в момента не даваме решение да се прави каквото и да било, ние разширяваме предмета на концесията и увеличаваме минимум два пъти концесионната такса. Това правим в момента. Все пак, това е тема и това решение вече три години се върти, обсъжда се на маси, на Съвети за развитие, не знам си къде още и то не е необходимо да бъде, въпреки всичко, че не е необходимо, то е обсъждано и е поставяно точно в този вид, в който ви го представям на вас и на другата страна. НИКОЛИНА АНГЕЛКОВА: Господин премиер, колеги, всички напълно подкрепяме изграждането на втори кабинков лифт и всъщност стимулиране на зимния и на ски туризма, но аз съм съгласна както с Вас, така и с господин Дончев, че трябва да се изпипа, защото имаме опита от последните три години. Освен това, да не забравяме, че \"Пирин\" е в ЮНЕСКО и трябва да видим разширяването допълнително на буферната зона какво влияние ще има и там. Така мислим ние. Всъщност, ние бяхме и в ЮНЕСКО да водим преговори за това и смятам, че трябва допълнително да се изпипа в детайли и може би задължително, след като се очаква Планът за управление на Парк \"Пирин\" да влезе скоро в сила и обжалването да приключи, тогава да се внесе тази точка, за да се разсеят съмненията на \"Зелените\", че всъщност не се дава разрешение за изграждане на нищо друго, освен кабинков лифт. Защото проблемът, който ние сме срещали при редица обществени обсъждания, които са правени по тази тема, е всъщност липсата на доверие от страна на неправителствените организации, че даването на едно такова разрешение няма да доведе до друго строителство, а не до кабинков лифт. И може би е добре и концесионерът да внесе предварително инвестиционно намерение, за да може да си мине то съответната оценка и оценка на въздействието, за да се докаже, че става въпрос именно за строителство и желание за кабинков лифт, какъвто всички ние искаме да има. Защото смятам, че абсолютно всички сме на едно мнение и това ни е заложено не само в предизборните програми, но и в Програмата за управление. Трябва да имаме изграждане на втори кабинков лифт не само на Банско, но и във всички други планински курорти и също разширяване на ски писти и съоръжения. Въпросът е за реда и начина, по който това да се осъществи. Освен това, общественото обсъждане, хубаво е всичко това да бъде качено и на strategy.bg, който е официалният сайт на правителството за обществени консултации. Другото – по отношение на обжалването всеки един може да обжалва и съдът преценява дали е заинтересована страна или не и дали да уважи или не жалбата. Но всеки един има право да обжалва. Съдът трябва да прецени. Казвам го от личен опит, при нас непрекъснато се обжалва всичко и съдът преценява. Благодаря.  ВАЛЕРИ СИМЕОНОВ: Да, трябва да се пипне, само че ми кажете какво трябва да се пипне. Достатъчно дълго време, достатъчно компетентни хора. Това, което в момента ви предлагаме, е въпрос, който е обсъден на Политическия съвет на коалицията.  Господин министър-председател, току-що ми пратиха съобщение – във Фейсбук Прокопиев, прокопиевци ликуват, че точката за \"Пирин\" е изтеглена. Ако мачът е свирен, поне трябваше да кажете да не гоним топката. Благодаря. БОЙКО БОРИСОВ: По принцип, точка от дневния ред, когато е влязла в системата на МС, не може да се изтегли. Може да я изтегли само вносителят и то на самото заседание. Така че, кой как ликува – това не е наша работа. В случая пак искам да кажа. И на Съвета на коалицията, и във всичките наши разговори сме единодушни за втори кабинков лифт и спорът не е дали да има втори кабинков лифт или да няма втори кабинков лифт. Единодушни сме, че ски туризмът, въобще туризмът по нашите планини трябва да се развива и да му се дадат такива условия, каквито има и в Австрия, и в Швейцария, и в много по-развити в това отношение от нас страни. Първото, върху което имам претенция е, че, министърът го няма, а той е основният, който трябва да защити този проект. Второ, нямаме план за управление на \"Пирин\", който да гарантира, че не може нищо по тази тема да се направи в ущърб на природата и според мен по-първо и по-важно е приемането на Плана за управление на Пирин. Разсъждавайки само върху концесията, в случая, която, като я няма на сайт, публично, се създават предпоставки за съмнения. Именно това са ми трите претенции. И те по никакъв начин няма да попречат, ако всичко е наред. И ние тогава, каквито и протести да има за втора кабинка, можем да кажем \"Колеги, ние защитаваме втората кабинка поради тази и тази причина, но не вредим на природата, каквито са притесненията ви\". Но след като не е качено на сайта и ми извадят, че концесионната такса е 200 хиляди лева и двойно като се увеличи и стане 400 хиляди, а печалбата е еди-каква си или еди-какво си, ние в това не сме сигурни. Искам да сме сигурни, защото това ще е един крайпътен камък заради тази втора кабинка. Планът за управление на \"Пирин\", ЮНЕСКО и продължаване след това на всичките тези нови предложения, които ще правим за развитие на туризма, трябва да вървят по един и същи алгоритъм. Дали ще го направим сега или следваща сряда или, когато всеки детайл е изчистен – какъв е проблемът?! С една седмица или с две седмици, ако го забавим, какъв е проблемът? Ще си дойде Нено Димов, ще си го защити, през това време ще ги качите всичките тези неща на сайта. Който иска да протестира – да гледа и да напише мнение и ще го вкарате на следващо заседание. Не виждам проблем да си изпипаме детайлите.  ВАЛЕРИ СИМЕОНОВ: Пак повтарям, това не са решения, които нелегално са пробутани в последния момент. Това са текстове, които са качени от 2013 година, обсъждани 2015-2017 година, предния мандат, но искам да ви кажа, че като отложим просто ще влезе в сила новият Закон за концесиите, всичко това трябва да започне наново да се подготвя и като документация, и всичко. Това ще стане. Всичко това е подготвено по досега действащия закон, който все още действа – старият Закон за концесиите. След това всичко наново трябва да се преработва – защо, аз не мога да си обясня. Аргументът какъв е, защо, не знам. ТОМИСЛАВ ДОНЧЕВ: Единственият аргумент е, че така ще падне. ВАЛЕРИ СИМЕОНОВ: От къде-накъде ще падне, как ще падне? ТОМИСЛАВ ДОНЧЕВ: В залата колегите юристи да кажат Какви са шансовете, не да бъде жалено – защото шансовете да бъде жалено са 100%, какви са шансовете за една адекватна съдебна атака с риск по отношение на решението. Господин Кожухаров? Госпожо Цачева? ЦЕЦКА ЦАЧЕВА: Благодаря, господин Дончев, за призива към юристите.  Първо, дава се проект на решение за страните, които са подписали концесионния договор, да го подпишат с изменение. От тук насетне, ако има претенции към редакцията на проекта за решение, ако има предварително от хората с опит, знание и виждане къде би могъл, кой текст би могъл да бъде атакуван, аз бих приела една такава позиция – да се даде срок, за да се прецизира проектът за решение. Но просто така, че ще бъде обжалено и ще бъде свалено в съда, мисля, че не е сериозен аргумент.  Освен това, който и акт да е, с оглед такъв интерес, какъвто безспорно съставлява проблемът, винаги ще има недоволна страна, която ще обжалва, винаги. Аз не мисля, че можем да направим редакция, в която предварително, изпреварващо да кажем, че няма да има недоволни и няма кой да жали. Но ако сме убедени в прецизността на редакцията, тогава няма да има проблем. Сега разбирам, че се говори за точно – дайте текстовете, които считате, че трябва по-коректно да бъдат, да го отложим с една седмица решението. Но не приемам, че изцяло априори може да се каже, че този акт би паднал в съда.  НИКОЛИНА АНГЕЛКОВА: Тъй като по отношение на този концесионен договор има спор по отношение на предмета и за това каква е територията на концесията и притесненията на неправителствените организации са по отношение на разширяването на обекта на предмета на концесията с много голяма квадратура, и на база на това Аз затова казвам, че това е спорът, който се води с неправителствените организации и затова трябва да се качи на сайта, за да се види ясно предметът на концесията, каква е квадратурата, къде. Защото е със старите топографски схеми.  ВАЛЕРИ СИМЕОНОВ: Всички го имате, това е. Нищо повече. Никой не излиза извън територията на концесията. НИКОЛИНА АНГЕЛКОВА: Така е, но затова е хубаво да се отложи, а не да се взима решение днес, за да се качи на сайта и да се види, че всъщност не се разширява предметът на концесията по начин, по който да нарушава целостта на Национален парк \"Пирин\". Другият проблем е, че трябва също ЮНЕСКО да се информира и от МОСВ ще си кажат, защото то е защитена, целият парк е в ЮНЕСКО и има буферна зона и при промяната на предмета на концесията трябва да се види дали се нарушава тази буферна зона и по какъв начин и съответно трябва предварителна информация, защото след това ние ще влезем в процедура там. Вие много добре го знаете това и трябва предварително трябва да се информира ЮНЕСКО, Секретариатът, по тази причина. Затова е хубаво цялата тази процедура да си премине, защото ние я търкаляме вече трета година. Аз, като министър на туризма, най-много от всички искам да имам втори лифт на Банско. И към мен непрекъснато валят всякакви оплаквания за опашки. Но за да можем да не го дъвчем това непрекъснато, просто трябва да си извървим всичките тези процедури. \"Пирин\" е в ЮНЕСКО. Отделна процедура е. Всички детайли трябва да се изчистят. ВАЛЕРИ СИМЕОНОВ: Госпожо Ангелкова, тук са описани точка по точка геодезичните координати с \"Х\" и с \"У\", еднозначно. Никъде не се излиза извън предмета на концесията и територията на концесията. Нищо общо няма с буферни зони, с ЮНЕСКО и с каквото и да било. Това си е една концесия, която вече е решена, дадена и по която няма и не може да има никакви претенции. Ето я зоната, нарисувана е и тук има 20 листа отзад точка по точка описани всички координати. НИКОЛИНА АНГЕЛКОВА: Тъй като договорът е изключително стар и е писан при предишния ЗУТ, при разглеждането в междуведомствената група имаше проблеми с координационните точки – затова споменавам това. И е хубаво да се качи за обсъждане и да се обсъди. БОЙКО БОРИСОВ: Аз не мога да разбера какъв е проблемът да изчакаме една седмица да си дойде министърът като за начало. През това време всичко да се качи на сайт, за да е спазена процедура за публичност. Казват, че не е качена. И да използваме тази една седмица, господин Симеонов, Каракачанов, министрите, заместник-министрите, които са по туризъм, екология –ВАЛЕРИ СИМЕОНОВ: Всички го имате, това е. Нищо повече. Никой не излиза извън територията на концесията. НИКОЛИНА АНГЕЛКОВА: Така е, но затова е хубаво да се отложи, а не да се взима решение днес, за да се качи на сайта и да се види, че всъщност не се разширява предметът на концесията по начин, по който да нарушава целостта на Национален парк \"Пирин\". Другият проблем е, че трябва също ЮНЕСКО да се информира и от МОСВ ще си кажат, защото то е защитена, целият парк е в ЮНЕСКО и има буферна зона и при промяната на предмета на концесията трябва да се види дали се нарушава тази буферна зона и по какъв начин и съответно трябва предварителна информация, защото след това ние ще влезем в процедура там. Вие много добре го знаете това и трябва предварително трябва да се информира ЮНЕСКО, Секретариатът, по тази причина. Затова е хубаво цялата тази процедура да си премине, защото ние я търкаляме вече трета година. Аз, като министър на туризма, най-много от всички искам да имам втори лифт на Банско. И към мен непрекъснато валят всякакви оплаквания за опашки. Но за да можем да не го дъвчем това непрекъснато, просто трябва да си извървим всичките тези процедури. \"Пирин\" е в ЮНЕСКО. Отделна процедура е. Всички детайли трябва да се изчистят. ВАЛЕРИ СИМЕОНОВ: Госпожо Ангелкова, тук са описани точка по точка геодезичните координати с \"Х\" и с \"У\", еднозначно. Никъде не се излиза извън предмета на концесията и територията на концесията. Нищо общо няма с буферни зони, с ЮНЕСКО и с каквото и да било. Това си е една концесия, която вече е решена, дадена и по която няма и не може да има никакви претенции. Ето я зоната, нарисувана е и тук има 20 листа отзад точка по точка описани всички координати. НИКОЛИНА АНГЕЛКОВА: Тъй като договорът е изключително стар и е писан при предишния ЗУТ, при разглеждането в междуведомствената група имаше проблеми с координационните точки – затова споменавам това. И е хубаво да се качи за обсъждане и да се обсъди. БОЙКО БОРИСОВ: Аз не мога да разбера какъв е проблемът да изчакаме една седмица да си дойде министърът като за начало. През това време всичко да се качи на сайт, за да е спазена процедура за публичност. Казват, че не е качена. И да използваме тази една седмица, господин Симеонов, Каракачанов, министрите, заместник-министрите, които са по туризъм, екология –ВАЛЕРИ СИМЕОНОВ: Всички го имате, това е. Нищо повече. Никой не излиза извън територията на концесията. Да се изговори още веднъж, да се поканят тези неправителствени организации и всички \"Х\", \"У\", за които говори господин Симеонов, поканете всички медии на тази среща, и кажете ясно: \"Излиза ли се от зоната? Не се излиза. К да се изговори още веднъж, да се поканят тези неправителствени организации и всички \"Х\", \"У\", за които говори господин Симеонов, поканете всички медии на тази среща, и кажете ясно: \"Излиза ли се от зоната? Не се излиза. Какъв подарък е това, като не е подарък?\". Тогава вече с този аргумент ще го вкараме другата седмица или когато всички проблемни детайли са изчистени между двете страни. Това е най-важното нещо. Не искам съмнения и обвинения за подаръци! Четири години! Министърът на екологията имаше време да направи това и точно него да го няма, да си го защитава, не ми се вижда нормално. ТОМИСЛАВ ДОНЧЕВ: Кога се връща? ВАЛЕРИ СИМЕОНОВ: Немска, новият закон кога влиза? МАРИЕТА НЕМСКА: На 1 януари 2018 г. влиза в сила новият Закон за концесиите и тогава – не е невъзможно, но трябва да се преработят текстовете и основанията. Няма проблем. БОЙКО БОРИСОВ: Не искам да давате повод, че правим нещо тайно, задкулисно или в полза на някой. ТОМИСЛАВ ДОНЧЕВ: За да избегнем някакви странични емоции, доколкото разбрах, министърът на екологията е тук на 10-ти, което означава, че на следващо редовно заседание на Министерски съвет то ще протече в присъствието на министъра. В този смисъл, каква пречка има същата точка при всички усилия да бъде абсолютно законово изрядна да бъде разгледана в присъствието на министъра на околната среда? Има ли пречка?  БОЙКО БОРИСОВ: Да отложим точка 29 за следващо заседание, при пълна готовност. Против? – Господин Симеонов е против. Каракачанов се въздържа.", "date": "2017.12.06", "title": "Кабинетът не постъпи \"урбулешката\" и отложи промяна за ски зоната над Банско"}
{"url": "http://www.dnevnik.bg/sport/2017/12/06/3092335_ljuboslav_penev_sudi_bfs_za_500_hiliadi_leva/", "text": "Любослав Пенев съди Българския футболен съюз (БФС) за 500 хиляди лева. Това съобщи вицепрезидентът на централата Йордан Лечков в интервю за \"Нова телевизия\". Бившият нападател е завел иска заради предсрочното му освобождаване като селекционер на националния отбор. Футболният съюз е спечелил делото на две инстанции. В момента се очаква решението на трета инстанция, обясни Лечков. Пенев пое националния отбор през есента на 2011 г. и остана на поста в продължение на три години. Той беше уволнен след равенството в световната квалификация с Малта (1:1) през ноември 2014 г. След освобождаването си  Пенев атакува остро ръководството на футболния съюз . Основен прицел на бившия нападател бяха Йордан Лечков, Емил Костадинов, Кирил Домусчиев и Атанас Фурнаджиев. През уикенда  Пенев за пръв път потвърди лично , че ще се кандидатира за президент на БФС. Той обясни атаката си срещу ръководството на футболния съюз като \"нормална и логична защита\".", "date": "2017.12.06", "title": "Любослав Пенев съди БФС за 500 хиляди лева"}
{"url": "http://www.dnevnik.bg/sviat/2017/12/06/3092358_regulatori_preduprediha_che_moje_da_sudiat_sasht/", "text": "Агенциите за защита на личните данни в ЕС предупредиха, че ще се обърнат към Европейския съд, ако САЩ не спазят навреме задълженията си при трансфера на информация между Европейския съюз и Америка. До 25 май 2018 г. Вашингтон трябва да назначи независим омбудсман, който да защитава правата на европейските граждани, чиято лична информация се обработва на американска земя от американски компании. Работната група \"Член 29\", която обединява представители на съответните институции във всяка страна-членка обаче сочи в свой доклад, че има \"редица значителни проблеми\", на които и Европейската комисия, и САЩ трябва да отговорят. Докладът е посветен на новото споразумение за трансфер на данни \" Щит на неприкосновеността \" (Privacy Shield). То бе създадено, след като Европейският съд отмени предишното споразумение  Safe Harbour,  защото то не гарантираше  достатъчна защита на европейците , чиято лична информация е била пренесена в САЩ от  американски компании , например \"Гугъл\" и \"Фейсбук\". Едно от новите условия в \"Щит на неприкосновеността\" бе Америка да назначи омбудсман, пред който граждани на ЕС биха могли да подават жалби срещу американски фирми. Макар споразумението да бе уговорено още през 2016 г., засега позицията все още е заета от временно изпълняващ длъжността човек, който, освен това, няма право да започва съдебни дела. Освен това САЩ са ангажирани да разкриват само \"частично\" какви са правомощията му да защити гражданите им от евентуално наблюдение на разузнаването. Докладът отбелязва и други проблеми: че сайтът, посветен на новото споразумение, няма достатъчно информация за потребителите, които искат да защитят правата си, както и че има разминавания в разбирането на двете страни за същността някои видове лични данни. Членовете на работната група пишат, че ако повдигнатите от тях въпроси не бъдат решени, споразумението може да бъде пратено за разглеждане от Европейския съд и – може би – да бъде обявено за невалидно, каквато бе и съдбата на предишното.", "date": "2017.12.06", "title": "Регулатори предупредиха, че може да съдят САЩ заради личните данни на европейците"}
{"url": "http://www.dnevnik.bg/sviat/2017/12/06/3092369_rusiia_obiavi_osvobojdavaneto_na_siriia_ot_isliamska/", "text": "Генералният щаб на руската армия обяви в сряда, че малко повече от две години след началото на въздушните удари в Сирия страната е напълно освободена от \"Ислямска държава\". По същото време президентът Владимир Путин каза, че на двата бряга на река Ефрат е \"постигната пълна победа\" над терористичната грепировка. Може и да са останали някои огнища насъпротива, но като цяло бойната работа на тази територия е приключена с, повтарям, пълна победа и разгром на терористите\", добави той. \"Ройтерс\" обръща внимание, че от изказването му не става ясно дали има предвид цяла Сирия, или само долината на Ефрат. \"Интерфакс\" цитира думите му, че военната операция в района е приключена и фокусът вече е върху преминаването към политически процес, който евентуално ще включва избори за президент и парламент на страната. Агенцията посочва, че началникът на Генщаба Валерий Герасимов е казал пред журналисти, че министърът на отбраната Сергей Шойгу вече е докладвал на президента, че \"банитските формирования на ИДИЛ на територията на Сирия са унищожени\" и цялата страна е освободена. Герасимов изброил кои са последните освободени селища и добавил, че \"по този начин към днешния ден в Сирия вече не съществува територия, контролирана от ИДИЛ\".", "date": "2017.12.06", "title": "Русия обяви освобождаването на Сирия от \"Ислямска държава\""}
{"url": "http://www.dnevnik.bg/sport/2017/12/06/3092356_putin_dade_zelena_svetlina_za_uchastieto_na_ruski/", "text": "Русия няма да бойкотира зимните олимпийски игри през 2018 г., обяви президентът Владимир Путин. Той даде зелена светлина на руските спортисти да се състезават в Пьончан под неутрален флаг. Във вторник  Международният олимпийски комитет (МОК) спря Русия от участие в олимпиадата  заради системното нарушаване на антидопинговите правила. Руснаците с квоти за игрите ще мога да участват като неутрални спортисти, ако докажат, че са \"чисти от допинг\". \"Със сигурност няма да обявяваме никакъв бойкот на игрите, нито ще спираме наши атлети от участие, ако искат да го направят\", каза Путин. Той говори по време на среща с работници в завода на \"ГАЗ\" в Нижни Новгород, на която обяви,  че ще участва в президентските избори през март догодина . Руският президент посочи, че много спортисти са се готвили цял живот за това състезание и той няма право да ги спре. \"Те са претърпели сериозни лишения през годините и за тях това е много важно. Нямаме моралното право да спрем някого от участие.\" \"Ние тепърва трябва да прочетем внимателно решенията, които са взети, и да се запознаем много подробно с тях. Разбира се окончателното решение за всички спортисти ще бъде взето на олимпийското събрание на 12 декември\", каза още Путин. Според него отчасти Русия има вина за това наказание, защото \"е дала повод на МОК да накаже сурово много спортисти\". \"Това не е много честно, защото се включва принципът на колективната отговорност, а в никоя правна система в света това не съществува\", допълни президентът на Русия. Путин изрази притеснението си от признанието на МОК, че ще проверява щателно всички руски спортисти, които ще участват в Пьончан. От организацията заявиха, че ще вземат общо 20 хиляди проби преди началото на игрите, като най-много ще дадат руснаците. Междувременно руската държавна телевизионна и радиопредавателна компания (ВГТРК) и частният канал \"Мач ТВ\"  спазиха заканата си да бойкотират игрите . Във вторник вечерта те потвърдиха, че се отказват от излъчване на състезанията в Пьончан заради наказанието на Русия. \"Нашата позиция остава непроменена: без участието на руския национален отбор олимпийските игри в Пьончан няма да бъдат излъчени\", обявиха от пресслужбата на ВГТРК.", "date": "2017.12.06", "title": "Путин даде зелена светлина за участието на руски спортисти в Пьончан"}
{"url": "http://www.dnevnik.bg/bulgaria/2017/12/06/3092367_kabinetut_otpusna_oshte_10_mln_lv_za_obezshteteniia/", "text": "Правителството одобри допълнителни разходи по бюджетите на министерствата на образованието и науката, на младежта и спорта и на културата, както и трансфери към общини в общ размер на 10 116 333 лв. Средствата са предназначени за осигуряване на дейности от Националната програма \"Оптимизация на училищната мрежа\" за модул \"Оптимизиране на вътрешната структура на училищата, детските градини, ученическите общежития и регионалните центрове за подкрепа на процеса на приобщаващото образование\". С тях ще бъдат изплатени обезщетения при промени в трудовите правоотношения, посочва правителствената информационна служба.", "date": "2017.12.06", "title": "Кабинетът отпусна още 10 млн. лв. за обезщетения при оптимизация в учебни заведения"}
{"url": "http://www.dnevnik.bg/sviat/2017/12/06/3092360_puchdemon_obiavi_che_ostava_v_belgiia_i_predpoloji_che/", "text": "Уволненият каталунски премиер Карлес Пучдемон ще остане в Белгия за момента, съобщиха и адвокатът му, и той самият, цитирани от испанските медии и \"Ройтерс\". Изявлението беше ден след началото на  предизборната кампания  за вота в Каталуня на 21 декември и след като испански съд обяви, че се оттегля европейската заповед за арест и се отказва от искането си той да бъде екстрадиран. Бившият лидер, цитиран от \"Ла вангуардия\", каза, че съдът се е отказал от заповедта от \"страх да не стане за смях\" и че Мадрид накрая ще се откаже и от прякото управление, и  \"от репресията\" . \"Страхуват се от погледа на света,\" добави той. \"За момента ще останем тук,\" добави той, имайки предвид и няколкото бивши министри, с които пристигна в Брюксел в края на октомври. Воденото от него правителство прехвърли на парламента в Барселона задачата да обяви независимост от Испания в края на октомври. След като депутатите гласуваха с \"да\", Мадрид уволни Пучдемон и целия кабинет и насрочи извънредни избори. Пучдемон обяви и че се надява да има възможност да се върне в Испания, ако бъде избран като член на каталунския парламент и да заеме мястото си там. Още преди началото на кампанията той даде сигнал, че е готов да води предизборната битка от Белгия и  заговори за парадокса , че \"онова, което би (го) направило премиер, също така би (го) вкарало в затвора.\" Същевременно той предупреди, че не е сигурен дали Мадрид няма да го арестува при пристигането му, тъй като националната заповед не е отменена. \"Трябва внимателно да обмислим подобно решение, преди да го приемем,\" каза той. \"Нашето желание, когато дойдохме, беше да се върнем у дома възможно най-бързо... Но дали ще е възможно? Ще трябва да знаем отговора, преди да се върнем.\"", "date": "2017.12.06", "title": "Пучдемон обяви, че остава в Белгия и предположи, че испанския съд \"го е страх да не стане за смях\""}
{"url": "http://www.dnevnik.bg/bulgaria/2017/12/06/3092377_zasileno_policeisko_prisustvie_shte_ima_v_kurortite_za/", "text": "За студентския празник 8 декември ще бъде засилено полицейското присъствие в курортите, а на Витоша ще бъде съсредоточена повече високопроходима техника, за да се осигури безопасно и по-бързо придвижване. Това се разбра на среща на министъра на туризма Николина Ангелкова с главния секретар на МВР Младен Маринов, съобщи Министерството на туризма. Двамата обсъдиха мерките за безпроблемно протичане на празника в заведенията и местата за настаняване в най-посещаваните туристически зони. В зимните курорти ще се провеждат съвместни проверки на ски патрули и полицейски служители, които да следят как се спазва общественият ред и какво е състоянието на пистите. Днес Ангелкова отново коментира, че за този зимен сезон се очакват повече туристи от съседните страни и от държави като Великобритания, Германия и др. в Западна Европа. Предварителните записвания очертават прогнозен ръст от 5-10% през сезона спрямо предходния. Всички компетентни институции са в пълна готовност за сезона, увери още Ангелкова. Според нея този зимен сезон страната ще има \"изключителния шанс да привлечем повече туристи благодарение и на председателството на България на Съвета на ЕС\".", "date": "2017.12.06", "title": "Засилено полицейско присъствие ще има в курортите за студентския празник"}
{"url": "http://www.dnevnik.bg/photos/2017/12/06/3092327_snimka_na_denia_super_putin_v_muzeia/", "text": "Изложба на поп арт от руски ходужници, посветена на руския държавен глава, озаглавена \"Супер Путин\" бе открита в московския Музей за съвременно изкуство. По случайност това съвпадна с обявяване кандидатурата му за нов мандат. Владимир Путин гледа от всеки ъгъл в музея - от картини, изобразяващи как гали леопард или намига като Дядо Коледа, през негови бюстове в цветовете на руския флаг, до фигурка на рицар, яхнал мечка и развяващ руския флаг. Изложбата може да бъде видяна до 15 януари.", "date": "2017.12.06", "title": "Снимка на деня: \"Супер Путин\" в музея"}
{"url": "http://www.dnevnik.bg/sport/2017/12/06/3091703_tomas_bah_obiavi_sluchaia_s_ruskiia_doping_za/", "text": "Президентът на Международния олимпийски комитет (МОК) Томас Бах обяви  случая с руския допинг  за приключен. Той изрази надежда, че с  изключването на Русия от зимните игри в Пьончан  и останалите наложени наказания ще бъде затворена една срамна страница в историята на спорта. До решението на МОК се стигна след 17-месечно разследване, водено от бившия президент на Швейцария Самуел Шмид. Той ръководеше независима комисия, която беше натоварена със задачата да провери разкритията на бившия директор на Московската антидопингова лаборатория Григорий Родченков за държавно спонсорирана схема за употреба, разпространение и прикриване на допинг по време на зимните олимпийски игри в Сочи през 2014 г. През 2016 г. разследване на независимата комисия на Световната антидопингова агенция (WADA), ръководено от Ричард Макларън, установи, че  над 1000 руски спортисти в повече от 30 спорта - и летни, и зимни, са били замесени в допинг схема , обхващаща петгодишен период. \"Тази систематична манипулация от антидопинговата система на Русия беше една безпрецедентна атака срещу олимпийските игри. След тези санкции, които бяха наложени и приети, трябва да погледнем напред към едно по-светло бъдеще на спорта\", каза Бах. \"Тези наказания трябва да сложат чертата на този толкова тъжен период за олимпийското движение\", допълни президентът на МОК. Според него олимпийският комитет е намерил баланса между налагането на наказания на виновните и даването на възможност на невинните спортисти да участват в Пьончан. Руски спортисти ще бъдат допуснати до олимпийските игри, ако докажат, че са \"чисти от допинг\". Състезатели, които са били наказвани за нарушаване на антидопинговите правила, нямат право да участват в Пьончан. Допуснатите до игрите руснаци ще се състезават под името \"Олимпийски атлети от Русия\". Те ще носят екипи с това име и под олимпийския флаг. При евентуални техни победи и при появата им на церемониите по откриването и закриването на игрите ще звучи олимпийският химн вместо руския. Спечелените от тях медали няма да бъдат причислени към общия брой отличия на Русия. Според Бах няма причина Москва да бойкотира игрите в Пьончан. \"Бойкотът на олимпиада никога не е водил до някакви резултати. Освен това не виждам причина за подобен бойкот, тъй като допускаме до игрите \"чистите\" атлети\", заяви германецът. \"Надявам се те да използват този шанс и да видят страхотната възможност, което това решение им дава, а именно да представят една нова и чиста генерация от руски спортисти. По този начин те ще бъдат мост към бъдещето на един чист спорт\", каза още Бах. ", "date": "2017.12.06", "title": "Томас Бах обяви случая с руския допинг за приключен"}
{"url": "http://www.dnevnik.bg/sport/2017/12/06/3091735_sedem_otbora_vlizat_v_bitka_za_poslednite_chetiri/", "text": "Седем отбора ще се борят днес за последните четири места в осминафиналите на Шампионската лига. \"Ливърпул\", \"Севиля\", \"Спартак\" (Москва), \"Шахтьор\" (Донецк), \"Наполи\", \"Порто\" и \"Лайпциг\" са кандидатите да допълнят картината в директните елиминации на най-силния клубен турнир. Най-интригуваща ще бъде битката в група Е, където първите три отбора са събрани само в три точки. \"Ливърпул\" е начело с девет точки, следван от \"Севиля\" с осем и \"Спартак\" с шест. Преди две седмици \"мърсисайдци\"  пропуснаха чудесна възможност да си осигурят първото място  в групата. Те водеха с 3:0 срещу \"Севиля\", но позволиха на испанския отбор да стигне до равенство. Днес тимът на Юрген Клоп ще има възможност за поправка у дома срещу \"Спартак\". Английският отбор се нуждае от точка, за да си гарантира участието в следващата фаза, а при победа ще спечели групата, независимо от развоя на мача между \"Марибор\" и \"Севиля\". \"Предстои много важен мач за нас. В подобна среща всички неща, за които си говорим - форма, моментно състояние и т.н., остават в миналото. Щастлив съм, че се намираме в ситуация, която ни дава възможност да продължим напред\", заяви Клоп преди мача. \"Ливърпул\" все още не познава вкуса на поражението, но записа три равенства в досегашните си пет мача. В първия си двубой със \"Спартак\" \"мърсисайдци\" завършиха 1:1 в Москва. \"Мисля, че сме по-силен отбор, отколкото бяхме в предишния мач. Същото обаче важи за \"Спартак\". Намират се в добра серия в руското първенство, в състава им се завърнаха няколко важни играчи, особено в нападение. Очаква ни вълнуващ мач, както подобава на Шампионската лига\", каза още Клоп. По думите му отборът не трябва да съжалява за пропуснатия шанс срещу \"Севиля\". \"Спартак\" може да каже същото, защото загуби четири точки в мачовете с \"Марибор\" и сега можеше да бъде в съвсем друга позиция. Във футбола няма \"ако\". Ситуацията е такава, каквато е и трябва да дадем всичко от себе си в предстоящия мач. Ако не дадеш всичко, ще си тръгнеш с празни ръце\", допълни Клоп. В група F \"Манчестър сити\" си гарантира първото място още в предишния кръг, когато записа петата си победа от пет мача. Тази вечер \"гражданите\" гостуват на \"Шахтьор\", който е фаворит за втората позиция. Украинците имат три точки аванс пред \"Наполи\", който гостува на вече отпадналия \"Фейенорд\". Неаполитанци победиха \"Шахтьор\" с 3:0 в предишния кръг и взеха предимство в директните мачове. Те обаче трябва да се надяват \"Сити\", който не играе за нищо и има ключов мач с \"Манчестър юнайтед\" през уикенда, да спечели в Украйна. В група G \"Порто\" и \"Лайпциг\" се борят за второто място. Те имат по седем точки преди двубоите си с \"Монако\" и \"Бешикташ\". Предимството в директните мачове е на страната на португалците, които спечелиха с 3:1 у дома и загубиха с 2:3 в Германия. \"Порто\" посреща миналогодишния полуфиналист \"Монако\", който загуби шансове да продължи напред след две равенства и три загуби в петте си мача. \"Лайпциг\" е домакин на \"Бешикташ\", който е непоклатим на върха с 11 точки след три победи и две равенства. В група Н остава да бъде определен единствено отборът, който ще заема третото място и ще се класира за Лига Европа. Битката е между \"Борусия\" (Дортмунд) и АПОЕЛ (Никозия), които имат по две точки и направиха две равенства 1:1 в мачовете помежду си. Германците имат предимство, тъй като головата им разлика е доста по-добра - 5:10 срещу 2:14. Тази вечер жълто-черните гостуват на \"Реал\", а осигурилият си първото място \"Тотнъм\" посреща АПОЕЛ.", "date": "2017.12.06", "title": "Седем отбора влизат в битка за последните четири места в 1/8-финалите на Шампионска лига"}
{"url": "http://www.dnevnik.bg/bulgaria/2017/12/06/3091537_cacarov_e_pokanen_na_dialog_v_pravnata_komisiia/", "text": "Главният прокурор Сотир Цацаров ще бъде изслушан за първи път от правната комисия в парламента. Това се вижда от дневния ред, в който е записано, че събитието ще бъде \"обсъждане (диалог)\". По първоначална информация, Цацаров ще отиде в комисията по искане на БСП, за да му зададат въпроси, свързани с разследвания за сделки с приватизация. За това искане стана известно  преди две седмици. В  правилника  на това Народното събрание е записано, че \"комисията по правни въпроси на всеки три месеца отправя покана до главния прокурор за провеждане на обсъждане, свързано с прилагането на закона и дейността на прокуратурата и разследващите органи, включително законодателни промени, ресурсна осигуреност, затруднения, свързани с осъществяване функциите на съдебната власт, резултати в борбата с престъпността, в т.ч. корупцията, взаимодействие с разследващите органи\". Новият текст в правилника, приет в първите дни на 44-ия парламент, бе мотивиран от бившия правосъден министър и настоящ вицепремиер и външен министър Екатерина Захариева, с подобни препоръки в доклада на Европейската комисия, както и такива в доклада на четиримата чуждестранни прокурори. Самият Цацаров изпрати писмо до депутатите, в което им предложи той или други представители на прокуратурата да бъдат викани периодично от правната комисия. Досега обаче комисията не е канила Цацаров.", "date": "2017.12.06", "title": "Цацаров е поканен на диалог в правната комисия"}
{"url": "http://www.dnevnik.bg/sport/2017/12/06/3091740_transseksualna_shtangistka_specheli_srebro_ot/", "text": "Транссексуалната щангистка, която  предизвика смут на световното първенство в Анахайм , спечели сребърен медал. Лоръл Хъбард, родена като Гавин Хъбард, завърши втора в най-тежката категория - над 90 килограма. Шампионка стана американката Сара Роблес. Хъбард завърши с двубой от 275 килограма и донесе първи медал от световно първенство в историята на Нова Зеландия. 39-годишната състезателка постигна 124 килограма в изхвърлянето и 151 килограма в изтласкването. Тя направи пет успешни опита и един фаул на 127 килограма в първото движение. Роблес спечели титлата с двубой от 284 килограма. Бронзовата медалистка от Рио 2016 направи шест успешни опита, като записа най-добри резултати от 126 и 158 килограма в отделните движения. Шаймаа Ахмед Халаф Хариди от Египет се пребори за бронзовия медал, след като завърши с двубой от 268 килограма. Тя изпревари само с един килограм представителката на Тайланд Дуангаксорн Шайди. С битката при най-тежките щангистки беше сложен край на световното първенство. Тайланд завърши на първо място в класирането по медали с пет златни, седем сребърни и два бронзови. Иран зае второ място с пет златни и общо девет отличия. Виетнам допълни челната тройка с четири титли и общо седем медала. България беше представена с  петима състезатели в Анахайм . Най-добре се представи Васил Господинов, който  завърши шести в категория до 105 килограма . Шампионатът в Анахайм даде шанс за изява на много нови лица, след като  девет от водещите нации в щангите бяха отстранени  за една година. Сред тях са големите сили в този спорт Русия, Китай и Турция.", "date": "2017.12.06", "title": "Транссексуална щангистка спечели сребро от световното първенство"}
{"url": "http://www.dnevnik.bg/sviat/2017/12/06/3091467_represiiata_e_osnovniiat_argument_na_katalunskite/", "text": "След провала на опита им да се отделят от Испания, разединените сепаратистки партии в Каталуня залагат на авторитета на намиращите се в затвора или в изгнание свои водачи, за да спечелят  изборите на 21 декемвр и. Разногласията им обаче са такива, че дори при победа ще им бъде трудно да съставят правителство и да продължат да отправят предизвикателство към централните власти, смятат експерти. На предишните избори през 2015 г. сепаратистите спечелиха абсолютно мнозинство в регионалния парламент с 47.8% от гласовете. Според най-новите допитвания сега за тях са обявили намерение да гласуват 45-46% от избирателите и някои прогнози сочат, че те може да изгубят мнозинството си. Единствената им обща тема в кампанията, започнала официално в полунощ, е осъждането на \"репресията\" от страна на държавата, поела управлението в областта на 27 октомври, след едностранното провъзгласяване на \" Република Каталуня \". С подкрепата на мнозинството в парламента,  правителството на Мариано Рахой  се позова на неизползван досега член от конституцията, за да уволни регионалното правителство, да разпусне каталунския парламент и да свика нови избори. Ръководителят на каталунската изпълнителна власт  Карлес Пучдемон  избяга в Брюксел с четирима свои бивши министри, за да избегне съдебно преследване, което прати останалите членове на правителството му в затвора. Всички те са обвинени в бунт, противодържавна дейност и отклоняване на обществени средства. Но двете основни сепаратистки сили - \"Ескера републикана каталана\" (\"Републиканска левица на Каталуня\", РЛК) и центристката партия на Пучдемон - ги упрекват, че не са призовали улицата, за да се окаже съпротива на централното правителство. РЛК, ръководена от бившия вицепремиер  Ориол Жункерас , когото Върховният съд остави в ареста без право на гаранция, е начело в сондажите и възнамерява да оглави следващото сепаратистко правителство. Тази партия вече не насрочва дата за евентуално обявяване на независимост, признавайки, че това за момента е нещо недостъпно поради липсата на консенсус в Каталуня. Задава ли се още по-голямо разцепление? Пучдемон, който създаде собствена листа \"Жунтс пер Каталуня\" (\"Заедно за Каталуня\"), не се е отказал от нищо. От Брюксел той води кампания чрез интервюта и претендира да бъде възстановен на власт като \"легитимен премиер\", с което да постави Мадрид в шах. \"Оттогава, само за месец станахме свидетели на преминаването на около 200 000 избиратели от \"Ескера\" към Пучдемон\", казва Ориол Бартомеус, преподавател по политилогия в Автономния университет в Барселона. \"Във времето до 21 декември пренията в сепаратисткия лагер ще се задълбочават и ще се разменят удари\", предрича той и допълва: \"Проблемът им е, че това може да доведе до изтичане на гласове и в крайна сметка да попречи на сепаратистите да възобновят абсолютното мнозинство\". От другата страна, партиите - противници на отцепването разчитат на рекордно висока избирателна активност (от около 80 процента), за да надделеят над сепаратисткия блок. Те обаче също водят кампания разединени. Либералната партия \"Сиудаданос\" (\"Гражданите\") - втората политическа сила в Каталуня, Каталунската социалистическа партия и консерваторите от Народната партия на Рахой - на власт в Мадрид, но гледана с много лошо око в Каталуня, си оспорват един и същи електорат и не пожелаха да се съюзят. \"Съюз от три сепаратистки партии ми се вижда малко вероятен, както малко вероятно ми се струва съставянето на правителство от трите антисепаратистки партии\", каза Хосе Пабло Ферандис от института за социологически проучвания \"Метроскопия\". Според сегашните сондажи арбитър може да се окаже малката партия \"Каталуня ен кому\" (\"Каталуня заедно\"), учредена от кметът на Барселона Ада Колау и радикалната лява формация \"Подемос\" (\"Ние можем\"), прогнозира той. Тази формация е против независимостта, но въпреки това настоява за референдум за самоопределение, смятан от Мадрид за противоконституционен, което не предвещава добро продължение. \"Обсъждането на невъзможен при действащия правен ред референдум представлява възобновяване на дискусия, която не ни доведе до нищо\", заяви пред АФП Енрик Мильо, пълномощник на испанското правителство в Каталуня. /БТА", "date": "2017.12.06", "title": "\"Репресията\" е основният аргумент на каталунските сепаратисти за изборите"}
{"url": "http://www.dnevnik.bg/bulgaria/2017/12/06/3086973_dnes_e_nikulden/", "text": "Днес е Никулден - ден за почит към свети Николай Мирликийски Чудотворец и празник на рибарите, моряците и банкерите. Днес празника си отбелязва и град Бургас. Никулден има важно място в българската празнична традиция. Според народните вярвания, когато шестимата братя светци си разделяли света, на Николай се паднали всичките води. Отредено му било по вода да ходи, кораби да води, по морета ветрове да спира. Затова в този ден лодките и корабите не плават в открито море. Рибарите, моряците и техните семейства участват в тържествената литургия, а след това организират буйни празненства за Никулден. В столичния храм \"Свети Николай\" тази сутрин ще бъде отслужена празнична света литургия. Тя ще бъде възглавена от игумена на Троянския манастир епископ Сионий. Св. Николай Чудотворец е роден през 280 г. в Ликия, Мала Азия. Живял е по времето на император Константин Велики и е бил архиепископ на гр. Мир. Той присъствал на Първия вселенски събор в Никея. Умира през 325 г., оставяйки след себе си спомена за удивителните морски чудотворства при спасяването на кораби и моряци по време на катастрофите. Българите почитат Св. Николай и като пазител на семейството, жилището и добротата. На този ден се украсява и коледната елха. Днес се приготвя богата празнична трапеза, като основното ястие е риба. Тя се приготвя по различни начини в различните райони, но винаги от всички риби се отдава предпочитанието на шаранa. Смята се, че шаранът е \"слугата\" на Свeти Никола. На този ден обикновено се припомня тази история: веднъж, когато светецът в откритото море е бил уловен от бурята и поради дупката на дъното в лодката започнала да навлиза вода, той бръкнал във водата с ръка, извадил оттам един шаран и запушил дупката с него. Оттогава шаранът се счита за жертвена риба на трапезата в този ден. Поради това и празникът понякога е наричан Рибен Св. Никола. На 6 декември шаранът не е просто гозба, а ритуал - своеобразно жертвоприношение към светеца, благодарност за закрилата в премеждия, надежда за добруване и радост, молитва за здраве и берекет. На масата се поставят и различни обредни хлябове и много постни ястия. Трапезата не се вдига цял ден и до късно през нощта е на разположение на домакини и гости. Костите на шарана се изгарят, закопават се в земята или се хвърлят в реката. Шаранът се приготвя в тесто, пълнен с ориз, ядки и стафиди - това ястие се нарича \"рибник\". Също може да се приготви и печен шаран. Никулденската риба трябва задължително да бъде прясно уловена и с люспи. Първата хваната риба на този ден се изяжда от рибарите, печена на самия бряг.", "date": "2017.12.06", "title": "Днес е Никулден"}
{"url": "http://www.dnevnik.bg/bulgaria/2017/12/06/3091734_shestima_bulgari_sa_bili_arestuvani_v_shveciia_za/", "text": "Двама души са били задържани вчера у нас след полицейски заповеди за арест, издадени в Швеция. Те са била изготвени във връзка с най-мащабното разследване за трафик на хора с цел трудова експлоатация в страната. За това съобщиха два от най-големите вестници в Швеция –  Еxpressen , и  Aftonbladet . До този момент обаче Министерство на вътрешните работи не е разпространило никаква информация за акцията, в която по данни на шведските власти са участвали и български полицаи. Пак според публикации в шведската преса задържаните под стража във връзка със случая са общо шестима (двама от които в България). Пет от тях са заподозрени в нарушаване на човешките им права и нанасяне на побой, а един за финансови престъпления. Всички арестувани са български граждани Според информацията, публикувана в шведските вестници, акцията е била проведена в ранните утринни часове вчера и е обхванала няколко района в южната част на страната. В нея са били арестувани най-малко 10 души, а около 30 от жертвите на организираната престъпна група за трафик на хора са били настанени в защитени жилища. Те са били заблуждавани, че в Швеция ще им бъде осигурена работа, но след пристигането си там са били По-голямата част от жертвите са от населени места в Североизточна България. Разследването, довело до вчерашните арести, е започнало след като през април т.г. мъж - жертва на същата организирана престъпна група за трафик на хора, е направил неуспешен опит да избяга. По-късно той е бил открит със следи от тежък побой в крайпътна канавка близо до южния град Векшьо. Според източници на \"Дневник\" по-късно пред съда той е разказал, че след неуспешния опит за бягство трафикантите са го отвели в гориста местност, където е бил съблечен гол, докато загуби съзнание. По-късно по време на разпитите в полицията мъжът е разказал, че след като е пристигнал в Швеция с обещание за работа е бил насилствено принуден да проси. Всеки ден той е бил откарван с автомобил до един от големите магазини в града, като преди това бил инструктиран как да подава към минувачите чашка за кафе за милостиня и да ги поздравява с характерното \" hoi-hoi\" (\"здравей здравей\"). След това е трябвало през деня. Само шест месеца след началото на резследването виновниците за нанесения побой – двама мъже на 35 и 38 години бяха осъдени на първа инстанция от шведски съд на пет и половина и шест години затвор. Съдебното заседание по жалбите, подадени от адвокатите им срещу тези присъди, е насрочена за днес. По повод на акцията официални полицейски източници в Швеция твърдят, че трафикът на хора от България, с цел да бъдат експлоатирани като просяци, може да се окаже един от най-тежките проблеми, пред които е изправена страната. Според същата информация арестите, извършени вчера, са която и от тук нататък ще бъде провеждана в сътрудничество с българското Министерство на вътрешните работи. Основната дейност на организираната престъпна група за принуждаване към просия в Швеция е била съсредоточена в град Вахшьо, но мрежата е действала и в съседните Вирсерум, Хултсфред и курортните центрове край тях. Според публикациите в шведската преса, приходите от дейността й само за година се равнява на милион крони, по-голямата част от които изнесени от страната. Според полицейски източници броят на жертвите, за които до момента е било установено, че са станали жертва на трафик на хора от България, би могъл да нарасне многократно в хода на работата по случая.", "date": "2017.12.06", "title": "Шестима българи са били арестувани в Швеция за трафик на хора"}
{"url": "http://www.dnevnik.bg/video/2017/12/06/3091626_video_iaponecut_koito_risuva_s_maikrosoft_eksel/", "text": "Тези картини не са точно традиционните, с които съвременният човек е свикнал да свързва живописта - далеч са и от акварела, и от маслените бои или каквито и да било обичайни материали. \"Рисувам на \"Ексел\", казва 77-годишният Тацуо Хорючи, имайки предвид световно известния софтуер за електронни таблици на \"Майкрософт\". Когато се пенсионира, жителят на японския град Нагано решава, че иска да опита да рисува, но няма достатъчно средства, за да си набави нужните материали. Започва да търси решение. \"Чудех се как мога да рисувам с компютъра си,\" при това без помощта на програма за създаване и обработка на изображения, спомня си Тацуо. Експериментира със софтуера, който вече има на компютъра си - и с инструментите за графики на \"Ексел\" и с помощта на принтера си успява както да създава форми, така и по-фино да моделира цветовете. Започва да използва програмата през 2000 г. \"Поставих си за цел след 10 години да мога да нарисувам нещо достатъчно добро, за да го покажа на хората.\" \"Има много хора, които ми се смеят. Защо полагаш усилия за нещо, което не е полезно? Да не си глупак? Да, глупак съм. Но мисля, че дори да нямаш талант за рисуване, можеш да рисуваш, стига да имаш \"Ексел\". В наскоро публикувания репортаж той обяснява, че ако някой поиска да си купи негова картина, би оценил това високо, макар да съзнава колко трудно се продават.", "date": "2017.12.06", "title": null}
{"url": "http://www.dnevnik.bg/evropa/novini_ot_es/2017/12/06/3091101_brjuksel_obiaviava_plan_za_zadulbochavane_na/", "text": "Европейската комисия ще обяви днес пакет от предложения за задълбочена икономическа интеграция на 19-те страни от еврозоната, предаде \"Ройтерс\". Целта на мерките е да направят единната валута по-устойчива на евентуални бъдещи кризи. Пакетът на еврокомисията вероятно ще се отнася до идеите на някои лидери от еврозоната като френския президент Еманюел Макрон за създаването на бюджет, финансов министър и парламент за еврозоната. Сред другите идеи е трансформирането на спасителния фонд на еврозоната в Европейски валутен фонд, както и подсилването на европейската банкова система. Предложенията на комисията ще дадат широко поле за дискусии между лидерите на еврозоната на  срещата на върха, която ще се проведе на 15 декември .  Макар самото съдържание на пакета да бе пазено в тайна, се появиха достатъчно публични изявления на официални лица от еврокомисията и националните правителства, за да стане ясно кои ще са спорните моменти. Макрон вероятно ще иска бюджетът за еврозоната да бъде голям отделен резерв от пари, финансирани от данъци, докато Брюксел би предпочел той да бъде част от съществуващия многогодишен бюджет, финансиран от държавните вноски. Според Германия еврозоната не се нуждае от бюджет. Еврокомисията иска също бъдещият финансов министър на еврозоната, който ще контролира бюджета и ще председателства месечните срещи на финансовите министри от страните с единна валута, да бъде висш служител от институцията. Това обаче е неприемливо за финансовите министри, които предпочитат Брюксел да бъде само наблюдател на срещите им. В момента те избират председателя на Еврогрупата. Противно на предложенията на Макрон Брюксел смята, че не е необходимо да се създава парламент за еврозоната в рамките на сегашния Европейски парламент, тъй като всички страни с изключение на Великобритания и Дания са задължени рано или късно да приемат единната валута. Еврокомисята би искала спасителният механизъм на еврозоната да стане институция на ЕС, а не междуправителствен орган, управляван от отделен договор, подписан само от правителствата в еврозоната. Финансовите министри обаче искат да упражняват пълен контрол върху средствата в спасителния фонд.", "date": "2017.12.06", "title": "Брюксел обявява план за задълбочаване на интеграцията в еврозоната"}
{"url": "http://www.dnevnik.bg/kultura/2017/12/06/3091421_ljubimi_arii_za_koledno_nastroenie/", "text": "Коледа наближава и подаръци вече дебнат отвсякъде. За тези, които ще предпочетат насладата за слуха, е концертът с популярни арии и дуети от известни оперети и мюзикъли в изпълнение на  Доротея Доротеева  (сопран), Александър Мутафчийски  (баритон) и съпровод на пианистката  Венета Нейнска . Концертът е 7 декември от 19.30ч. в \"Къщата на София\" на ул. \"Миджур\" №12. Той е част от третия сезон на  поредицата за камерна музика \"Мотив\" , а организаторът - \"Модо България\", стои и зад успешния проект за класическа музика за деца  \"Концерти на възглавници\" . Мястото за камерния концерт - домът на голямата актриса Адриана Будевска, който от есента на тази година се превърна в едно от обичаните арт пространства в столицата - \"Къщата на София\", е избрано неслучайно. То отговаря на новата артистична концепция на поредицата \"Мотив\", според която талантливи изпълнители с престижни европейски награди ще представят изкуството си пред камината, в артистичната среда на галерията и в непосредствено общуване с публиката, обясняват организаторите. Местата в залата ще бъдат не повече от 50, а всеки гост ще бъде зарадван с неочакван подарък. Билети могат да се купят на касите на Eventim в страната, онлайн на  www.eventim.bg  или преди събитието в \"Къщата на София\".", "date": "2017.12.06", "title": "Любими арии за коледно настроение"}
{"url": "http://www.dnevnik.bg/v_pamet/2017/12/06/3091779_pochina_frenskiiat_pevec_djoni_holidei_dopulnena/", "text": "Най-голямата рокзвезда на Франция Джони Холидей почина тази нощ на 74 години от рак на белия дроб, съобщи съпругата му Летисия, цитирана от \"Франс прес\". \"Джони Холидей си отиде. Пиша тези думи, без да мога да го повярвам. Обаче е истина, мъжът ми вече не е сред нас. Напусна ни тази нощ както живя целия си живот, смело и достойно\", написа тя в изявление. Известен като \"Френския Елвис\", Холидей имаше стотици милиони почитатели, предимно в родината си и в Европа. Въпреки заболяването си певецът подготвяше нов албум и турне. Новината за смъртта му потопи френските социални мрежи в скръб. Повече от 50 години той бе искряща икона, заяви президентът Еманюел Макрон.", "date": "2017.12.06", "title": "Почина френският певец Джони Холидей (допълнена)"}
{"url": "http://www.dnevnik.bg/bulgaria/2017/12/06/3091608_inkubator_za_verbuvane_na_agenturen_aparat_iz/", "text": "Петнайсет хиляди души - 11 хиляди от тях без съд и присъда, преминават през най-дълго съществувалия концлагер на комунистическата власт - на остров Белене (1949-1987 г.) На него е посветено новото изследване на Борислав Скочев \"Концлагерът Белене (1949-1987)\", публикувано от издателство \"Сиела\". В 924 страници, с над 1800 бележки авторът проследява в подробности етапите на съществуване на мястото, станало синоним на терора: от организацията, стопанството и бита му до броят на въдворените, законовите основания за тяхното задържане, агентурно-оперативната работа, принудителният труд, убийствата и опитите за бягство. \"Дневник\" публикува откъс от увода. Заглавието е на редакцията. Едва ли има българин, който да не познава някой жив или мъртъв обитател на тази най-вярна витрина на социализма. Близки приятели, състуденти и съученици са преминали през адски изпитания само на един хвърлей от кораба на нашето удоволствие. Тук е бил Васил, когото са държали вързан с вериги цели две седмици в лодка, заклещена всред ледовете на най-студения февруари, Стамен, който е бил карциран денонощия във вода до гушата, момчета от политехниката, които са били застреляни на място без повод и присъда Веднъж, провесил крака над водата, някакъв хлапак с китара пееше от кораба странна песен: \"Дунав, бели Дунав, тихо си течеш, Дунав, черни Дунав, страшна мъка ти влечеш\" Георги Марков Някога намирах за несправедливост на историческата памет, че концлагерът \"Белене\" се е превърнал в символ на комунистическата репресия, а имената на десетките други концлагери, които също са \"най-вярна витрина на социализма\", в които също се изработва приложеният по-късно в цяла България модел на изо­лация от свободния свят, на безправие, на пълна зависимост в труда и бита, на страх и мнителност, са потънали повече или по-малко в мъглата на забравата. Още в началото на изследването си вече знаех, че в това има и логика, и справедливост. \"Белене\" не е нито първият, нито последният комунистически концлагер, но той съществува много по-дълго от всички останали, от 1949 до 1987 година почти без прекъсване. Географското разположение на този остров, откъснат от България от мощните води на Дунав, дава видимост на преживяното от няколко поколения лагеристи чувство, че си изтръгнат от родината, че си отписан от света на живите. Самата комунистическа власт до своя край целенасочено използва името \"Белене\" като заплашителен символ.  Закрит през есента на 1953 г. при постсталинисткото размразяване, концлагерът отново е открит през ноември 1956 г. в дните на Унгарската революция. На острова са изпратени около 300 контрареволюционери – опозиционни авторитети, които властта намира за способни да подбудят и оглавят \"унгарски събития\". В началото на 1958 г. в голяма акция, която трябва да респектира младото следвоенно поколение, още ненаучено да потиска порива си към свобода и харесващо западната музика, облекло и начин на живот, в лагера са изпратени 1700 хулигани. През лятото на същата година в още една репресивна кампания, обслужваща втория етап на насилствената колективизация, са въдворени около 100 турци и българи мюсюлмани. Лагерът е формално закрит през септември 1959 г., а на практика е преместен край Ловеч. Но тъй като Ловешкият лагер представлява качествено различно явление, въпреки че през първата си година е административно идентичен с ТВО \"Белене\" и продължава много практики, родени на острова, той не е обект на това изследване. Концлагерът отново е открит в началото на 1964 г., вече като общежитие за изселени на територията на действащия затвор. Намерението на МВР е той да се разрасне с въдворяването на 600 от най-непоправимите криминални рецидивисти и хулигани. Поради липсата на законово основание това не се случва, но общежитието функционира и обслужва такива кампании като първия опит за смяната на имената на българите мюсюлмани през 1964 г., превантивното изселване от София и големите градове на политически враждебни и криминално проявени лица по време на Световния младежки фестивал през 1968 г. и смяната на имената на българите мюсюлмани през 1970–1973 г. Концлагерът би трябвало да е закрит през 1977 г. с влизането в сила на новия Закон за народната милиция, който отменя мярката \"принудително установяване на ново местожителство\", но хора без присъда на острова има и през 1978 г., и през 1981 г. Последното откриване на концлагера е в самия край на 1984 г., в първите дни на насилствената смяна на имената на етническите турци. Сега \"Белене\" трябва да осигури превантивната изолация на авторитетните личности сред тях. Турците са главният обект на въдворяването, но по своята вътрешна логика то се разгръща и са въдворени българи мюсюлмани, чиито имена са сменени през 70-те, но които спазват религиозните си традиции, както и 14 българи без пряка връзка с \"възродителния процес\". Концлагерът е закрит през есента на 1986 г., но отделни лагеристи остават до началото на 1987 г. Концлагерът продължава да съществува в кризисните планове на режима до самия му край. На 3 май 1989 г. на съвещание на ръководството на МВР зам.-министър Григор Шопов казва: \"Вече е ясно, че ние ще изселваме голямата част от това население [турското] не в Беле­не, а в Турция и може би това мероприятие ще се окаже по-полезно, отколкото Белене. Но Белене трябва да се пази, мерките да се вземат, процесите да се ръководят и законите да се прилагат\". Създаден след като политическите партии са вече разпуснати, а вражеските класи – унищожени, концлагерът продължава да съществува и след като е изиграл ролята си в потискането на вече победените политически и класови врагове и дори на техните синове и дъщери. За разлика от военновременните концлагери, \"Белене\" функционира през един 40-годишен мирен период – но в перманентна война на тоталитарната държава срещу една или друга група от собственото є население, в непрестанна насилствена промяна на обществото и човека. За разлика от концлагерите на деспотичните, диктаторските, тираничните режими, той не цели само изолацията, репресията, изтреблението или робовладелската експлоатация на политическия противник, ликвидирането на политическата съпротива и насаждането на масов страх. Неговата главна задача е да произвежда хора, които след концлагера да бъдат други – не само в политическото и общественото си поведение, но и в най-частното. Те не просто трябва да се откажат от политическата борба, а от политическите си възгледи. Не само да потиснат мисълта за бягство към свободния свят, но и влечението си към неговото изкуство, музика, танци, облекло. Да забравят ритуалите и традициите си, вярата си, етническата си принадлежност, името си. Да се предпазват от всяка проява на съпричастие. Да заменят изолацията на телените мрежи с отшелничеството на страха и подозрението. Да бъдат готови да предадат най-близките си.  Как \"Белене\" постига своята цел? Българските комунистически концлагери не са лагери за изтребление, смъртността в ТВО \"Белене\" в годините 1951–1953 и 1956–1959 се съизмерва с тази в ГУЛАГ през същия период (значително по-ниска от тази преди и по време на войната), българският лагерен жаргон не изработва съответствие на Muselmann и доходяга. Въпреки усилията българската лагерна система не прераства в лагерно-производствен комплекс, концлагерното стопанство е недоразвито и постоянно губещо, а през 60-те, 70-те и 80-те години трудно се намира приложение на труда на лагеристите. В този смисъл българският комунистически концлагер е по-чист образец на тоталитарен концлагер от съветските и нацистките, защото постига задачите си без ужаса на индустриализираната смърт и без утилитарната многомилионност на ГУЛАГ. Това, което едно изследване открива в концлагерите на комунистическа България и най-вече в \"Белене\", е активната агентурно-оперативна работа. Тя е с перспектива – насочена към живота след лагера. През 1946 г. отговарящият за лагерите инспектор от ДС Желязко Троев предрича голяма роля на ТВО в борбата срещу враговете на народната ОФ власт с благоприятните им условия за вербуване. А през 1985 г. ръководещият Държавна сигурност зам.-министър Григор Шопов определя \"Белене\" като инкубатор за вербуване на агентурен апарат. Лагерите винаги са били административно ръководени от други структури на МВР (с изключение на специалния лагер \"С\" 1947–1950 г.), но най-важната роля в тях е на Държавна сигурност, чиито оперативни работници имат по-голяма неформална власт над лагеристите от лагерния началник. Тежкият бит и непосилният труд са резултат на лошата организация и стопанските амбиции, но преди всичко на възгледа за лагеристите като за врагове, чиито тела и психика трябва да бъдат сломени и подготвени за трансформация. Категоризацията и режимът имат за цел не да превъзпитат, а да деморализират най-непримиримите и да поощрят предалите се. Културно-просветната работа цели не да внуши нови убеждения, а да разруши всяко убеждение, да принуди лагеристите да се саморазкайват публично за миналото си, да проговорят на езика на идеологическото лицемерие; нейната абсурдност демонстрира власт дори над здравия разум – най-характерният пример са предизборните мероприятия в лагера, предназначени за хора, които неформално са лишени от право на глас.", "date": "2017.12.06", "title": "Инкубатор за вербуване на агентурен апарат (из изследването \"Концлагерът Белене\")"}
{"url": "http://www.dnevnik.bg/bulgaria/2017/12/06/3091825_toplofikaciia_sofiia_ne_bila_promeniala_nachina_na/", "text": "Няма промени в нормативната уредба, тоест няма нищо ново в начина на изчисление на сметките.\" Твърдението е на пресаташето на \"Топлофикация София\" Елизабет Павлова в интервю за БНТ, а поводът - спор за изчисляване на такса \"сградна инсталация\" поради съмнения за надписване на сметки в разгара на отоплителния сезон. Оплакването е от живущи във висока жилищна сграда в София, при която след 2007 година не е променен моделът за изчисляване на таксата и днес, когато това се случва, част от хората се съмняват както в справедливостта, така и в коректното прилагане на правилата. Елизабет Павлова припомни, че \"Топлофикация\" не изчислява сметките в сградите, а за това има фирма за дялово разпределение, която всяка една сграда избира и това е фирмата, която отчита уредите и измерва. \"Не бих могла да кажа защо през целия този период фирмата за дялово разпределение по една или друга причина е извършила разпределението не съвсем точно съгласно изискванията по наредбата, тъй като там са разписани всички формули, по които трябва да се извърши разпределението на топлинна енергия\", каза тя. Павлова напомним също, че \"тези две тънки тръбички, които минават през имотите на хората през така наречения първи отоплителен кръг в 19-етажна висока сграда, все пак отдават топлина. В наредбата много точно са посочени формулите, по които се изчисляват тази отдадена топлина. Оттам наистина минава топлоносителят към останалите етажи. Това означава, че тези хора получават допълнителна топлина, която би следвало да бъде разпределена и заплатена коректно\", разясни пресаташето на \"Топлофикация\". Тя допълни, че ще се потърсят възможности за изясняване на конкретния случай и ако се налага, ще има обезщетение.", "date": "2017.12.06", "title": "\"Топлофикация София\" не била променяла начина на изчисление на сметките"}
{"url": "http://www.dnevnik.bg/evropa/novini_ot_es/2017/12/06/3091783_sud_v_malta_povdigna_obvineniia_na_trima_dushi_za/", "text": "Съд в Малта повдигна обвинения на трима души да убийството на разследващата журналистка Дафне Каруана Галиция, предадоха \"Франс прес\" и \"Асошиейтед прес\", цитирани от БТА. Тя бе убита от бомба в колата й на 16 октомври. Други седем души са пуснати под гаранция. За убийството на известната с борбата си против корупцията блогърка са обвинени братята Джордж и Алфред Деджорджо, на 55 и 53 години, и 55-годишният Винсънт Мускат. Смята се, че те са изработили бомбата, която е убила журналистката. Те са обвинени и в принадлежност към организирана престъпна групировка. Дафне Каруана Галиция бе изключително популярна блогърка, която пишеше за случаи на корупция сред управляващия елит на Малта. В Страсбург залата, в която се организират основните пресконференции в Европейския парламент, бе кръстена на името й. Миналата седмица участниците в делегацията на Европарламента, която посети Малта, за да проучи обвиненията в корупция по високите етажи на властта,  поискаха да им бъде осигурена охрана  и заявиха, че някои депутати са получили смъртни заплахи. Миналия месец  евродепутатите приеха резолюция , с която призоваха Малта да подсили върховенството на закона, а Европейската комисия да следи отблизо страната.", "date": "2017.12.06", "title": "Съд в Малта повдигна обвинения на трима души за убийството на Дафне Галиция"}
{"url": "http://www.dnevnik.bg/na_put/2017/12/06/3090587_osem_prichini_da_posetite_finlandiia_koiato_dnes_stava/", "text": "Финландия стана столетница – днес скандинавската държава празнува стотния си рожден ден, след като на 6 декември 1917 г. обяви независимост от Русия. Сауни, сняг и дядо Коледа – това са само част от причините да посетите страната, обобщени от visitfinland.com. През гори и води Понякога наричат Финландия \"Страната на хилядата езера\" - за да бъдем по-точни, 188 000. Което я прави една от най-мокрите територии в света, а водата е изключително чиста. Същото важи и за въздуха – северозападното селце Килписярви се хвали с най-чистия въздух в Европа. Дърветата не отстъпват – 70% от Финландия е покрита с гори, които са прекрасни за туризъм, скиорство, риболов и бране на гъби и плодове. В странaта действа принципа \"правото на всеки\" - тоест, всеки човек има право на достъп до дивата природа, независимо дали е държавна или частна собственост. Любителите на животните могат дори да зърнат един от най-рядко срещаните тюлени в света. Специфичният вид пръстенчати тюлени от езерото Саима, са едни от малкото тюлени, които обитават сладки води. Едва 310 представители на вида живеят там. Денят на ресторантите Започнал през 2011 г., сега финландският Ден на ресторантите е световен празник на храната. На този ден всеки може да отвори ресторант, кафене, бар или будка за храни – в дома си, на улицата, в офиса. Това се случва 4 пъти годишно и в последните години в инициативата са участвали 1245 ресторанта в 29 държави. Ски-сезонът Благодарение на дългата зима, ски-сезонът във Финландия продължава шест месеца – от късния октомври до май. През пролетта слънцето осветява пистите до късно вечер, а самите маршрути се простират през цялата страна. Северното сияние Аврора Бореалис танцува в небето понякога повече от 200 нощи в годината – тоест, почти през цялата зима. За да стигнете до тях, най-удачно да е пътувате на север до Лапландия и да преминете Северния полярен кръг. Дядо Коледа В лапландското село Рованиеми, дядо Коледа събира писма, проверява списъците с добри и лоши деца, а малките му помощници неуморно изработват играчки. Хората, които са били послушни и са преминали целия този път, могат да го посетят през цялата година. Мумините Ако Дядо Коледа не е достатъчно приказен, Финландия е родина и на мумините – мистериозните деца на въображението на писателката Туве Янсон. Интровертните и мили създания имат музей в Тампере и увеселителен парк в Наантали. Сауните Повече от 3 млн. сауни за 5.5 млн. жители. Броят показва колко много финландците обичат това удоволствие, което може да завърши и екстремно – със скок в снега навън. Сауни има навсякъде, дори в парламента и в посолствата в чужбина. Някога използвани като преход от и към живота – жените са раждали там, мъртъвците са били къпани там, днес сауните са място за дълбоко общуване с околните, отпускане и пречистване на тялото и душата. Спокойствието Проучване на Reader's Digest показва, че 11 от 12 портфейла, изоставени в Хелзинки, биват връщани на собствениите си. Други проучвания също показват, че финландците са сред хората, най-спокойно прибиращи се към домовете си късно нощем и най-уверени, че околните ще им помогнат, ако изпаднат в беда.", "date": "2017.12.06", "title": "Осем причини да посетите Финландия, която днес става на 100 години"}
{"url": "http://www.dnevnik.bg/evropa/novini_ot_es/2017/12/06/3091826_polskiiat_prezident_nastoia_za_nova_konstituciia/", "text": "Президентът на Полша Анджей Дуда заяви в парламента, че трябва да се изготви нова конституция, а текстът да се подложи на референдум, предадоха ДПА и БТА. Време е за политическа система, \"която отговаря на днешните предизвикателства\", каза Дуда в речта си пред депутатите. През май Дуда обяви, че иска да организира референдум за конституция през 2018 г., но не уточни какви изменения желае да се направят в основния закон на страната. По-рано тази година лидерът на управляващата националистично-консервативна партия \"Право и справедливост\" Ярослав Качински заяви, че сегашната конституция на Полша е остарял документ, който не е променян от падането на комунизма през 1989 г. Като държавен глава Дуда официално пази политически неутралитет. Преди да стане президент обаче, той беше депутат от \"Право и справедливост\". Правителството е критикувано от опозицията, местни неправителствени организации и ЕС, че се опитва да прокара спорни закони за реформа на съдебната система. Според критиците тези закони дават на изпълнителната власт твърде голямо влияние над съдебната. Реформите предизвикаха протести из цяла Полша и обвинения, че правителството й залита към авторитаризъм, отбелязва ДПА.", "date": "2017.12.06", "title": "Полският президент настоя за нова конституция"}
{"url": "http://www.dnevnik.bg/biznes/2017/12/06/3091830_bnb_niamalo_kak_da_ne_odobri_stoian_mavrodiev_za_shef/", "text": "Управителят на Българската народна банка (БНБ) Димитър Радев заяви пред Би Ти Ви, че Стоян Мавродиев е отговарял на всички критерии за шеф на държавната Българска банка за развитие (ББР). Тъй като покривал всички изисквания по закон,  от БНБ нямали друга възможност освен да подкрепят предложението за поста. Радев уточни, че правителството е основен акционер в банката и като такъв има право да задава цели на финансовата институция и да назначава управителите ѝ. Мавродиев беше и единствен кандидат за поста, а ръководителят на БНБ обяви, че ако някой иска той да не заема тази позиция, то тогава трябва да промени критериите в закона. Изказването му беше в отговор на  искането на пет партии  (\"Движение Да България\", ДСБ/Нова република, \"Зелените\", БЗНС и ДЕОС) БНБ да не одобрява кандидатурата му. По думите на Радев Банката за развитие трябва  да подпомага важни за държавата проекти.  Тя нямала специален статут и ако някоя от банковите регулации бъде нарушена, то тогава веднага ще ѝ бъде направена проверка. Левът и банките са стабилни Управителят на БНБ каза още, че левът и банките са стабилни. Същото се отнасяло и за Валутния борд. Той добави, че хората не трябва да се притесняват за спестяванията си, които държат на влог. \"Банковият сектор е в много добра кондиция, кредитната активност се увеличава. Ще запазим курса на лева до влизането ни в еврозоната\", заяви Димитър Радев, като уточни, че в България еврото може да бъде прието не по-рано от две години след предприемането на първата стъпка в тази посока, а такава все още не е направена. Според него влизането на страната в еврозоната ще има положително влияние на икономиката.  Технически България била напълно готова,  но за Радев първо националната валута трябва да се присъедини към този механизъм, а след това и самата държава. Биткойните не са пари, а стоки Управителят на БНБ коментира и  набиращите все по-голяма популярност на биткойна . По думите му, това не е валута, а спекулативен актив. Той уточни, че биткойните не трябва да се бъркат с дигиталните валути. \"Това не са никакви пари, а стоки, които са обект на спекулация\", каза още Радев. Той добави, че  изчезналите близо 4 млн. лв. от сметките на бившия футболен национал Мартин Петров  е частен случай и няма риск за другите клиенти. Според него парите ще бъдат възстановени.", "date": "2017.12.06", "title": "БНБ нямало как да не одобри Стоян Мавродиев за шеф на Банката за развитие, отговарял на критериите"}
{"url": "http://www.dnevnik.bg/skorost/2017/12/06/3091679_fotogaleriia_i_lamborgini_pusna_krosouvur/", "text": "Ламборгини\" представи снощи първия си кросоувър. \"Урсус\" се описва като единственият супер спортен SUV на пазара. Подобни бързи и луксозни модели вече имат  ,   и  , предстои появата и на предложението от  .", "date": "2017.12.06", "title": "Фотогалерия: И \"Ламборгини\" пусна кросоувър"}
{"url": "http://www.dnevnik.bg/sport/2017/12/06/3091834_mok_vze_nai-dobroto_reshenie_po_kazusa_s_rusiia_smiata/", "text": "Международният олимпийски комитет (МОК) е взел възможно най-доброто  решение по казуса с участието на Русия в зимните олимпийски игри в Пьончан догодина , смята председателят на организационния комитет на игрите Ли Хи Бом. Той заяви пред Korea Times, че с колегите му приемат ситуацията. Преди ден МОК забрани на Русия да участва в игрите заради тежките допинг нарушения и държавната политика в процеса. Руски състезатели ще могат да се състезават в Пьончан, но под неутрален флаг. Ли Хи Бом прие със задоволство решението, че все пак представители на Русия ще бъдат част от олимпийските игри. \"Спортистите, за които не е установено, че използва допинг, ще имат възможност да участват в игрите и да спечелят медали\", каза той. По думите му наказанието на Русия няма да се отрази на продажбата на билети за игрите. Те ще се проведат от 9 до 25 февруари 2018 г.", "date": "2017.12.06", "title": "МОК взе най-доброто решение по казуса с Русия, смята ръководителят на Пьончан 2018"}
{"url": "http://www.dnevnik.bg/evropa/novini_ot_es/2017/12/06/3091831_skai_njuz_britanskite_slujbi_sa_predotvratili_atentat/", "text": "Британските специални служби са предотвратили готвен терористичен атентат срещу премиера Тереза Мей, съобщи телевизия \"Скай нюз\", цитирана от БТА. Ръководителят на британското контраразузнаване МИ5 Андрю Паркър е информирал правителството за готвеното покушение вчера. Заговорът на радикални ислямисти е предвиждал взривяване на самоделна бомба пред резиденцията на Мей на \"Даунинг стрийт\" и в последвалата суматоха те да нападнат Мей с ножове, пише в. \"Индипендънт\", цитиран от ТАСС. 20-годишният Наимур Закария Рахман и 21-годишният Мохамед Акиб Имран са задържани от полицейските части за борба с тероризма при операции в Лондон и Бирмингам миналата седмица и ще бъдат изправени пред съда днес. Тази година във Великобритания бяха извършени пет терористични атентата в Лондон и Манчестър. В тях загинаха общо 36 души. Паркър заяви, че специалните служби са осуетили девет заговора за атентати през изминалата година.", "date": "2017.12.06", "title": "\"Скай нюз\": Британските служби са предотвратили атентат срещу Тереза Мей"}
{"url": "http://www.dnevnik.bg/politika/2017/12/06/3091781_korneliia_ninova_chuvame_che_gerb_shte_vuzprepiatstva/", "text": "Чуваме от вчера - това може да е интрига или клюка, че ГЕРБ по всякакъв начин ще възпрепятстват изслушването на Бойко Рашков в парламента. Ако го направят, това ще е нарушение на всяка демокрация. Това заяви в интервю за \"Нова телевизия\" лидерът на БСП Корнелия Нинова. Миналата седмица партията й внесе предложение председателя на Националното бюро за контрол на СРС (НБКСРС) Бойко Рашков да представи в залата на Народното събрание  нарушения, разкрити от Бюрото за контрол на СРС . Предложението беше отхвърлено от ГЕРБ. \"Снощи в 5 часа сме внесли в деловодството по алинея 8, според която е задължително днес първа точка в дневния ред да бъде изслушването на Рашков\", заяви Нинова и уточни, че не е говорила с него. Тя коментира и казуса с възстановяването на царските имоти. \"Нашата позиция е: изпълнителната и законодателната власт няма място в тази работа. Има съд и съдът трябва да се произнесе. Няма да участваме в писането на специален закон за царските имоти, няма да подкрепим такъв. Това е не само юридически, а и политически и морален закон\", подчерта Нинова с уточнението, че вчера това решение е взето на Изпълнително бюро на БСП. \"Интересно ми е дали Борисов и Сакскобургготски, бидейки заедно в Саудитска Арабия, са си говорили за ревизията на приватизацията на БТК например, която е направена по времето на НДСВ, на електроразпределителните дружества. Ако ще ревизираме прехода, бием \"Техноимпекс\". През това време хората, които са направили едни от най-големите приватизационни сделки в държавата, ги водим в Саудитска Арабия, за да ни осигурят влияние навън, срещу което ще им възстановим царските имоти противно на решенията на съда. Така се прави по борисовски политика\", коментира Корнелия Нинова. Тя коментира и скандала с приватизацията на \"Техноимпекс\", заради която  беше обвинена от ГЕРБ в лъжа , че сделката навремето е била проверявана от прокуратурата. Нинова подчерта, че не откраднала \"нито лев от сделката\" и призова всеки, който иска, да я съди. \"Да опитаме да мислим с мислите на българите 80% от тях смятат, че приватизацията е била разбойническа. Това предлагаме -  приватизация, всичко на масата, промени в законодателството , за да има възмездие и справедливост. Който е извършил престъпление, да понесе наказание\", заяви тя. Според нея идеята на ГЕРБ за ревизия на приватизацията, \"поне публично, е сведена до притатизацията на \"Техноимпекс\" и Корнелия Нинова. Като \"стъпка за омаскаряване за опозицията, а не за търсене на истината\" я определи ти и добави, че целта на ГЕРБ е да компрометира опозицията, за да няма моралното право да бъде съдник и опозиция. \"Ако се търси истината, трябва да си говорим за БТК, за ЕРП-тата, за общински имоти, продадени от кмета на София, който сега е премиер\", каза лидерът на БСП. Нинова отрече да са платени само 70 хил. долара вместо 700 хиляди за приватизацията на \"Техноимпекс\". Нинова отново представи  документи за четири проверки на сделката през годините , осъществени от различни институции, в това число от Върховна касационна прокуратура и главния прокурор. По думите й те доказват, че не е извършила длъжностно престъпление и не е накърнила държавния интерес. \"Ако някой иска да продължи да проверява тази сделка, да заповяда. Нямам притеснения и зависимости. Не съм откраднала нито лев. Аз декларирам, че няма да се позовавам на изтекла давност, ако някой иска да ме съди днес и сега. Но при условие, че и другите лидери на политически партии се откажат от давност са собствения си професионален живот\", заяви Корнелия Нинова. \"БСП е дала оценка на прехода и приватизацията с нарочен документ, приет на конгреса. ГЕРБ сега се сетиха, целта е да се запушат устата на опозицията. Това няма да стане, няма да се подадем на тази провокация\", каза още тя.", "date": "2017.12.06", "title": "Корнелия Нинова: Чуваме, че ГЕРБ ще възпрепятства изслушването на Бойко Рашков в парламента"}
{"url": "http://www.dnevnik.bg/sviat/2017/12/06/3091836_trump_shte_priznae_erusalim_za_stolica_na_izrael_dnes/", "text": "Доналд Тръмп днес ще обяви, че признава  Ерусалим за столица на Израел , като ще промени дългогодишната политика на САЩ към конфликта с палестинците и ще отприщи непредвидими сътресения в Близкия изток. Това съобщи в. \"Гардиън\", позовавайки се на Белия дом, новината е потвърдена и от източници на множество световни медии. Президентът Тръмп освен това ще нареди на Държавния департамент да подготви преместването на  посолството на САЩ в Израел  от Тел Авив в Ерусалим. Той няма да определя график за преместването, което вероятно ще отнеме няколко години. Очаква се Тръмп да обяви решението си в 13.00 ч. местно време. Признаването на  Ерусалим за столица на Израел  ще е признаване на \"историческата и съвременната действителност\", а не толкова политическо изявление, казват източници на \"Асошиейтед прес\" и \"Франс прес\". Те отбелязват, че почти всички израелски правителствени ведомства и израелският парламент са в  Ерусалим, а не в Тел Авив , където поддържащите дипломатически отношения с Израел държави по традиция държат посолствата си. Съединените щати забраниха на американските правителствени служители каквото и да било придвижване по лични причини в Стария град на Ерусалим заради очакваните протести на палестинци срещу намерението на президента, предаде агенция \"Франс прес\", като цитира Държавния департамент. Забраната важи и за Западния бряг - палестинска територия, окупирана от Израел и съседна на Ерусалим. Разрешени са единствено служебни придвижвания от съществено значение, придружени с допълнителни мерки за сигурност, уточнява Държавният департамент. \"Преминати са всички граници\" Според палестинското президентство Тръмп е уведомил по телефона палестинския президент Махмуд Абас \"за намерението си да премести посолството. Палестинското ислямистко движение \"Хамас\" заяви, че обявеното намерение на Доналд Тръмп да премести посолството на САЩ в  Израел от Тел Авив в Ерусалим  преминава \"всички червени линии\", предаде Франс прес. \"Хамас\" призова палестинците на демонстрация в петък, обявен за \"ден на гнева\". \"С признаването от американската администрация на окупирания Ерусалим за столица на окупатора и с преместването на посолството ѝ всички червени линии са преминати\", заяви лидерът на Хамас  Исмаил Хания  в писмо до арабските и мюсюлмански държавни лидери. Местенето на посолството на САЩ е сигнал за \"опасна ескалация\", смята Хания, който обвинява Тръмп, че се опитва да прикрие стремежа на израелското правителство да \"юдаизира\" Ерусалим. Белият дом заяви единствено, че Тръмп е водил отделни телефонни разговори с петима близкоизточни лидери \"за потенциални решения за Ерусалим\". В разговорите с израелския премиер Бенямин Нетаняху, палестинския президент Махмуд Абас, йорданския крал Абдула, саудитския крал Салман и египетския президент Абдел Фатах ас Сиси Тръмп също така е потвърдил ангажираността си за напредък в израелско-палестинските мирни преговори, се казва в изявлението на Белия дом. Повечето лидери посъветваха Тръмп да се откаже от местене на посолството на САЩ от Тел Авив в Ерусалим и го предупредиха, че едностранни стъпки на САЩ за статута на Ерусалим ще осуетят усилията на Вашингтон за мир в Близкия изток и ще влошат положението в региона. Йордания Йордания планира да свика извънредни заседания на Арабската лига и на Организацията за ислямско сътрудничество (ОИС) в събота и неделя, за да се обсъди как да се реагира на \"опасните\" последици от решението на президента на САЩ. Това съобщи йорданският външен министър, цитиран от агенция \"Ройтерс\". Кралството в момента води консултации със страните членки на Арабската лига като неин председател, а също и с Турция, която председателства ОИС, заяви йорданският външен министър Айман Сафади. \"Тези срещи ще координират арабската и ислямската позиция към решението на Тръмп. Ерусалим е палестински, йордански, ислямски и християнски въпрос и всякакви опити да се решава едностранно съдбата му са незаконни и невалидни\", каза Сафади. Залива Съветът за сътрудничество в Залива (ССЗ) потвърди на срещата си на върха в Кувейт необходимостта от запазването на статута на Ерусалим, се казва в декларация на завършилия преждевременно форум в Кувейт, предаде ТАСС. \"Висшият съвет потвърди важността от отказ да се променя юридическият, политическият или дипломатическият статут на Ерусалим. Всякакво изменение по този въпрос ще доведе до опасни последствия и значително ще усложни израелско-палестинския конфликт и преговорите по окончателното му уреждане\", се казва в декларацията. На срещата само Катар и Кувейт бяха представени от емирите, а останалите страни - Бахрейн, Обединените арабски емирства, Оман и Саудитска Арабия изпратиха представители на по-ниско равнище. ООН Генералният секретар на ООН Антониу Гутериш е против каквито и да било едностранни действия към Ерусалим, които могат да подкопаят решението с две държави на израелско-палестинския конфликт, предаде \"Асошиейтед прес\". Говорителят на ООН Стефан Дюжарик заяви пред репортери в централата на ООН в Ню Йорк: \"Ние винаги сме гледали на Ерусалим като на въпрос за окончателния статут, който трябва да бъде решен с преки преговори между двете страни въз основа на резолюциите на Съвета за сигурност\". Дюжарик добави, че ООН очаква президентът Тръмп официално да обяви дали възнамерява да премести посолството на САЩ в Израел от Тел Авив в Ерусалим - ход, който Израел твърдо подкрепя, а палестинците са категорично против.", "date": "2017.12.06", "title": "Тръмп ще признае Ерусалим за столица на Израел днес"}
{"url": "http://www.dnevnik.bg/politika/2017/12/06/3091847_cacarov_i_shefovete_na_slujbite_biaha_izvikani_v/", "text": "Главният прокурор Сотир Цацаров, вътрешния министър Валентин Радев и председателят на ДАНС Димитър Георгиев бяха поканени от парламента да присъстват на обсъждането на доклада на Националното бюро за контрол на специалните разузнавателни средства за извършената дейност през 2016 година. На гласуването бяха поканени също Андон Ненов, директор на ресорната дирекция в ДАНС и Бисер Борисов, зам.-председател на Държавна агенция \"Технически операции\" (ДАТО). Те бяха поканени по предложение на Данаил Кирилов от ГЕРБ. Четенето на доклада ще бъде първа точка от седмичната народна програма и депутатите излязоха в почивка за да изчакат шефовете на службите да се предвижат. Точката трябваше да бъде първа по предложение на БСП, тъй като опозицията има право да определя дневния ред на Народното събрание всяка първа сряда от месеца. По предложение на председателя на правната комисия Данаил Кирилов точката беше сложена на трето място с мотив, шефовете на службите да имат време за да стигнат до парламента. Таско Ерменков от БСП предложи в такъв случай работното време на парламента да бъде продължено до гледането на доклада за да не се заглуши доклада, но предложението беше отхвърлено от мнозинството. След това думата взе лидерът на БСП Корнелия Нинова. Допуснахте грубо нарушение на парламентарния правилник, който има силата на закон, каза Нинова. Тя припомни, че според правилника предложението направено от опозицията в първата сряда да месеца става първа точка. Според Нинова това е направено, за да се скрие истината. \"От какво ви е страх? От истината? За пореден път ГЕРБ искат да се скрия от истината, защото ги е страх от това, което ще последва\", каза Нинова. Данаил Кирилов от ГЕРБ се качи на трибуната и поиска 30 мин почивка, \"за да може да дойдат лицата\". \"Нямаме право още почивка. Гласувано е\", отговори му председателят на парламента Цвета Караянчева. Тогава Кирилов направи предложение за прегласуване и прекъсване. Така, след гласуването, точката, която беше първо първа в дневния ред и стана трета, пак стана първа. Преди дни председателят на Националното бюро за контрол на СРС /НБКСРС/  Бойко Рашков съобщи , че процентът на подслушваните през 2016 г. политици, магистрати и журналисти е около 10 процента от общия брой на приложените СРС. \"Изкушавам се да дам нарушенията в ДАНС – има драстични и многобройни нарушения\", каза тогава Бойко Рашков.", "date": "2017.12.06", "title": "Цацаров и шефовете на службите бяха извикани в парламента за доклада за подслушване"}
{"url": "http://www.dnevnik.bg/ot_vas/novini_ot_vas/2017/12/06/3091838_kulinaren_festival_za_nikulden/", "text": "Събитието се организира за седма поредна година от Община Варна и Варненската туристическа камара. Изложбата е посветена на Никулден.", "date": "2017.12.06", "title": "Кулинарен фестивал за Никулден"}
{"url": "http://www.dnevnik.bg/bulgaria/2017/12/06/3091854_avtobusi_dokaraha_spontanno_protestirashti_za/", "text": "Близо 20 автобуса със \"спонтанно протестиращи\" хора се събраха пред Националния стадион \"Васил Левски\". Всички те са с бели тениски, на които пише \"Булгартабак\", като се предполага, че са работници на компанията. Недоволството им идва след разпространения  доклад на турската служба за противодействие на организираната престъпност и контрабанда , в който се споменава \"Булгартабак\" и се посочва, че продукти на компанията са контрабандно прекарвани през Турция към Близкия изток. Протестиращите са издигнали десетки плакати. На някои от тях е написано, че не са контрабандисти и че честно си вадят хляба. Сред плакатите има и такива, които са насочени срещу лидера на \"Движение Да, България\" Христо Иванов. Имаше и няколко надписа против издателя на \"Дневник\" и \"Капитал\" Иво Прокопиев. Всички протестиращи са облечени с бели тениски, на които пише \"Булгартабак\". Много от тях са с вувузели. Според медиите, близки до Делян Пеевски, протестиращите са около 1500 души. Според данните в НОИ към края на март благоевградската фабрика има само 588 служители, плевенската – 98, а служителите на \"Булгартабак холдинг\", базиран в София, са общо 162. По данни на \"Капитал\", в протеста са били задължени да се включат служителите на \"Техномаркет\", чийто собственик в момента е \"Благоевград БТ\". Те са общо 949 на брой. Пред парламента и централата на \"Да, България\" Протестът започна малко след 10 ч., като се раздели на два лъча. Единият от тях тръгна за централата на \"Движение Да, България\", която се намира на бул. \"Драган Цанков\". Там самият Иванов се появи пред протестиращите. Той беше освиркван, след което се прибра в централата. Малко по-късно бившият правосъден министър написа в профила си във \"Фейсбук\" написа, че се е опитал да разговаря с някой от организаторите на протеста, но така и не е бил излъчен техен представител. \"Попитах ги къде са собствениците на \"Булгартабак\". Ние сме пред тях с лицата си, но къде са типовете, които са ги изкарали на улицата и се крият зад тях, които ги използват за жив щит за своите престъпления. Къде е Пеевски!?\", написа Иванов и призова икономическият министър Емил Караниколов да каже кой е собственик на компанията. След това  недоволството се насочи към редакцията на \"Дневник\" и \"Капитал\" , като беше придружавано от десетки полицаи. Малко преди 11 ч. другият лъч тръгна покрай националния стадион в посока парламента под звучите на \"Вятър ечи, Балкан стене\". Там се разбра, че работниците имат намерение да внесат искане в Народното събрание фабрики на \"Булгартабак\" да не бъдат закривани. Един от организаторите на протеста обяви, че целта пред \"група манипулатори\" била компанията да бъде унищожена. Той обясни, че много чест е бил питан от свои приятели дали не може да изкара някоя цигара от фабриката, но това, по думите му, нямало как да се случи, защото държавата знаела по всяко едно време какво има и какво се изнася от фабриката. Именно заради това нямало как да има контрабанда. Недоволните се заканиха, че няма да позволят някой да се подиграва с \"Булгартабак\" и от тук нататък ще имат постоянни действия в защита на компанията. Най-често протестиращите скандираха, че не са контрабандисти, като всеки, говорил пред събралата се група хора, завършваше с тези думи. От Националната асоциация на тютюнопроизводителите 2010 подкрепиха протеста с декларация. Те обявиха, че се води злонамерена кампания срещу \"Булгартабак\". Според тях всичко това може да се отрази на българските производители на тютюн и стотици семейства да останат без работа. \"Няма да позволим на икономически и медийни кръгове да унищожат компанията\", пише в декларацията на асоциацията. След като всички протестиращи се събраха пред парламента, те се насочиха към сградата на Министерския съвет. Там те прочетоха  вчерашната декларация на \"Булгартабак\" , която беше разпространена до медиите. В нея ръководството на компанията обявява, че работи напълно прозрачно и не участва в контрабанда на цигари. Движението по бул. \"Цар Освободител\" в района на Ларгото в блокирано, като движението се пренасочва към бул. \"Ал. Дондуков\". Предизвестеният протест За готвения \"спонтанен протест\" съобщи още вчера журналистът Еми Барух в профила си във \"Фейсбук\". Според информацията ѝ всички работници били инструктирани да се явят рано сутринта пред фабриката в Благоевград, където \"под строй\" да бъдат качени на автобуси и закарани в София на протест под надслов \"Искаме работа, не правим контрабанда!\". Барух цитира разказ на жена от фабриката: \"На всеки десет души има отговорник, който разполага с телефонните ни номера и следи за присъствието. Служителите на Техномаркет също ще бъдат заставени да \"протестират\". Инструктирани сме да не даваме интервюта пред медиите и да не се занимаваме с \"провокатори\". Ще получим кречетала, още няколко заплахи и порция страх...\"\"", "date": "2017.12.06", "title": "Автобуси докараха \"спонтанно протестиращи\" за \"Булгартабак\" в центъра на София (обновена в 11 ч.)"}
{"url": "http://www.dnevnik.bg/sport/2017/12/06/3091866_ludogorec_useshta_zdravoslovno_naprejenie_predi/", "text": "\"Лудогорец\" изпитва напрежение преди мача с \"Хофенхайм\", от който зависи дали отборът ще продължи участието си в евротурнирите и през пролетта. Според изпълнителния директор на българския шампион Ангел Петричев усещането е \"здравословно\". \"Лудогорец\"  се нуждае от точка, за да се класира за 1/16-финалите . Мачът е в четвъртък от 20.00 часа в Германия. \"Вече  победихме \"Хофенхайм\" в Разград . Имаме играчи, които могат да се противопоставят на водещ отбор в Бундеслигата. Напрежение е нормално да има, но любителите на статистиката знаят, че ние играем по-слабо, когато няма напрежение. За нас напрежението е здравословно\", посочи Петричев. По думите му отборът е изправен пред серия трудни мачове, към които причисли гостуванията на \"Пирин\" в Първа лига и на ЦСКА за Купата на България. \"Всички разбираме какво е значението на този мач. Вероятно това е най-важният ни мач за сезона\", каза защитникът Игор Пластун.", "date": "2017.12.06", "title": "\"Лудогорец\" усеща \"здравословно напрежение\" преди ключовия мач с \"Хофенхайм\""}
{"url": "http://www.dnevnik.bg/sport/2017/12/06/3091876_nakazanieto_na_rusiia_niama_da_se_otrazi_na_svetovnoto/", "text": "Решението на Международния олимпийски комитет (МОК) да  забрани на Русия да участва в зимните олимпийски игри в Пьончан 2018  няма да се отрази на световното първенство по футбол, обяви ФИФА чрез изявление, цитирано от \"Скай спортс\". От международната футболна федерация посочват, че са проследили мерките, предприети от МОК. \"Решението няма влияние върху подготовката за световното първенство и ние продължаваме да работим, за да осигурим възможно най-доброто събитие\", посочват от ФИФА. МОК забрани на Русия да участва в игрите в Пьончан заради тежките системни нарушения на антидопинговите правила и държавната политика в процеса. Руски състезатели ще могат да се състезават в игрите, но под неутрален флаг. На Руския олимпийски комитет е наложена глоба от 15 милиона долара, а вицепремиерът на Русия и бивш спортен министър Виталий Мутко получи доживотна забрана за участие в олимпийски игри. Интересното в случая е, че Мутко оглавява организационния комитет за световното по футбол. \"Както вече беше съобщено, когато стане въпрос за антидопингови мерки, ФИФА поема своята отговорност много сериозно. ФИФА продължава да взема всички мерки по време на своите състезания, за да гарантира, че футболът ще остане чист от допинг\", се казва в съобщението. От международната федерация посочиха, че по време на Купата на конфедерациите в Русия всеки състезател е минал през изненадващ допинг тест, а отделно играчи са проверявани и след всеки мач. \"Всички резултати са отрицателни\", уточняват от ФИФА. За световното догодина ще бъдат прилагани сходни мерки, допълват от организацията. Всички събрани проби ще бъдат пращани в лаборатории, признати от Световната антидопингова агенция (WADA), извън Русия. Световното по футбол ще се проведе от 14 юни до 15 юли 2018 г. на 12 стадиона в 11 руски града. Жребият за надпреварата  беше изтеглен в петък в Кремъл .", "date": "2017.12.06", "title": "Наказанието на Русия няма да се отрази на световното по футбол, обяви ФИФА"}
{"url": "http://www.dnevnik.bg/bulgaria/2017/12/06/3091900_stotina_dushi_s_flanelki_na_bulgartabak_doidoha_da/", "text": "Стотина души, облечени с бели фланелки с надпис \"Булгартабак\", обсадиха редакцията на \"Дневник\" и \"Капитал\" тази сутрин и блокираха улица \"Иван Вазов\" като част  от протест  в центъра на София. Те носеха свирки и вувузели. Протестът премина под звуците на виеща сирена, но без скандирания. На носените от събралите се плакати беше изписано \"Не сме контрабандисти\", \"Изкарваме си хляба честно\" и \"Иво Прокопиев - крадецът вика \"Дръжте крадеца\". Най-често протестиращите скандираха, че не са контрабандисти, като всеки, говорил пред събралата се група хора, завършваше с тези думи. Пред редакцията на изданията на \"Икономедиа\" имаше засилено полицейско присъствие. Проявата продължи около 20 минути, след което групата продължи шествието си към сградата на парламента. \"Дневник\" разговаря с двама от протестиращите под прозорците на редакцията. \", обясни присъствието си работничка от Пловдив. На въпроса защо според нея \"Капитал\" и \"Дневник\" имат нещо общо с това тя отговори така:  Пламенка Тодорова беше убедена, че тази информация е достоверна и още повече, че лидерът на \"Да, България\" иска да навреди не на фирмата, а конкретно на работниците на \"Булгартабак\", защото  \"Дневник\": Христо Иванов не е казал нищо срещу работниците, той е посочил информация в турски доклад, според който \"Булгартабак\" е замесен в контрабанда на цигари. \"Дневник\": Те имат ли нещо общо с вашата фирма? В този момент разговорът бе прекъснат от мъж на около 40 години, който се представи като работник от \"Благоевград БТ\". Той заяви, че всеки би могъл да отпечата \"Булгартабак\" върху кутия цигари и трябва да се направи анализ на контрабандна кутия цигари, дошла от Турция. Въпреки че се съгласи, че това е работа на държавата и прокуратурата, той заяви, че е тук да протестира срещу хората, които предварително са обвинили работниците, че са \"контрабандисти и терористи.\" \"Дневник\": Никой не е заявявал, че работниците на \"Булгартабак\" са контрабандисти. \"Дневник\": Може би турският доклад е виновен? \"Дневник\": Кажете ги? - Служителят, представил се като Христо Япраков заяви, че работниците внасят петиция в парламента с искане държавата да си влезе в ролята и да накаже или лъжците, или контрабандистите. Протестът беше организиран след като вчера ръководството на компанията обвини съиздателя на \"Дневник\" и \"Капитал\" Иво Прокопиев, че  публикациите в изданията  влияят отрицателно на компанията и застрашават работните места. Рано сутринта автобуси докараха хора, облечени с фланелки на \"Булгартабак\" на паркинга пред Националния стадион \"Васил Левски\". Оттам групата се радзели на два лъча - единият стигна до централата на партия \"Да, България\", която според ръководството на холдинга също  с действията си допринася за лошия имидж на \"Булгартабак\" . По-късно същият лъч мина през редакциите на \"Дневник\" и \"Капитал\". Другият лъч мина през Орлов мост и достигна сградата на Народното събрание, където в момента тече митинг. След като се събраха пред парламента, всички протестиращи се насочиха към сградата на Министерския съвет.", "date": "2017.12.06", "title": "Стотина души с фланелки на \"Булгартабак\" дойдоха да протестират пред редакцията на \"Дневник\" и \"Капитал\""}
{"url": "http://www.dnevnik.bg/sport/2017/12/06/3091709_unijenie_nespravedlivost_i_politicheski_natisk/", "text": "Унижение, нарушаване на олимпийските принципи и политически натиск от западния свят. Така в Русия приеха решението на Международния олимпийски комитет (МОК) да  изключи страната от зимните игри в Пьончан през 2018 г. \"Политиката на тотално преследване на руските спортисти цели да унизи Русия и целия ни народ. Всички взети решения, немислими по своята строгост, са част от тази политика\", заяви първият заместник-говорител на Държавната дума Иван Мелников. До олимпийските игри ще бъдат допуснат руски спортисти, които са \"чисти от допинг\" и нямат предишни наказания за нарушаване на антидопинговите правила. Те ще се състезават под името \"Олимпийски атлети от Русия\" и под неутрален флаг. При евентуални техни победи и при появата им на церемониите по откриването и закриването на игрите ще звучи олимпийският химн вместо руския. Спечелените от тях медали няма да бъдат причислени към общия брой отличия на Русия. Олимпийският комитет наложи наказание на още двама руски ръководители - изпълнителния директор на организационния комитет на Сочи 2014 Дмитрий Чернишенко и Юрий Нагорнийх, който беше заместник-министър на спорта, докато начело на ведомството беше Мутко. \"Ние не можем да бъде сразени. Нито от световна война, нито от разпадането на Съветския съюз, нито от санкции. Ще ги приемем и ще оцелеем\", написа говорителят на руското външно министерство Мария Захарова във \"Фейсбук\". Шефът на руската федерация по кърлинг Дмитрий Свишчев определи решението на МОК като непрофесионално. \"Аз съм абсолютно убеден, че това решение е взето под натиск. Някой има нужда Русия да не участва в олимпийските игри\", каза той пред \"Ройтерс\". Руският адвокат по спортни въпроси Сергей Алексеев твърди, че действията на МОК са незаконни, защото \"се базират на недоказани факти, събрани от комисия, която няма никакви правомощия\". \"Това е допинг война срещу Русия. Те подрязват нашите крила\", каза юристът. Председателят на комисията по международни отношения към Съвета на федерацията Константин Косачев заяви, че това е едно \"грозно решение\". По думите му \"няма никакво съмнение, че то е част от политиката на Запада за ограничаване на Русия\". \"Те подкупиха предатели и организираха истерия в медиите. МОК просто нямаше как да вземе друго решение. Те бяха поставени в тази ситуация\", написа сенаторът от горната камара във \"Фейсбук\". До решението на МОК се стигна след 17-месечно разследване, водено от бившия президент на Швейцария Самуел Шмид. Той ръководеше независима комисия, която беше натоварена със задачата да провери разкритията на бившия шеф на Московската антидопингова лаборатория Григорий Родченков за държавно спонсорирана схема за употреба, разпространение и прикриване на допинг по време на зимните олимпийски игри в Сочи през 2014 г. \"Това решение беше напълно очаквано. Всички действия, предприети от МОК, създаването на всички тези комисии, които взимат решения за отстраняването на нашите спортисти, различните доклади и други случаи - това е предначертан сценарий. Просто сега беше обявен гласно. Това е моето мнение\", каза бронзовият медалист в ски бягането от Торино 2006 Иван Алипов. Председателят на руския съюз на кънковите спортове Алексей Кравцов заяви, че МОК е допуснал голяма грешка с изключването на Русия от игрите в Пьончан. \"Това решение се базира на спекулации, а не на факти. Томас Бах нанесе щета на олимпийското движение\", каза Кравцов, цитиран от ТАСС. \"Свикнал съм да говоря с факти и мога да говоря само за моята федерация. Двама наши спортисти (Олга Фатулина и Александър Румянцев) са наказани до живот само защото бяха включени в някакъв списък. Нямаше нищо друго (срещу тях), допълни той. Според президента на Руския олимпийски комитет Александър Жуков решението на МОК е много противоречиво. По думите му има положителни и отрицателни страни. Като положителна той определи факта, че ще до участие ще бъдат допуснати чисти руски спортисти. Жуков допълни, че все още е рано да се каже какви действия ще бъдат предприети срещу изключването на Руския олимпийски комитет. По всяка вероятност ще се стигне до обжалване на решението пред Спортния арбитражен съд в Лозана. Очаква се днес, по време на третия ден от руския национален доброволчески форум, президентът Владимир Путин да обяви дали страната ще приеме или отхвърли предложението руски спортисти да участва в Пьончан под неутрален флаг и химн. В Русия са разделени по този въпрос. Повечето спортисти и спортни ръководители считат, че руските атлети трябва да заминат за Пьончан. Част от политиците обаче са на мнение, че това би било унизително за страната. \"От наша гледна точка е невъзможно да отидем под неутрален флаг. Подобно решение би било некоректно отношение към тези спортисти, които без доказателства и на случаен принцип бяха наказани до живот\", заяви Мелников.  Заместник-председателят на руския парламент Игор Лебедев каза, че решението на МОК е \"изключително обидно и унизително за такава велика спортна сила като Русия\". \"Днес сме изправени пред един от най-важните въпроси - да участваме или да не участваме в Пьончан без флаг и химн. Мисля, че трябва напълно да игнорираме олимпийските игри\", допълни той. \"Ние сме велика спортна страна и без нас олимпийските игри няма да бъдат това, което са. Напоследък ние постоянно търпим унижения и оскърбления. Може би е дошло време да спрем да показваме слабост и да вземем едно смело решение да пропуснем олимпиадата\", каза още Лебедев. \"Сигурен съм, че ако пропуснем игрите, правителството ще намери начин да компенсира моралните щети за нашите спортисти. Време е да покажем сила, както умеем да правим във военно отношение. Стига сме подлагали дясната буза, когато ни бият по лявата\", завърши депутатът.", "date": "2017.12.06", "title": "Унижение, несправедливост и политически натиск: Реакциите в Русия след олимпийската забрана"}
{"url": "http://www.dnevnik.bg/evropa/novini_ot_es/2017/12/06/3091908_humanitarni_grupi_preduprediha_za_otchaivashtata/", "text": "Хуманитарни групи предупредиха за задаващата се извънредна ситуация на гръцките егейски острови ден след като техни жители се събраха на протест в Атина срещу политиките, довели до изолирането на хиляди мигранти и бежанци в приемните центрове, предаде \"Гардиън\". Условията в претъпканите лагери се влошават до такава степен, че организацията \"Лекари без граници\" в сряда предупреди, че положението е повече от отчайващо. \"В Лесбос цели семейства, които наскоро са пристигнали от страни, включително Сирия, Афганистан и Ирак, са наблъскани в малки летни палатки под дъжда на ниски температури, опитвайки се да останат сухи и на топло\", коментира Ариа Даника, проектен координатор на \"Лекари без граници\" на острова. \"В нашата клиника за ментално здраве приемаме средно на ден по 10 пациенти с остри ментални проблеми, включително много, които са опитали да се самоубият или самонаранят\", каза Даника. В сряда демонстрантите, водени от делегации от официални лица от Лесбос, Самос и Хиос, се събраха в Атина с искане правителството да изкара хората от лагерите. \"Трябва да се предприемат действия сега, преди да е твърде късно\", коментира Панос Пициос, председател на градския съвет на столицата на Лесбос Митилини. Островът, вход за близо 800 000 бежанци и мигранти, които влязоха в Европа в пика на бежанската криза преди две години, сега приютява повече от 7000 души при капацитет за 2300. Хуманитарни организации се опасяват, че ако търсещите убежище не бъдат прехвърлени на континента, където съоръженията не са толкова претъпкани и са по-добре оборудвани, хиляди могат да бъдат оставени на студа с наближаването на зимата. Кметове на петте острова заявиха в декларация до министъра по миграцията Йоанис Музалас, че политиките на Атина за задържане са превърнали общностите в \"островни затвори\".  По думите на кмета на Хиос в основния лагер на острова са приклещени около 2500 души при капацитет за не повече от 800. Правителството твърди, че е възпрепятствано от миналогодишното споразумение между ЕС и Турция за спиране на притока на мигранти. Според договореностите търсещите убежище, които пристигат на гръцките острови, трябва да останат там, докато молбите им не бъдат одобрени - процес, който е допълнително удължен от бавната съдебна система. Ако молбите им бъдат отхвърлени, търсещите убежище ще бъдат принудително върнати в Турция. През последните седмици администрацията на премиера Алексис Ципрас предприе стъпки за облекчаване на ситуацията, като транспортира стотици мигранти с кораб до Атина. Според местните обаче планираните мерки са недостатъчни.", "date": "2017.12.06", "title": "Хуманитарни групи предупредиха за отчайващата ситуация на мигрантите на гръцките острови"}
{"url": "http://www.dnevnik.bg/biznes/2017/12/06/3091879_rabotodatelite_prizovaha_svobodniiat_pazar_na_tok_da/", "text": "Свободният пазар на ток не е съвсем свободен. Това се разбира от позиция на асоциацията на работодателите, изпратена до медиите. През есента на далечната 2004 г. се сключи първата сделка за електроенергия по свободно договорена цена. Либерализацията на свободния пазар измина дълъг път. Днес десетки хиляди фирми купуват електроенергия по свободно договорени цени – преобладаващо чрез годишни договори. За съжаление от страна на предлагането на електроенергия пазарът не е напълно свободен, пише в позицията на асоциацията. Обяснява се, че съществуват редица преференциални търговски условия (ангажименти за количества, цени, срокове, гаранции) за комбинирани производства, ВЕИ, дългосрочни договори за изкупуване. Затова на свободния пазар електроенергия се предлага на практика само от \"АЕЦ Козлодуй\" ЕАД, \"ТЕЦ Марица-изток 2\" ЕАД и понякога от НЕК ЕАД. Държавните дружества предлагат своята продукция предимно на своите интернет платформи. В последните две години сделки се осъществяват и през електроенергийната борса (\"Българска независима енергийна борса\" ЕАД). През пазарен сегмент \"ден напред\" обичайно се предлагат около 400 мегавата, като това става в резултат на ангажименти на България към ЕК срещу заплахата от санкции. След някои отлагания миналата есен борсата стартира и сегмент \"централизиран пазар за двустранни договори\", посочва от асоциацията. Интересите при търговията на електроенергия са за стотици милиони левове. Това, което отсъства на свободния пазар днес, е прозрачността, заключават от асоциацията. Оттам призовават държавата да предприеме няколко действия. Сред тях е промяна в Закона за енергетиката, така че всички сделки на свободния пазар да се сключват на енергийната борса. Само така ще се ограничат злоупотребите и пазарните манипулации, смятат работодателите. Сделките на една пълноценно функционираща борса са прозрачни и могат да бъдат проследени от Комисията за енергийно и водно регулиране – подходящи текстове могат да гарантират този процес, допълват от организацията. Изкарването на всичките сделки на свободния пазар на енергийната борса е борба с корупцията на дело, а не на думи. Съпротивата срещу тази най-пазарна и прозрачна търговия поражда съмнения, се допълва в позицията. Работодателите настояват и Народното събрание да приеме нужните нормативни текстове, въвеждащи строги санкции при пазарни манипулации, за да не се допускат сделки \"под масата\" на непазарни цени. Дават за пример сделка през август, когато в рамките на 17 секунди се продали стотици мегавати за милиони левове Законовото уреждане на прозрачността на електроенергийния пазар ще възстанови доверието на икономическите субекти. Следващите 1-2 години предстои довършване на процеса на либерализация и включване на битовите потребители в този пазар. Всяко домакинство ще може да избира доставчик на електроенергия. Следователно единствено добре функциониращ и реален пълноценен пазар ще гарантира пълна либерализация, каквито са изискванията на европейските директиви, допълват работодателите.", "date": "2017.12.06", "title": "Работодателите призоваха свободният пазар на ток да стане прозрачен"}
{"url": "http://www.dnevnik.bg/bulgaria/2017/12/06/3091937_sled_predlojenie_na_bsp_kabinetut_dade_pari_za/", "text": "След като миналата седмица Народното събрание  отхвърли предложението на БСП  в бюджета за догодина да се предвидят пари за ремонт на храма \"Св. Александър Невски\" и на Зографския манастир, днес правителството отпусна 940 хил. лв. за ремонт на атонската обител. \"Вие поискахте 230 000 лева, ние опуснахме 900 000 за цялото крило, за да направите Зографския манастир така, както трябва\", обърна се Бойко Борисов към игумена на манастира архимандрит Амвросий, съобщи БТА. Цялата сума всъщност е 940 хил. лв. и е допълнителен разход по бюджета на Министерския съвет за дирекция \"Вероизповедания\", за да извърши довършително-ремонти работи и изграждане на комуникациите в южното крило на манастира. Финансовият министър Владислав Горанов уточни, че средствата се осигуряват чрез преструктуриране на разходите и трансферите по централния бюджет за 2017 г. Финансовият министър допълни, че светата обител е информирала, че с тези средства ще се осигури необходимият ресурс за цялостно завършване на реконструкцията на това крило. В знак на благодарност игуменът на Зографския манастир архимандрит Амвросий подари на премиера чудотворна икона на \"Св. Георги\", информира БТА. Премиерът Борисов благодари за чудотворната икона и се надява средствата да помогнат светата обител да стане \"максимално хубава и добра\". Той обяви, че днес в 12.00 часа ще се среща и с патриарх Неофит.", "date": "2017.12.06", "title": "След предложение на БСП кабинетът даде пари за Зографския манастир, при това 4 пъти над поисканото"}
{"url": "http://www.dnevnik.bg/zelen/2017/12/06/3091916_sharanut_za_nikulden_e_i_grija_za_prirodata/", "text": "Шаранът, с който традиционно празнуваме Никулден, е една от рибите, които можем да консумираме с чиста съвест и добро отношение към околната среда. Този вид можем да намерим лесно в кварталния магазин за риба и в големите вериги и спокойно да консумираме. Шаранът е посочен като \"устойчива риба\" в наръчника на WWF, който  преди година беше представен и в България  –  Рибен буквар 2.0  е малък и удобен за използване. Електронното издание на Рибен буквар 2.0. може да се открие на уеб адрес  riba.wwf.bg , а печатната версия се побира в портфейл, за да може да се носи на пазар или в ресторант. С него международната природозащитна организация WWF съветва европейските потребители при избора им на риба, така че той да е разумен и с него да не вредят на живота в океаните. Европейският съюз е най-големият вносител на риба и морска храна в света, а основна част от вноса идва от развиващите се страни. Така европейските потребители имат огромна сила да повлияят на процесите в световен план. Зад понятието \"устойчива риба\" стои разумният и щадящ улов на вида - този, който не уврежда рибните запаси. Не се взима повече риба, отколкото може да се възпроизведе по естествен път. Това зависи и от метода на улов, както и от района на произход. Различните методи на улов оказват различно влияние върху околната среда. В едни райони запасите са по-стабилни, отколкото в други. Съгласно европейските регламенти всеки етикет на риба трябва да съдържа информация за метода на улов и района на произход. Рибите, които е добре да избягваме или да консумираме по-рядко, е възможно да са от застрашен вид или от вид, подложен на огромен натиск. Другият сценарий е да е хваната с метод, който убива всичко наоколо в средата, където живее. Възможно е тя да е маломерна - малки екземпляри, които са нямали възможност да се възпроизведат. Данните от последния доклад на Световната организация по прехрана и земеделие към ООН (FAO): близо 60% от ресурсите са обект на свръхулов – лови се повече, отколкото може да се възпроизведе, а други 30% се експлоатират до краен предел – взима се точно толкова, колкото се и възстановява. По-малко от 11% от запасите се използват умерено. \"Изпразването\" на океаните от риба застрашава не само биоразнообразието, но и хранителната сигурност на човечеството. Нашият избор на риба засяга три милиарда души по света, за които рибата е основно препитание, основен източник на протеин. Не можем до безкрай да изпразваме моретата от риба, без това рано или късно да се отрази на всеки от нас като потребител. Най-тежко обаче се отразява на рибарите от развиващите се страни, за които рибата е единствен източник на доходи. За предпочитане е да посещаваме магазини, в които ясно е посочено какъв е видът на рибата, какъв е методът на улов производство и от кой район е. Напълно реално е това да е кварталният рибен магазин. Големите вериги се интересуват от темата и проучване на \"WWF България\" показва, че повечето такива в България наистина имат желание да предлагат все повече устойчиви продукти. Не е установена непременна зависимост между устойчивия произход на рибата и цената. Има риби със сертификати за устойчивост на по-ниски цени от тези без. Различните риби в буквара са отбелязани с три цвята на принципа на светофара (зелено препоръчваме, жълто – премислете, и червено – избягвайте), както и един четвърти – син цвят, с който се отбелязват сертифицираните продукти, които са с доказано устойчив произход Избягвайте видовете, означени с червен цвят в Рибен буквар 2.0.", "date": "2017.12.06", "title": "Шаранът за Никулден е и грижа за природата"}
{"url": "http://www.dnevnik.bg/analizi/2017/12/06/3091881_bitkata_za_korupciiata/", "text": "Днес (сряда 06.12.17) е много важен ден. И не само защото е Никулден, а защото на политическата и съдебната арена ще се разиграят обсъждания и диалози, които не са чести. Какво предстои всъщност? г-н Борислав Сарафов. Изненади не се очакват. Съдейки по концепцията на г-н Сарафов, той е подготвен (все пак беше и кандидат за главен прокурор през 2012 г.) и с помощта на сегашния главен прокурор ще се справи с всички поставени му от професионални и други неправителствени организации въпроси. Ще се състезава само със себе си и да се надяваме, че след като го изберат, НСлС няма да се нуждае от спасител (последното е перифраза от текст от концепцията на г-н Сарафов (стр. 4), който пък на свой ред е перифразирал бившия главен прокурор Велчев) или пък ще го припознае като свой спасител. Следва далеч   чийто дневен ред се състои само от две точки. В 14.30 ч. под точка 1 започва първото по рода си \"Обсъждане (диалог) на основание чл. 27 от Правилника за организацията и дейността на Народното събрание с г-н Сотир Цацаров, главен прокурор на Република България\". След него пък, под точка 2, ще се обсъжда за второ гласуване законопроектът за противодействие на корупцията и за отнемане на незаконно придобитото имущество. Парламентът очевидно твърдо е решил да преизпълни няколко пъти програмата си до края на годината, за да може страната ни да започне председателството на Съвета на Европейския cъюз някак си на чисто – без тежки законопроекти, които да дават храна на опозицията и президента, и без неосъществен (дори и толкова анемичен) контрол върху работата на прокуратурата. Притеснението от последното е толкова силно, че на сайта на парламента, където е обявен дневният ред на правната комисия, е написан цитираният по-горе текст – \"обсъждане (диалог)\". Тази очевидно странна формулировка създава впечатление за съзнателно желание за избягване на всякаква мисъл дори, че парламентът може да изисква каквото и да било от главния прокурор. Дали да очакваме сериозен разговор, емоции и политически провокации дори? По-скоро не. Битката за корупцията в България навлезе в популисткия си стадий и всеки иска да е победител. и справянето с нея и да си закичи ревера с някой и друг успех. Подминавана с пренебрежение и замитана под килима, изведнъж корупцията стана звездата на парламентарния и не само подиум. От лятото се притоплят стари тези и текстове, работни групи легитимират концептуално грешни подходи. И докато всички са се концентрирали върху това как да се преборим с нещо, което българинът приема за напълно естествено (защото, ако не го приемаше, нямаше толкова дълго да толерира система, която е основана на институционална корупция), никой не говори за това какво би могла да ни донесе корупцията. Защото тя има и положителна страна. Ако се устои на изкушението (парично и властово най-вече), ще има много повече средства за развитието най-вече на социални и образователни услуги, които са толкова силно необходими на общество, останало без социалното си самосъзнание и без добро образование. Ако хората, имащи властта да вземат важните решения в страната, знаеха, че от другата ѝ страна стои отговорност и смирение, може би нямаше да водят такава битка за овладяването на корупцията, а щяха да дават пример за спазване на правилата и понасяне на последствията при неспазването им. А ако се спазват правилата, ще се намали бюрокрацията, административните процедури няма да ни се виждат като непреодолима преграда, а икономиката ще тръгне още по-нагоре. Днес в парламента ще се води битката за корупцията – персонална, институционална и систематична. И желанието е тя да приключи до края на годината, за да може страната ни да започне едно безкорупционно председателство. Може би датата не е избрана случайно. Свети Никола е победител и е извършил много чудеса. Той е повелител на моретата, реките и езерата и избавител на моряците. В битката за корупцията обаче не е ясно дали ще има победител. Не е ясно също така дали българският парламент не се нуждае повече от спасител, който да го избави от мътните води на един изначално сбъркан законопроект, който се прокарва единствено и само заради политически егоцентризъм и късогледство.", "date": "2017.12.06", "title": "Битката за корупцията"}
{"url": "http://www.dnevnik.bg/evropa/evropeiski_parlament/novini_za_ep/2017/12/06/3091950_evroparlamentut_utochni_ne_zabraniavame_djunerite/", "text": "Европейският парламент не забранява дюнерите, подчерта заместник-говорителят на институцията Маржори ван ден Бруке. \"Членовете на Европарламента се безпокоят относно предложението на Европейската комисия за разрешаване на фосфатни добавки в замразеното месо за дюнери\", уточни Ван ден Бруке, като посочи, че според някои научни изследвания тези добавки могат да причинят сърдечно-съдови заболявания и понастоящем е забранено те да се добавят в замразеното месо за дюнери. Преди да дадат зелена светлина за разрешаването на фосфатните добавки в дюнерите, както бе предложено от Европейската комисия, членовете на комисията на Европарламента по околна среда, обществено здраве и безопасност на храните решиха да изчакат резултатите от текущото проучване на Европейския орган за безопасност на храните за възможните отрицателни ефекти от тези добавки. Ако Европарламентът подкрепи в пленарната зала  възражението на комисията с абсолютно мнозинство  (376 гласа), предложението ще бъде блокирано и Европейската комисия ще трябва да преработи законодателното предложение. До момента не е установено в България да се използва месо за дюнери, което да нарушава европейското законодателство за безопасност на храните, уточняват от пресслужбата на институцията.", "date": "2017.12.06", "title": "Европарламентът уточни: Не забраняваме дюнерите"}
{"url": "http://www.dnevnik.bg/evropa/novini_ot_es/2017/12/06/3091966_purvite_elektricheski_taksita_v_london_poeha_po_ulicite/", "text": "Първите черни таксита с електрически двигатели поеха вчера по улиците на Лондон в изпълнение на новия регламент за намаляване на замърсяването в британската столица, предаде \"Франс прес\", цитирана от БТА. Електрическите \"блек кабс\" (black cabs) заменят дизеловите автомобили по силата на регламент, според който всяко ново такси в Лондон от 2018 година трябва да има много ниски емисии на замърсяващи газове. Около 9000 такива таксита ще бъдат пуснати в употреба до 2021 година, което представлява половината от сегашния автопарк. Наречен \"Ти Екс иСити\" (TX eCity), този автомобил е \"напълно нов и предлага много по-голямо удобство както за водача, така и за пътниците\", изтъкна пред АФП Крис Гъби, London Electric Vehicle Company - бившата Лондонска таксиметрова компания, производител на новото такси. Той подчерта, че колата е много тиха и управлението й е много по-леко. През 2013 година производителят на първия в света автомобил, проектиран да бъде използван за такси, беше обявен в несъстоятелност и му беше назначен синдик, след което беше купен от китайския автомобилостроител Джийли (Geely), собственик на Волво (Volvo). Автомобили, използвани специално за таксита, се произвеждат от близо 70 години в Ковънтри, в Централна Англия. Новите модели са по-големи и могат да превозват до шестима пътници. Те са с прозрачен покрив, имат безжичен интернет, USB зареждащи устройства, електрически контакт и безконтактен четец на банкови карти. \"Ти Екс иСити\" струва 55 000 британски лири (около 62 000 евро), или с 10 000 лири повече от последната дизелова версия \"Ти Екс 4\" (TX4). Производителят й твърди, че водачите могат да правят икономия на гориво от 100 лири седмично (114 евро). Новата кола има десет пъти по-малко въглеродни емисии от дизеловата, а емисиите й от азотен оксид са почти нулеви. Лондонските шофьори на таксита изминават на ден средно 120 мили (193 километра), включително с пътя до дома си. Новите електрически таксита могат да изминават 80 мили (129 километра) с електрическия си двигател, но имат и резервен електрически генератор (захранван с бензинов двигател), който им позволява да изминават до 377 мили (607 километра).", "date": "2017.12.06", "title": "Първите електрически таксита в Лондон поеха по улиците"}
{"url": "http://www.dnevnik.bg/detski_dnevnik/2017/12/06/3091975_feisbuk_pusna_mesindjur_za_deca/", "text": "Социалната мрежа \"Фейсбук\" пусна версия на приложението за съобщения \"Месинджър\" (Messenger), предназначена за деца, съобщи БТА, като цитира \"Асошиейтед прес\". Приложението е насочено към деца под 13 години, които според правилата на \"Фейсбук\" все още нямат право на собствен акаунт. То дава възможност на малките потребители да разговарят с родителите си и с одобрени от тях приятели. \"Месинджър кидс\" (Messenger Kids) предлага на родителите и редица инструменти за контрол - услугата няма да позволява децата сами да добавят приятели или да трият съобщения - това могат да правят само възрастните. Децата все пак нямат собствен акаунт във \"Фейсбук\" и вместо това ще използват \"разклонение\" от акаунта на майката или бащата. Характеристиките на приложението са разработени предвид интересите на децата, които често изпращат картинки, емотикони и харесват постове. Законите в САЩ забраняват на интернет компаниите да събират лични данни за деца под 13 години без съгласие на родителите им и налага ограничения върху рекламите, насочени към подрастващи. Поради тази причина \"Фейсбук\" и много други социални медии забраняват присъединяването на малки деца. Въпреки това милиони деца се включват в социалната мрежа със или без знанието на родителите си. Затова сега \"Фейсбук\" действа прагматично, предлагайки на младите потребители услуга, разработена специално за тях, отбелязва експерт. Компанията посочва, че детското приложение няма да показва реклами или да събира данни за маркетингови цели. Социалната мрежа допълва, че потребителите няма да бъдат автоматично прехвърляни във \"възрастната\" версия с достигане на необходимата възраст, въпреки че може да им бъде дадена възможност да прехвърлят контактите си. \"Месинджър кидс\" е достъпно в САЩ за устройствата на \"Епъл\" (Apple), версии за операционната система \"Андроид\" (Android) и таблетите на \"Амазон\" (Amazon) ще бъдат пуснати по-късно.", "date": "2017.12.06", "title": "\"Фейсбук\" пусна Месинджър за деца"}
{"url": "http://www.dnevnik.bg/sport/2017/12/06/3091983_serena_uiliams_e_zaiavila_uchastie_v_australian_open/", "text": "Носителката на 23 индивидуални титли от Големия шлем Серена Уилямс е заявила участие в Australian Open. Това съобщи директорът на първия турнир от голямата четворка Крейг Тийли. Уилямс, която  роди първото си дете през септември , не се е състезавала, откакто спечели титлата в Мелбърн в началото на годината. 36-годишната американка неколкократно заяви, че се надява да се завърне на кортовете в Австралия, за да защитава трофея си. Уилямс беше  бременна във втория месец, когато спечели Australian Open . Тя дори не загуби сет по пътя към титлата. С успехa в Мелбърн американката се доближи на един трофей от рекорда на Маргарет Корт за най-много титли от Големия шлем. \"Тя има виза, заявила е участие, тренира. За нас няма съмнение дали ще бъде готова за турнира. Тя иска да подобри рекорда на Маргарет Корт. Това би било много значимо постижение за нея\", заяви Тийли пред \"Хералд сън\". Той допълни, че Australian Open е приятелски настроен към семействата турнир. Директорът на турнира даде пример с Роджър Федерер, който пътува със съпругата си и четирите си деца за Мелбърн. \"Много сме развълнувани от възможността Серена да дойде. Снощи видях списъка със заявките за участие. Налице са първите сто при мъжете и жените, така че отново се очертава страхотен турнир\", допълни Тийли.", "date": "2017.12.06", "title": "Серена Уилямс е заявила участие в Australian Open"}
{"url": "http://www.dnevnik.bg/sviat/2017/12/06/3092006_zashto_trump_shte_sgreshi_ako_priznae_erusalim_za/", "text": "Новината, че президентът на САЩ Доналд Тръмп ще признае днес  Ерусалим за столица на Израел , бе посрещната с остри критики от арабските и мюсюлмански държави в региона, както и от европейските партньори на САЩ Франция и Великобритания. Палестинският представител във Великобритания Мануел Хасасиян заяви пред Би Би Си, че промяната ще е \"смъртоносна целувка\" за мирния процес, насочен към  създаване на две държави , и че този жест би бил равносилен на обявяване на война. Ерусалим е свещен  за евреите, мюсюлманите и християните и положението му е неизменна част от конфликта по тези земи. Преди 70 години, в края на британското управление, ООН гласува да раздели Палестина на еврейска и арабска държава, а Ерусалим да остане отделна територия под международно управление. През 1948 г. градът бива разделен, а през 1967 г. Израел анексира източната част на града – ход, който не получава одобрението на международната общност. Всички посолства на други държави се намират в Тел Авив. Позицията на всички досегашни американски президенти е била, че статутът му трябва да бъде част от преговорите за решаване на конфликта. Това предвиждат и мирни споразумения между Израел и палестинците от 1993 г. Макар през 1995 г. Конгресът да приема закон, който признава града за столица, на всеки шест месеца държавният глава подписва отлагане на влизането в сила нa акта. На теория Тръмп би могъл да признае Ерусалим за столица и на Израел, и на бъдеща палестинска държава – което да подчертае подхода към решение с две държави. Според кореспондента на Би Би Си Барбара Плет-Ъшър няма друга причина президентът да подходи към проблема точно сега, освен за да изпълни предизборното си обещание и да угоди на произраелски настроените си избиратели. По информация на в. \"Гардиън\" ключова роля играе Саудитска Арабия, която притискала палестинския президент Махмуд Абас да приеме мирен план за палестински контрол върху анклавите в Западния бряг, разкъсани от територия, на която се намират израелски заселници, и предградието на Ерусалим Абу Дис за столица. Според информацията на в. \"Ню Йорк таймс\" сделката е изработена между зетя и съветник на Тръмп Джаред Къшнър и саудитския престолонаследник Мохамед бин Салман. Градът е бил разширяван два пъти в петдесетте години след анексацията, припомня Никълъс Блинкоу в текст за в. \"Гардиън\". \"В него има палестински градове, села и бежански лагери, както и израелски заселнически селища. Женевската конвенция съществува в комбинация със законодателството за човешките права, което означава, че Израел носи отговорност за живота на стотици хиляди души. В тези граници Израел владее лишени от права и живеещи в беззаконни общности, където злоупотребата със субстанции е ендемична, а здравеопазването е слабо или несъществуващо\", казва той. \"Ерусалим не е разделен, беден и неуправляваем заради международното право – тази ситуация произхожда от териториални амбиции, отприщени от война. Поредица израелски правителства не успяха да се справят със създадените от тях проблеми и нямаха политическата вола да сключат мир, който да позволи на палестинците да контролират живота си. Вместо да си признаят това, израелските лидери забъркват правната рамка, която дефинира състоянието на града.\"", "date": "2017.12.06", "title": "Защо Тръмп ще сгреши, ако признае Ерусалим за столица на Израел"}
{"url": "http://www.dnevnik.bg/sviat/2017/12/06/3092001_polsha_zadurja_bivsh_nachalnik_na_voennoto/", "text": "Бившият началник на полското военно контраразузнаване (SKW) Пьотър Пител е бил задържан днес по искане на прокуратурата от военната жандармерия във Варшава. Това съобщи говорителят на жандармерията Артур Карпенко, цитиран от ТАСС и БТА.  Пител е задържан \"поради незаконно сътрудничество с Федералната служба за сигурност\" на Русия, уточни министърът на отбраната Антони Мачеревич. Според говорителя на прокуратурата Лукаш Лапчински срещу генерал Пител се води разследване и може да бъде повдигнато обвинение в \"сътрудничество със специална служба на друга държава\". Според полски медии през 2010 г. полското ВКР е сключило договор с руската ФСБ, според който нейни представители са посетели щаба на SKW, а началниците на SKW са направили ответно посещение в Русия. Бригаден генерал Пьотър Пител е оглавявал SKW през 2013-2015 г., а преди това е заемал висши постове в организацията. Би Би Си обяснява, че договорът (сключен по време, когато той не е бил началник на службата) най-вероятно е бил свързан с планове за изтеглянето на полския контингент от Афганистан. Полската прокуратура започна разследване за сътрудничество на военното контраразузнаване с ФСБ през декември 2016 г. след публикации в изданието  Gazeta Polska  за \"контакти\" между SKW и руските спецслужби, пише РБК. По-рано прокуратурата каза, че Пител и неговият предшественик (2008-2013 г.) Януш Носек са приели решение за сътрудничество със служба на друга държава без съгласие на правителството (за подобни действия в Полша е нужна и оценка от Министерството на отбраната). През март 2017 г. и бившият премиер и настоящ председател на Европейския съвет Доналд Туск беше призован, за да бъде разпитан като свидетел по т. нар. руско дело. Прокуратурата смята, че Туск е бил информиран за решението, но не и отбранителното министерство. Нито полските власти, нито той обаче коментираха съдържанието разпита, който продължи осем часа. Бившият премиер заяви единствено, че случаят е \"политически\". Според бившия министър на отбраната Томаш Шемоняк - заемал длъжността в кабинета на Туск (преди той да поеме поста в ЕС), действията на Мачеревич са целят да провокират скандал и са част от \"жестока борба за власт. Това ще видят в НАТО, това ще видят съюзниците в САЩ. Скандал\". Самият Пител каза през февруари, че Мачеревич, който започна нова проверка за причастността на руските служби към катастрофата на самолета на покойния президент Лех Качински, \"сам не вярва\" на тази версия.", "date": "2017.12.06", "title": "Полша задържа бивш началник на военното контраразузнаване за връзки с руските служби"}
{"url": "http://www.dnevnik.bg/photos/2017/12/06/3091998_fotogaleriia_spontanniiat_protest_na_rabotnicite_na/", "text": "Над 20 автобуса със стотици \"спонтанно протестиращи\" пристигнаха тази сутрин пред Националния стадион \"Васил Левски\".", "date": "2017.12.06", "title": "Фотогалерия: \"Спонтанният протест\" на работниците на \"Булгартабак\""}
{"url": "http://www.dnevnik.bg/bulgaria/2017/12/06/3092052_mvr_obiasni_kak_shte_zatvaria_ulicite_v_sofiia_pri/", "text": "По време на българското председателство на Съвета на ЕС ще бъдат затваряни временно пътните артерии от летището до НДК като бул. \"Брюксел\", \"Цариградско шосе\" и бул. \"България\". Това каза зам.-министърът на вътрешните работи Красимир Ципов по време на семинар \"Високи компетенции по безопасност на движението по пътищата – качествена публична информираност\" в Чифлик, Ловешко. При затваряне на пътищата ще има засилени мерки за сигурност. А когато се провеждат важните мероприятия около НДК ще има по-засилено полицейско присъствие. \"Това не означава, че ще бъде спрян изцяло достъпът до НДК и прилежащите части, но се предвижда много по-засилено полицейско присъствие и проверки по време на мероприятията\", обясни Ципов. По думите му МВР са изградили нужните системи на територията на НДК и в парка около него. На близките улици ще има \"входове\" и рентгени за проверки. Контролът в сградата на НДК ще става чрез така наречената акредитационна система - присъстващите на събитията ще се регистрират и ще получават бадж, който ще им дава право на движение и достъп до различните нива на сградата. \"Ще осигурим единна платформа за интерниране на системата за обмен на информация и изграждане на единна интеграционна платформа на системите за видеонаблюдение\", допълни той и уточни, че към момента изпълняват дейности, които са на своя финал за свързване на видеосистемите. Ципов призова медиите за сериозно съдействие от тяхна страна, за да бъде обяснено на гражданите, че трябва да проявяват търпение по време на председателството. \"Ще има диапазони от часове в рамките на 1 ден, където гражданите ще срещнат своите затруднения. Полагаме максимални усилия да не се стигне дотам, че да създадем сериозни затруднения на всички граждани на столицата. Ще бъде подавана ежедневна поетапна информация за това какво предстои, какво трябва да направят гражданите на столицата, за да не срещнат затруднения и да създадем рискове за средата на сигурност\", увери Красимир Ципов. Иначе той заяви, че МВР има четири приоритета по време на европредседателството - повишаване на сигурността на гражданите на ЕС, по-ефективно управление на миграционните процеси, гранична сигурност и Западните Балкани. Девизът ще бъде \"Съединението прави силата\".", "date": "2017.12.06", "title": "МВР обясни как ще затваря улиците в София при председателството"}
{"url": "http://www.dnevnik.bg/biznes/2017/12/06/3091999_bulgartabak_izvede_na_protest_rabotnicite_si_za_da/", "text": "Около 1000 души  протестираха тази сутрин в София  срещу водена според тях негативна медийна кампания срещу \"Булгартабак холдинг\". В района на националния стадион \"Васил Левски\" тази сутрин протестиращите - облечени с бели фланелки с надпис \"Булгартабак\" и \"въоръжени\" със сирени и вувузели, бяха стоварени от 20-тина автобуса. Според свидетелствата на участниците в протеста те са служители на структурите на холдинга в Благоевград и Пловдив и са дошли в София, за да защитят работните си места. Опасения за работните места изказа  в декларация вчера  ръководството на холдинга като обвини за това лидера на \"Да, България\" Христо Иванов и съиздателя на \"Дневник\" и \"Капитал\" Иво Прокопиев. Според ръководството искането на \"Да, България\" за свикване на съвета за национална сигурност при президента и образуване на анкетна комисия във връзка с  доклада на турските служби,  в който се споменава, че \"продуктите, идващи от българската компания \"Булгартабак\", са се превърнали в източник на контрабанда в Турция\", вреди на доброто име на публичната компания. Публикациите на \"Капитал\" по темата играели същата роля.  Протестиращите блокираха за известно време различни части от центъра на София - те преминаха покрай централата на \"Да, България\", където освиркаха Христо Иванов при неуспешния му опит да разговаря с тях,  затвориха за 20-ина минути улицата пред редакцията на \"Дневник\" и \"Капитал\"  и продължиха шествието към Народното събрание и Министерския съвет, където техни представители произнесоха речи. \"Не сме контрабандисти, плащаме си данъците, от които идват парите и за пенсиите и за образованието\", бяха основните послания на участниците в митинга. Те изразиха подозрение, че \"медийни и икономически кръгове\" искат да унищожат компанията. Какво казаха протестиращите вижте във видеото: Контрабандата на цигари не са нашата контрабанда \"Дневник\" разговаря с двама от протестиращите под прозорците на редакцията: \"Защото всички данъци, акцизи - всичко си плаща \"Булгартабак\". И всъщност какво искат сега да направят - да ни изшъткат навънка и да ни вземат и последното парче хляб\", обясни присъствието си работничка от Пловдив. На въпроса защо според нея \"Капитал\" и \"Дневник\" имат нещо общо с това тя отговори така: \"Защото шефовете може би, аз не знам защо, но шефовете може би са оттука. Като вземеш Христо Иванов, нали в \"Телеграф\" излязоха всичките \"агнешки главички\" - Прокопиев и така нататъка, нали ги видяхме.\" Пламенка Тодорова беше убедена, че тази информация е достоверна и още повече, че лидерът на \"Да, България\" иска да навреди не на фирмата, а конкретно на работниците на \"Булгартабак\", защото \"...е в тоя кръг - на Иван Костов!\" : Христо Иванов не е казал нищо срещу работниците, той е посочил информация в турски доклад, според който \"Булгартабак\" е замесен в контрабанда на цигари. - Контрабандата на цигари не са нашата контрабанда, а са тировете, които всяка вечер, ние сме от Пловдив, влизат в Столипиново и полицията ги предвожда! Това е контрабандата. Тука до стотинка акцизът се плаща... : Те имат ли нещо общо с вашата фирма? - Да, имат, как. В този момент разговорът бе прекъснат от мъж на около 40 години, който се представи като работник от \"Благоевград БТ\". Той заяви, че всеки би могъл да отпечата \"Булгартабак\" върху кутия цигари и трябва да се направи анализ на контрабандна кутия цигари, дошла от Турция. Въпреки че се съгласи, че това е работа на държавата и прокуратурата, той заяви, че е тук да протестира срещу хората, които предварително са обвинили работниците, че са \"контрабандисти и терористи.\" : Никой не е заявявал, че работниците на \"Булгартабак\" са контрабандисти. - Вие казвате това в медиите, идва утре митницата, затваря \"Булгартабак\", докато се изяснят нещата и аз оставам без работа. Моето дете остава без доходи. И кой е виновен?  Може би турският доклад е виновен? В турския доклад пише едно изречение, че на пазара в Турция има продукти на \"Булгартабак\" - \"Престиж\". Ама тоя \"Престиж\" къде е произведен, при нас? Аз мога да ти кажа поне 5 такива нелегални фабрики, които опаковат цигари. : Кажете ги? - Защо на теб? Нали сте много добри журналисти, разберете го сами... Те не са в България, те са в Гърция, в Турция... Служителят, представил се като Христо Япраков заяви, че работниците внасят петиция в парламента с искане държавата да си влезе в ролята и да накаже или лъжците, или контрабандистите. Протестът се проведе седмица след като \"Да, България\" в  открито писмо  до президента, председателя на Народното събрание, шефовете на парламентарни групи, Европейската комисия и Европейската служба за борба с измамите с копие до главния прокурор настоя държавата да отговори на въпроса част ли е \"Булгартабак\" или негови подразделения от контрабанден канал и ощетява ли този канал финансовите интереси на България и на ЕС. Повод са констатации на турските власти, които няколко години поред (с изключение на 2013 г. ) повдигат въпроса с контрабандните марки на \"Булгартабак\", внасяни в Турция от Дубай. Кадри от блокирането на редакциите на \"Дневник\" и \"Капитал\": ", "date": "2017.12.06", "title": "\"Булгартабак\" изведе на протест работниците си, за да обявят, че не са контрабандисти (обобщение)"}
{"url": "http://www.dnevnik.bg/bulgaria/2017/12/06/3092060_borislav_sarafov_e_noviiat_direktor_na_nacionalnoto/", "text": "Досегашният заместник главен прокурор Борислав Сарафов вече е директор на Националната следствена служба. Това стана, след като всички 11 членове на прокурорската колегия гласуваха за кандидатурата. Той беше и единствена номинация. Главният прокурор Сотир Цацаров, който по време на цялата процедура - изслушване и въпроси , беше в парламента, се появи точно  преди гласуването. Той пожела на Сарафов \"сили и здрави нерви, което си го знаете и без да ви го пожелавам\". В началото на седмицата стана известно, че предишният състав на прокурорската колегия е отказала да образува  дисциплинарно производство срещу Сарафов. Най-вероятно решението на прокурорската колегия е свързано със сблъсъка на Сарафов със следователите от Националната следствена служба, работили по разследването за жп катастрофата в Хитрино. Тогава следователят Страхил Каменички заведе гражданско и наказателно дело срещу Сарафов за обида, но съдът отказа да го разглежда. Една година по-рано разследваща полицайка от  ГДБОП също се оплака от упражнен  от Сарафов натиск от делото за данъчни престъпления, водено срещу собствениците на строителната фирма \"Агромах\", но случаят приключи без последствия за дясната ръка на Цацаров. В своята концепция Сарафов е записал, че ще заложи на добрия микроклимат, което предизвика само един от членовете на настоящия състав на колегията - Огнян Дамянов - да попита как той си представя това да се стане с оглед предишните инциденти. \"Този въпрос е изкуствен и изкуствено раздут в някои медии. Аз не мисля, че има конфликт. Напротив - аз съм прям и открит човек - такъв е моят характер и диалогичността изисква, когато имаме нещо, да си го кажем\", заяви Сарафов, като повтори, че не става въпрос за конфликт.", "date": "2017.12.06", "title": "Борислав Сарафов е новият директор на националното следствие"}
{"url": "http://www.dnevnik.bg/sport/2017/12/06/3092062_junoshite_do_19_g_shte_igraiat_s_ispaniia_franciia_i/", "text": "Българският национален отбор по футбол за юноши до 19 години попадна в една група с Испания, Франция и Белгия в елитния кръг от квалификациите за Евро 2018. Жребият, който беше теглен днес по обяд в централата на УЕФА в Нион, прати българските футболисти в един от най-трудните потоци. Освен традиционните сили Франция и Испания българите изтеглиха най-тежкия съперник от трета урна. Франция е европейски шампион в тази възрастова група от 2016 г., но заедно с Испания не взе участие на последния шампионат през това лято, където България зае последно място в групата си. \"За всички е ясно, че на този етап вече всички отбори са много силни. Групата е много равностойна и силна, като подхожда за финали на Европейско първенство. Франция и Испания са печелили много пъти този турнир, а Белгия бележи изключителен ръст в развитието на своя детско-юношески футбол и това личи от футболистите, които се състезават в клубните европейски грандове\", каза селекционерът Ангел Стойков. Според него отборът има достатъчно време за подготовка, а целта пред състава му е да надгради от постигнатото до този момент. Националният отбор стигна до елитния кръг, след като зае второ място в предварителната си група 8, по-рано през годината. Тогава българите победиха Исландия и  Фарьорски острови  и  отстъпиха на действащия шампион Англия . Елитният кръг от квалификациите започва през 2018 г., като се играе на принципа всеки срещу всеки. Домакин на група 6 е Испания, а само победителят в потока се класира за финалния турнир, на който домакин е Финландия.", "date": "2017.12.06", "title": "Юношите до 19 г. ще играят с Испания, Франция и Белгия в елитния кръг от квалификациите за Евро 2018"}
{"url": "http://www.dnevnik.bg/evropa/novini_ot_es/2017/12/06/3092064_sdelkata_za_irlandskata_granica_sled_brekzit_moje_da/", "text": "Няма да има сделка за Брекзит тази седмица, а надеждите в Лондон, че премиерът Тереза Мей ще се върне в Брюксел в четвъртък, бързо отслабват. Това написа в \"Тиутър\" политическият издател на вестник \"Сън\" Том Нютън Дън, цитиран от \"Ройтерс\". Той цитира източник от Демократичната юнионистка партия, която подкрепя правителството на Мей, да казва: \"Няма да има сделка тази седмица.\" Говорител на партията отказа да коментира дали ще се спази срокът до края на седмицата за сделка за границата между Република Ирландия и Северна Ирландия. Вчера партията заяви, че няма да приеме споразумение за Брекзит, което да разделя Северна Ирландия от Обединеното кралство. Заместник-председателят Найджъл Додс заяви, че в момента има съгласие Обединеното кралство да остане единно и че няма да се случи нищо, което да причини разделянето му. \"Няма да позволим сделка, която отделя икономически или политически Северна Ирландия от Обединеното кралство\", подчерта Додс. Лидерът на юнионистите Арлийн Фостър, чиято партия понастоящем осигурява на консерваторите работещо мнозинство в Камарата на представителите, уведоми Мей по време на преговорите й в Брюксел, че не може да подкрепи планирания от Даунинг стрийт ангажимент Северна Ирландия да остане обвързана с европейските регулации и да няма \"твърда\" граница между Великобритания и Ирландия. Така  в последния момент се провали  постигнатата между Лондон и Европейския съюз договореност да се реши проблема с ирландската граница и да се премине към следващата фаза от преговорите за Брекзит. Говорител на Мей каза днес, че премиерът работи за отключването на преговорите по-късно този месец и въпреки че трябва да се свърши още работа, е постигнат добър напредък. Попитан дали е вярна информацията, че няма да има споразумение с юнионистите за границата с Ирландия тази седмица, говорителят каза: \"Както премиерът заяви по-рано тази седмица, беше постигнат добър напредък, но все още има работа.\" \"Продължаваме да работим към постигането на допълнителен напредък на Съвета на ЕС по-късно този месец\", допълни той.", "date": "2017.12.06", "title": "Сделката за ирландската граница след Брекзит може да се забави"}
{"url": "http://www.dnevnik.bg/politika/2017/12/06/3092089_podslushvani_sa_sudiia_i_deputati_a_slujbite_kriiat/", "text": "Службите са подслушвали съдия, за да видят дали има връзка с действащ депутат, и не дават информация на Националното бюро за контрол на специалните разузнавателни средства за извършените проверки. Това се разбра от думите на председателя на бюрото Бойко Рашков, който бе в парламента за приемане на доклада за дейността през 2016 година. \"Бюрото вече не може да гарантира на 100% на гражданите, че можем да направим пълна проверка дали те са били подлагани на СРС по една причина – тази година установихме, че отговорите, които ни се дават от прилагащите структури, не отговарят на истината\", каза Рашков. Той обясни, че в 8 случая е установил безспорно, че службите не са отговорили на бюрото дали спрямо даден човек са използвани или не СРС. Един от тези случаи е на бивш политик, който е бил в пленарната зала. \"Той води дело по Закона за отговорността на държавата. Уведомили сме го. И един колега магистрат, който е подлаган няколко пъти на СРС, за да се установи връзката му с един политик, който също е от тази зала\", каза Рашков. Той бе обвинен от главния прокурор Сотир Цацаров и председателя на правната комисия в парламента Данаил Кирилов, че прави политически изказвания. Цацаров отрече да има масово подслушване на политици и журналисти. Преди дни Рашков съобщи, че процентът на  подслушваните през 2016 г. политици, магистрати и журналисти е около 10 % от общия брой на приложените СРС. България се превръща в съвкупност от организирани престъпни групи Това обяви Бойко Рашков, като подчерта, че това е неговият анализ. Той изброи много нарушения и \"пренебрежения към закона\" в исканията за разрешаване на използване на СРС. В Софийския градски съд на около 300 искания са дадени близо 200 отказа. \"Исканията са невежи и нямат реквизити. Някои не са научили за кои престъпления могат да поискат и използват СРС и не се обръщат към компетентния съд\", според Рашков. Той каза, че по отношение на корупцията исканията за подслушване са толкова малко, че не може да разбере предложенията да се създава орган с борба с корупцията. Той каза още, че не получава необходимото съдействие от главния прокурор. Дори има становище от него, че бюрото не трябвало да чете материалите към исканията за подслушвания. Председателят на ДАНС Димитър Георгиев също отрече да има подслушвания на журналисти. Рашков каза, че има 3 случая, в които ДАНС се им отказвали да дадат информация. \"Един касае много известен човек, който не е в залата, но пък друг от тях е в пленарната зала\", добави Рашков. \"Живот и здраве да доживеем следваща процедура за членове на този орган. Знам какво ще питам\", каза Данаил Кирилов след изказването на Рашков. \"Това, което чухме, е абсурдно\", отговори на думите му Корнелия Нинова. Според нея Кирилов е отправил заплаха срещу Рашков, който говорил истината.", "date": "2017.12.06", "title": "Подслушвани са съдия и депутати, а службите крият информация, обяви Бойко Рашков"}
{"url": "http://www.dnevnik.bg/sport/2017/12/06/3092091_klubovete_shte_poluchavat_po_7220_evro_na_den_za_vseki/", "text": "ФИФА прие сериозно увеличение на парите по обезщетения на футболните клубове, които ще бъдат платени по време на световното първенство в Русия. Всеки клубен тим получава пари от Световната футболна централа за всеки прекаран ден на турнира от свой футболист. За  шампионата в Русия  сумата ще бъде 7220 евро на ден. \"Това е признание към всеки клуб за неговия принос за успешното провеждане на световното първенство\", коментираха от ФИФА. Генералният секретар на ФИФА Фатма Самура вече е разпратила писмо до всички асоциации, които са членове на централата. В него са публикувани подробните процедури за получаване на дял от обезщетенията. Освен размера на дневното плащане придруженият формуляр за заявление посочва, че платежният период започва да тече на или около 1 юни 2018 г., две седмици преди двубоя на откриването между Русия и Саудитска Арабия, както и че спира в деня, в който всеки отбор е елиминиран. От ФИФА уточняват, че сумата е брутна и може да бъде обложена с данъци и удръжки. Отделените средства са 209 млн. евро, което е три пъти повече от раздадените суми на последното световно първенство в Бразилия и пет пъти повече от Южна Африка 2010. Увеличението се дължи на договора за партньорство от 2015 г., подписан между ФИФА и  Европейската асоциация на клубовете (ECA) . Голяма част от звездите, които ще играят на световното първенство в Русия, играят в клубове от Европа, за които се очаква да бъдат най-добре платени. Според предварителните изчисления най-големите суми ще достигнат до около 5 млн. евро. Преди четири години по време на световното първенство в Бразилия най-много спечели \"Байерн\" (Мюнхен), който имаше 14 представители, седем от които в състава на световния шампион Германия. Баварците спечелиха близо 1.5 млн. евро, с над 340 хиляди евро повече от \"Реал\" (Мадрид). Тогава общо 396 клуба от 57 национални асоциации получиха дял от обезщетенията. През 2010 г. бройката беше 400 клуба от 55 национални асоциации. Първоначално в бюджета на ФИФА за периода 2015-2018 беше заложено число от 120 млн. евро по програмата за обезщетение на клубовете. Последната промяна обаче показва, че в рамките на три години европейските клубове са взели превес в битката си със Световната футболна централа за по-големи плащания.", "date": "2017.12.06", "title": "Клубовете ще получават по 7220 евро на ден за всеки свой играч на световното по футбол"}
{"url": "http://www.dnevnik.bg/evropa/2017/12/06/3092080_evrodeputat_ot_iobbik_e_obvinen_ot_ungarskata/", "text": "Унгарската прокуратура е повдигнала обвинения срещу евродепутат от крайнодясната опозиционна партия \"Йоббик\" за шпионаж срещу институции на Европейския съюз в полза на Русия, съобщи \"Ройтерс\", цитирайки институцията. Според изявление на прокуратурата Ковач е извършвал тази дейност \"за тайните служби на чужда държава\". Впоследствие говорител на институцията каза, че става дума за Русия. Евродепутатът е получил образованието си в Московския институт за международни отношения в бившия Съветски съюз през 80-те и е прекарал голяма част от съзнателния си живот в руската столица като собственик на бизнес за международна търговия, показва биографията му. Той се връща в Унгария през 2004 г., когато страната му се влиза в Европейския съюз. Следващата година се присъединява към \"Йоббик\", която тогава е малка група от млади ентусиасти (а в момента е трета сила в  парламента , след като спечели над 20 на сто от вота през 2014 г.). В eвропарламента той помага за основаването на Алианса на европейските национални движения. \"Преди изборите\" Самият евродепутат, преизбран за втори мандат в европарламента през 2014 г., смята, че делото е основано на \"фантазия\", и очаква да успее да се защити и да бъде оправдан пред съда. \"Много съм щастлив, че най-после стигнахме до тази точка и мога да изчистя името си в съда и да сложа край на сагата\", казва Ковач в телефонен разговор с \"Ройтерс\". Според него случаят е политически инструмент в ръцете на управляващата консервативна партия \"Фидес\" на премиера Виктор Орбан, с която трябва да се премахне клеймото за връзки с Русия от \"Фидес\" и да се прехвърли върху \"Йоббик\". Самият Орбан многократно се е срещал с руския президент Владимир Путин (който  два пъти посети  Унгария тази година), сключи мащабна ядрена сделка с него и се обявява против санкциите срещу Москва, наложени заради събитията в Украйна. \"Не е съвпадение, че (обвинението) беше повдигнато преди изборите. Сега (заседанията) на съда вероятно ще съвпаднат с разгара на предизборната кампания и със сигурност ще се използват, за да бъде нападната партията ми\", добавя Ковач, имайки предвид  парламентарните избори  в Унгария през пролетта на 2018 г. Унгария  поиска имунитета му  още през май 2014 г., без веднага да уточнят за какво престъпление го разследват. Тогава местни медии отбелязаха, че най-вероятно става въпрос за шпионаж в полза на Русия, а по-късно Будапеща потвърди, че се води такова разследване. Европарламентът се съгласи да свали имунитета му през 2015 г. Отделно разследване започна срещу него през същата година в Будапеща за фиктивно наемане на стажанти след доклад на европейската служба за борба с измамите ОЛАФ. Подозренията са, че той е ощетил ЕП с 21 076 евро. Ковач ги отхвърля, но твърди, че ще плати сумата в следващите месеци.", "date": "2017.12.06", "title": "Евродепутат от \"Йоббик\" е обвинен от унгарската прокуратура, че шпионира ЕС в полза на Русия"}
{"url": "http://www.dnevnik.bg/photos/2017/12/06/3092059_fotogaleriia_nikulden_v_hrama/", "text": "Днес е Никулден - ден за почит към свети Николай Мирликийски Чудотворец и празник на рибарите, моряците и банкерите.", "date": "2017.12.06", "title": "Фотогалерия: Никулден в храма"}
{"url": "http://www.dnevnik.bg/bulgaria/2017/12/06/3092125_parite_za_otbranata_da_stignat_2_ot_bvp_predvijda/", "text": "Бюджета за отбрана поетапно да стигне до 2% от брутния вътрешен продукт на страната, предвижда приетата днес от правителството актуализирана стратегията за национална сигурност. Сега за този сектор са предвидени 1.3% от парите на страната. В документа се посочва, че основен приоритет е изпълнението на приетите от България цели за способностите на НАТО за колективна отбрана и изграждане на отбранителни способности на Европейския съюз. Стратегията отчита и необходимостта от реализиране на инвестиционните проекти за придобиване на ново въоръжение, цялостна модернизация на въоръжените сили, както нуждата от система за прозрачен, ясен подбор и кариерно развитие на военнослужещите и цивилните служители, която да включва и ефективен пакет от мерки за мотивация. Актуализираната стратегия ще даде възможност за подобряване на механизма за планиране и изпълнение на политиките за национална сигурност, включително чрез по-ефективно използване на потенциала от членството на България в НАТО и в Европейския съюз, се казва в мотивите за приемането й. Тя очертава по-широко разбиране за националната сигурност, като извежда на предно място сигурността на гражданина, обществените и икономическите аспекти, без да подценява измеренията, свързани с отбраната, външната политика, разузнаването, охраната на обществения ред и защитата на законността. Стратегията предлага включването на нови политики като киберсигурността, транспортната сигурност, управлението при кризи, младежта и спорта и защита на националните архиви като част от културно-историческото наследство.", "date": "2017.12.06", "title": "Парите за отбраната да стигнат 2% от БВП предвижда стратегията за национална сигурност"}
{"url": "http://www.dnevnik.bg/biznes/2017/12/06/3092116_nap_-_sofiia_zasilva_proverkite_bez_da_prechi_na/", "text": "Софийското поделение на Националната агенция за приходите обяви, че покрай започналите празници засилва проверките на търговските обект, но увери, че \"контролните действия по никакъв начин няма да попречат на празничната атмосфера\". Засилено наблюдение и контрол на търговци на едро на риба, рибни магазини и ресторанти провеждат инспекторите заради днешния  Служителите от отдел \"Оперативни проверки\" следят за наличие на касови апарати, издаване на фискални бонове и реално отчитане на оборотите. При неиздаване на касова бележка, обектите на нарушителите могат да бъдат запечатани за срок до един месец, напомнят от НАП. Към проверяващите екипи се включват и публични изпълнители. Те извършват принудително изземане на средствата от касите на фирми и търговски обекти с публични задължения, които не са погасени доброволно в срок. Мерките са насочени към повече от 35 обекта, търгуващи с риба на територията на София, като до момента при извършените проверки в обекти за търговия на едро не са констатирани нередности.  Активният контрол ще продължи и през предстоящите празници – около   данъчните служители ще проверяват за укрити обороти и нарушения в най-големите хотели, ресторанти и дискотеки в Боровец и Банско и на територията на областите София, Перник, Кюстендил и Благоевград. Инспекторите на териториална дирекция София ще следят и за валидни трудови договори и осигуряване на реални заплати на работещите в обектите.  През   данъчните ще осъществяват физическо наблюдение и покупки на принципа на тайния клиент. Ще се засича и анализира информацията, която дистанционно се подава към приходното ведомство от фискалните устройства. В случаите на несъответствия ще се извършват допълнителни проверки, а при съмнения за умишлено укриване на обороти и ревизии на юридически и физически лица.  Със старта на  ще се засили и контрола в курортите на територията на областта, в сътрудничество с органите на МВР. Ще се извършват скрити и явни наблюдения и инвентаризации за реално отчитане на оборотите.  От НАП София уточняват, че целят трайна промяна в поведението на бизнеса, а не толкова налагане на санкции. ", "date": "2017.12.06", "title": "НАП - София, засилва проверките, без да пречи на празничната атмосфера"}
{"url": "http://www.dnevnik.bg/sviat/2017/12/06/3092105_andrei_babish_e_noviiat_premier_na_chehiia_shte_oglavi/", "text": "Андрей Бабиш е новият премиер на Чехия, след като беше назначен от държавния глава Милош Земан тази сряда, съобщи \"Ройтерс\". Бизнесменът милиардер, лидер на  спечелилата изборите  през октомври партия АНО, все още няма парламентарна подкрепа за кабинета на малцинството, който иска да състави. Предстои вот на доверие в парламента до средата на януари. Евроскептичната АНО спечели 78 от 200 места в законодателния орган и стопи подкрепата за традиционните партии. \"Ройтерс\" отбелязва, че кабинетът ще бъде назначен и ще встъпи в длъжност на 13 декември и това ще позволи на Бабиш да участва в среща на върха на ЕС на следващия ден. Назначаването на Бабиш, който вече е заявявал, че ще управлява държавата като компания и е против определянето на дата за присъединяване на Чехия към еврозоната, е  обвиняван в злоупотреби  с европейски средства и това е една от причините другите партии да не желаят да влязат в коалиция с него. Чешки медии отбелязват, че макар Бабиш да е 12-ият премиер в историята на страната, той е първият, който не идва от редиците на социалдемократите или на либералноконсервативната Гражданска демократична партия.", "date": "2017.12.06", "title": "Андрей Бабиш е новият премиер на Чехия, ще оглави правителство на малцинството"}
{"url": "http://www.dnevnik.bg/sviat/2017/12/06/3092117_fainenshul_taims_kak_finlandiia_opitomi_ruskata_mechka/", "text": "Отношенията между Хелзинки и Москва могат да бъдат взети за пример от останалите европейски държави – това пише в. \"Файненшъл таймс\" в статия, озаглавена \"Век по-късно Финландия се научи да дресира руската мечка\". Според Шарли Салониус-Пастернак – изследовател във финландския Институт за международни отношения, страната има двоен подход към Русия – от една страна, я наблюдава като заплаха, която трябва да бъде приемана сериозно, а от друга – като съсед, с който може да търгува. За разлика от съседна Швеция Финландия държи голям запас от резервисти, сред които бизнесмени и политици, които през няколко години преминават военно обучение. Според президента Саули Нинистьо страната може да свика няколко хиляди войници повече от Германия, чието население е 15 пъти по-голямо. Нинистьо се среща с руския си колега Владимир Путин поне веднъж годишно. \"Тук сме от векове и се познаваме взаимно. Те уважават последователния ни подход. Не уважават влаченето на колене пред тях\", коментира външният министър Тимо Сойни. Финландската икономика на два пъти е понасяла сериозни щети от тесните връзки с Русия – при падането на комунизма, когато загуби главния си търговски партньор, и след налагането на европейските санкции заради анексацията на Крим. Основната инвестиция на Москва във Финландия е ядрената електроцентрала \"Ханхикиви\".", "date": "2017.12.06", "title": "\"Файненшъл таймс\": Как Финландия опитоми руската мечка"}
{"url": "http://www.dnevnik.bg/sviat/2017/12/06/3092128_sauditska_arabiia_zasili_vuzdushnite_udari_v_iemen/", "text": "Предвожданата от Саудитска Арабия коалиция засили днес въздушните си удари в Йемен, след като бунтовниците хути затегнаха хватката си върху столицата Сана, предаде \"Ройтерс\".  Саудитска Арабия и нейните съюзници предприеха атаките ден след като синът на  убития от хутите  бивш президент Али Абдула Салех се зарече да води кампания срещу бунтовниците. Ахмед Али, който е бивш командир на елитната Републиканска гвардия и някога бе смятан за вероятен наследник на баща си, каза, че ще се \"изправи срещу враговете на родината и човечеството, които се опитват да заличат нейната идентичност и успехи и да унижат Йемен и йеменците\".  Изтребители на коалицията нанесоха десетки удари срещу позиции на хутите в Сана и на други места, заявиха и двете воюващи страни. Според подкрепящата хутите йеменска телевизия \"Ал Масира\" коалицията е бомбардирала резиденцията на Салех и други къщи на негови роднини. Десетки хиляди поддръжници на хутите се събраха вчера в Сана, за да отпразнуват смъртта на бившия йеменски президент. Салех бе съюзник на хутите, но миналата седмица премина на противниковата страна. Бунтовниците, които контролират Сана, бързо потушиха избухналото в столицата въстание на привържениците на бившия президент и го убиха. /БТА", "date": "2017.12.06", "title": "Саудитска Арабия засили въздушните удари в Йемен след убийството на бившия президент"}
{"url": "http://www.dnevnik.bg/biznes/2017/12/06/3092123_kabinetut_odobri_plan_za_ikonomikata_do_2020_g/", "text": "Правителството прие План за действие в периода 2018-2020 г. за изпълнението на Националната програма за развитие: България 2020, съобщиха от правителствената информационна служба. Основната цел на документа е да допринесе за постигането на стратегическите цели на програмата – повишаване на жизнения стандарт чрез конкурентоспособно образование и обучение, създаване на условия за качествена заетост и социално включване и гарантиране на достъпно и качествено здравеопазване, се казва в съобщението. Програмата включва и изграждане на инфраструктурни мрежи, осигуряващи оптимални условия за развитие на икономиката и качествена и здравословна околна среда за населението. Предвижда се още повишаване на конкурентоспособността на икономиката чрез осигуряване на благоприятна бизнес среда, насърчаване на инвестициите, прилагане на иновативни решения и повишаване на ресурсната ефективност. За да се постигне всичко това, са набелязани мерки, разпределени в осем области. Предварителната оценка на въздействието от изпълнението на планираните мерки показва, че ще бъдат реализирани значителни дългосрочни ефекти. Ако планът за действие бъде осъществен с посочените като вече осигурени средства, към 2020 г. БВП би нараснал със 7.3%, и с 10.3% – ако мерките бъдат напълно реализирани с посочените като необходими за тяхното изпълнение средства. В съобщението обаче не се посочва колко са осигурените и колко необходимите средства. Положителни ефекти ще се наблюдават по отношение на състоянието на пътната и железопътната мрежа на страната, енергийната сигурност и подобряването на инфраструктурата на българските градове, се твърди в съобщението. Симулациите показвали и съществен дългосрочен ефект по отношение на конкурентоспособността на икономиката. През 2020 г. износът на страната би нараснал съответно с 2.2 и 2.7 на сто. В плана за действие са посочени референтните и актуалните стойности на показателите, като по този начин се отчита напредъкът за изпълнението на отделните стратегически цели и приоритетни области. Представена е и оценка на макроикономическото въздействие на предвидените мерки, като е използван моделът СИБИЛА (Simulation model of Bulgaria's Investment in Long-term Advance). Оценявани са дългосрочни ефекти, дефинирани като промени в нивата на основни макроикономически показатели, които са генерирани в резултат на направените в периода 2018-2020 г. интервенции и се наблюдават трайно след преустановяване на импулса (края на изпълнението на мерките).", "date": "2017.12.06", "title": "Кабинетът одобри план за икономиката до 2020 г."}
{"url": "http://www.dnevnik.bg/bulgaria/2017/12/06/3092150_pravitelstvoto_pozvoli_prodajbata_na_20_dka_ot/", "text": "На днешното си редовно заседание кабинетът реши да позволи на Национална компания \"Железопътна инфраструктура\" (НКЖИ) да продаде чрез търг с тайно наддаване терен от 20 дка, който е част от бившата гара \"Пионер\" в София. Недвижимият имот се намира в столичния район \"Изгрев\". Теренът вече не се използва от НКЖИ и с продажбата му ще се осигурят допълнителни средства по бюджета на компанията. Бившата гара \"Пионер\" е един от апетитните парцели в София. Тя се намира в непосредствена близост до Ловния парк, а съвсем близо до нея е и Борисовата градина. Имотът е разположен на ул. \"Никола Габровски\", като до него се намира и плувният комплекс \"Диана\". В средата на годината бе представен първият подробен устройствен план за Борисовата градина. В него беше заложено  изграждането на два подземни паркинга  с общ капацитет 240 автомобила и спортен комплекс, които трябва да са на мястото на старата гара \"Пионер\". Правителството реши още да прехвърли на община Ботевград собствеността върху терен с едноетажна сграда към него. Имотът е с отпаднала необходимост за МВР и ще бъде използван от местната власт за изграждането на временен приют за безстопанствени животни.", "date": "2017.12.06", "title": "Правителството позволи продажбата на 20 дка от бившата гара \"Пионер\" в София"}
{"url": "http://www.dnevnik.bg/evropa/novini_ot_es/2017/12/06/3092145_brjuksel_predlaga_pomosht_na_bulgariia_i_drugite/", "text": "Европейската комисия е готова да предостави помощ на държавите от ЕС, които желаят да се присъединят към еврозоната, заяви еврокомисарят по бюджета Гюнтер Йотингер, цитиран от БТА. Йотингер изрази готовност Брюксел да подкрепи България в тази посока технически, финансово и със съвети. Еврокомисарят отбеляза, че за тази цел ЕС разполага със запас от 140 милиарда евро, които ще бъдат предоставени при необходимост на разположение на държавите, желаещи да въведат общата валута. Той поясни, че посочената сума ще бъде на разположение в следващите пет, седем или повече години. Той уточни, че официалното предложение по този въпрос ще бъде направено от Еврокомисията догодина. Йотингер коментира темата на пресконференция за представянето на нови предложения за икономическото управление на еврозоната. Заместник-председателят на Еврокомисията Валдис Домбровскис поясни, че така Брюксел изразява воля за подкрепа, но това не означава, че някоя държава ще бъде \"вкарана насила\" в еврозоната. Влизането в еврозоната е задължение по договорите за присъединяване, но не включва срок за изпълнение. Държавите разполагат със свободата сами да решават кога е подходящото време за това, добави той. Еврокомисарят по икономическите и финансовите въпроси Пиер Московиси коментира, че е гледал много филми и любимият му е \"Кръстникът\". Пошегувах се, че ще направим на държавите извън еврозоната \"предложение, което не могат да откажат\". Уточнявам, че не го казах в смисъла, влаган от мафията - това просто е добро предложение, от което държавите могат да се възползват, това е възможност. Никой няма да бъде насилван да се присъединява към еврозоната, заяви Московиси.", "date": "2017.12.06", "title": "Брюксел предлага помощ на България и другите страни, които искат да приемат еврото"}
{"url": "http://www.dnevnik.bg/sport/2017/12/06/3092004_kakvo_sledva_za_ruskiia_olimpiiski_sport_sled/", "text": "Черният вторник. Така големите руски издания нарекоха 5 декември – деня, в който Международният олимпийски комитет (МОК)  не допусна Русия до участие в зимните олимпийски игри в Пьончан . Toва беше само една от санкциите, наложени от МОК. Какви са наказанията и защо  До решението на МОК се стигна след 17-месечно разследване, водено от бившия президент на Швейцария Самуел Шмид. Той ръководеше независима комисия, която беше натоварена със задачата да провери разкритията на бившия директор на Московската антидопингова лаборатория Григорий Родченков за държавно спонсорирана схема за употреба, разпространение и прикриване на допинг по време на зимните олимпийски игри в Сочи през 2014 г. Освен че получава забрана за участие в Пьочнан, Руският олимпийски комитет е глобен с 15 милиона долара. На толкова са изчислени разходите по разследването и тестването на проби. Вицепремиерът на Русия Виталий Мутко получава доживотна забрана за участие в олимпийски игри, а членът на изпълнителния комитет на МОК Александър Жуков е отстранен от поста. Олимпийският комитет наложи наказание на още двама руски ръководители - изпълнителния директор на организационния комитет на Сочи 2014 Дмитрий Чернишенко и Юрий Нагорних, който беше заместник-министър на спорта, докато начело на ведомството беше Мутко. Според разследването на комисията \"Шмид\", което продължи 17 месеца, спортното министерство на Русия е в основната на допинг схемата. В същото време Шмид заяви, че \"няма фактическа информация\" за участието на президента Владимир Путин. Наказанията на олимпийския комитет на Русия няма да засегнат домакинството на страната на световното първенство по футбол догодина. \"Както вече беше съобщено, когато стане въпрос за антидопингови мерки, ФИФА поема своята отговорност много сериозно. ФИФА продължава да взема всички мерки по време на своите състезания, за да гарантира, че футболът ще остане чист от допинг\", се казва в съобщението. Кои руснаци могат да участват в Пьончан До олимпийските игри ще бъдат допуснат руски спортисти, които са \"чисти от допинг\" и нямат предишни наказания за нарушаване на антидопинговите правила. Те ще се състезават под името \"Олимпийски атлети от Русия\" и под неутрален флаг. При евентуални техни победи и при появата им на церемониите по откриването и закриването на игрите ще звучи олимпийският химн вместо руския. Спечелените от тях медали няма да бъдат причислени към общия брой отличия на Русия. Списъкът на руските спортисти, които могат да участват в Пьончан, ще бъде обявен допълнително, за което ще бъде ангажирана специална комисия. Тя ще бъде ръководена от бившия министър на спорта на Франция Валери Фурнейрон и ще включва представители на Световната антидопингова агенция (WADA) и МОК. Нито един член на делегацията на Русия от игрите в Сочи през 2014 г., лекар или треньор, чийто състезател е признат за виновен в нарушаване на антидопинговите правила, няма да бъде включен в този списък. Представители на руското спортно министерство също няма да получат акредитации за Пьончан. \"Надявам се те да използват този шанс и да видят страхотната възможност, което това решение им дава, а именно да представят една нова и чиста генерация от руски спортисти. По този начин те ще бъдат мост към бъдещето на един чист спорт\", каза президентът на МОК Томас Бах. Да се обжалва или не Президентът на Руския олимпийски комитет Александър Жуков заяви, че на 12 декември ще има олимпийско събрание, след което ще бъде обявено какви действия ще бъдат предприети от руска страна. Един от вариантите е Русия да обжалва решението на МОК пред Спортния арбитражен съд (КАС) в Лозана. Основно той разглежда трудови спорове, както и искове на национални и спортни федерации. Според руските експерти едно евентуално обжалване пред КАС трябва да бъде много добре обмислено и балансирано, за да не се постигне обратен ефект. Дори и иск пред КАС обаче не е гаранция, че членството на РОК ще бъде възстановено, а руските спортисти - допуснати до Пьонан. Спортният арбитражен съд се води от швейцарското законодателство и може да разглежда жалбите като първоинстанционен апелативен съд. Арбитрите в КАС се назначават от управителния орган на съда за срок от четири години с право да бъдат преназначени в бъдеще. Разглеждането на делата в съда е възможно от един арбитър или от състава на трима съдии. В случай, че КАС отхвърли иска на Русия, може да бъде заведено дело в швейцарски федерален съд. \"Нямаме никакви гаранции дори и да обжалваме. Просто ситуацията е много сложна, а и подобни спорове се решават доста дълго време, като е възможно да отнеме месеци и години\", каза още Жуков. Той не изключи възможността олимпийският комитет на Русия да не влезе в съдебна битка с МОК, а да концентрира всичките си усилия върху преговорите с организацията за максимално добри условия на руснаците, които ще се състезават в Пьончан. \"Най-важният въпрос в момента е как да защитим интереса на нашите спортисти. Какво ще се случи с чиновниците, които са наказани, сега не мога да кажа, но и не е най-важното. Цялостната ситуация е от първостепенно значение за Русия и руския народ\", каза в кратко изявление говорителят на Кремъл Дмитрий Песков. Той гарантира, че президентът Владимир Путин лично ще се заеме с въпроса. В Русия се надяват, че наказанието ще бъде прекратено след края на игрите в Пьончан. \"Предполага се, че след последния ден на състезанията наказанията за Русия ще паднат и е възможно да възстановим членството си в МОК. Беше ни обяснено още, че по време на церемонията по закриването ще може руските спортисти да минат с руския флаг. Условието е всичко около състезанията да е преминало нормално\", обясни Жуков. Приключен ли е случаят с руския допинг Във вторник Бах обяви случая с руския допинг за приключен. Той изрази надежда, че с  изключването на Русия от зимните игри в Пьончан  и останалите наложени наказания ще бъде затворена една срамна страница в историята на спорта. \"Тази систематична манипулация от антидопинговата система на Русия беше една безпрецедентна атака срещу олимпийските игри. След тези санкции, които бяха наложени и приети, трябва да погледнем напред към едно по-светло бъдеще на спорта\", каза Бах. На друго мнение обаче е един от главните информатори в разследването - Виталий Степанов. \"Ще минат много години преди Русия да изчисти напълно името си и тази култура на допинг да бъде изкоренена\", каза бившият служител на Руската антидопингова агенция (РУСАДА) пред \"Ройтерс\".  \"Адмирирам това решение, но то само по себе си няма да промени нищо веднага. Нужни са много години, защото доста федерации и треньори работят по стария начин, известен на всички. Ще видим дали Русия ще бойкотира игрите, или ще приеме решението на МОК. Ако няма реакция от Путин, това ще бъде признаване на вината\", допълни той. Според него няма как да започне промяна, ако първо не се признае вината на всички замесени. Очаква се след олимпийската среща на 12 декември олимпийските комитет на Русия не само да излезе с решение за Пьончан, но и за своето бъдеще. Възможно е Жуков да бъде отстранен от поста, който заема от 2010 г. При управлението му избухнаха най-големите допинг скандали в историята на руския спорт. Същото се отнася за Мутко, когото Путин направи вицепремиер през есента на 2016 г.  \"Да избираш между чиновниците и флага. Сериозността на ситуацията не беше осъзната навреме и тя доведе до катастрофални последствия, които няма как да бъдат избегнати, ако не се вземат кардинални мерки\", написа руското издание \"Ведомости\" след решението на МОК.", "date": "2017.12.06", "title": "Какво следва за руския олимпийски спорт след наказанията"}
{"url": "http://www.dnevnik.bg/bulgaria/2017/12/06/3092163_pravitelstvoto_opredeli_sredishtnite_detski_gradini_i/", "text": "Нови 252 детски градини и 22 нови училища, които отговарят на критериите и условията за получаване на статут на средищни, са включени в списъка на средищните за учебната 2017/2018 година, приет от правителството на заседанието му днес, съобщиха от пресцентъра му. Отпадат 25 училища поради оптимизация на училищната мрежа и липса на минималния брой от 10 ученици, които пътуват от други населени места. В средищните детски градини и в новодобавените към списъка училища се обучават общо 18 674 деца в детските градини и 4143 деца в училищата, като 2230 деца в задължителна предучилищна възраст и 470 ученици пътуват ежедневно от съседни населени места. С направените промени общият брой на средищните детски градини, части от детски градини и училища в списъка за 2017/2018 г. става 1014 в 670 населени места. Към началото на учебната година общо в средищните училища се обучават 186 176 ученици, като пътуващите от тях на възраст до 16 години са 40 352. Съгласно разпоредбите на Закона за предучилищното и училищното образование децата и учениците, които са от населени места без детска градина и училище, се обучават в други. Безплатният им транспорт до детска градина или училище се осигурява от съответните общини.", "date": "2017.12.06", "title": "Правителството определи средищните детски градини и училища в страната"}
{"url": "http://www.dnevnik.bg/sviat/2017/12/06/3092137_jenite_uchastvali_v_kampaniiata_metoo_stanaha_lichnost/", "text": "Жените, повели кампанията #MeToo ( \"И на мен\" ) за разкриване на случаите на сексуален тормоз, са определени за \"Личност на годината\" в авторитетната класация на американското сп. \"Тайм\". Това обяви преди малко самото издание. \"Нарушителите на тишината\" - всички, пожелали да разкажат историите, в които са ставали жертви на насилие и сексуален тормоз - са често свързани с кампанията #MeToo, подхваната с хаштага в социалните мрежи след обвиненията срещу холивудския продуцент  Харви Уайнстийн . Кампанията и хаштагът обаче \"са само част от картината, но не и цялата картина\", обяснява \"Тайм\". Три седмици след избухването на сексуалния скандал с  Уайнстийн  хаштагът  #MeToo  заля социалните мрежи с призиви жертвите на сексуален тормоз и насилие да  разкажат историите си , за да дадат на непознатите и невярващите представа за мащаба на проблема. \"Това е най-бързо случващата се социална промяна, която сме виждали от десетилетия\", каза за Ен Би Си главният редактор на списанието Едуард Фелзентал. Тя \"започна с отделните актове за смелост на стотици жени -  а и на някои мъже  - които избраха да разкажат историите си.\" Ако Роза Паркс имаше профил в \"Туитър\" \"Превърна се в хаштаг, в движение, в повод за равносметка\", отбелязва самото списание в публикация, обясняваща избора за \"Личност на годината\". \"Но започна, както става с всички велики социални промени, с отделни актове на храброст. Актьорът, който разказа историята за Харви Уайнстийн в Бевърли хилс отпреди две десетилетия. Берачката на ягоди, чула историята и решила да разкаже собствената си. Калифорнийският лобист, чиято кампания с писмо подтикна над 140 жени в политиката да поискат правителството \"вече да не толерира извършителите или допускащите\" подобно поведение.\" На корицата на броя, който ще излезе на 18 декември, ще са актрисата Ашли Джъд ( също разказала история  за Уайнстийн), бившият служител на \"Юбер\" Сюзан Фаулър, Адама Иву, създала кампанията \"Казахме достатъчно\", изпълнителката Тейлър Суифт и Исабел Паскуал - споменатата в началото \"берачка на ягоди\" в Мексико, разказала историята си. С действията си \"заедно със стотици други\" те \"отприщиха една от най-бързите промени в културата ни от 60-те г. насам\", отбелязва \"Тайм.\" \"Социалните медии действаха като мощен ускорител: хаштагът #MeToo вече е използван милиони пъти в най-малко 85 страни. \"Събудих се и имах 32 000 отговора за 24 часа\", казва актрисата Алиса Милано, която помогна да се популяризира фразата, след като първата история за Уайнстийн излезе наяве. \"Помислих си: Господи, какво се случи? Мисля, че това отприщи стихия.\" Можем да се чудим колко по-бързо щяха да се променят гражданските права, ако си представим Роза Паркс с профил в \"Туитър\".\" Има се предвид чернокожата активистка, отказала през 1995 г. да освободи мястото си в автобуса за бял мъж. \"Подгласници\" Сред номинираните бяха още американският президент Доналд Тръмп, китайският му колега Си Цзинпин и севернокорейският лидер Ким Чен-ун, както и саудитският престолонаследник принц Мохамед бин Салман - в класацията тази година  нямаше нито един европеец . По-рано тази година самият Тръмп обяви, че е бил потърсен от \"Тайм\"  и е отклонил предложението  отново да бъде личност на годината, каквато беше и през 2016 г. От списанието казаха, че \"президентът греши\" и че изборът не се коментира, преди да стане публично достояние на 6 декември. Все пак Тръмп е посочен за \"първи подгласник\", защото \"миналата година кандидатурата му пренаписа правилата на политиката, (а) сега той промени правилата на президентството.\" \"От Вашингтон до \"Уолстрийт\", от Пеория до Пхенян, от късните телевизионни предавания до социалните мрежи, голяма част от света се върни около шоуто на Тръмп. Той се вклинява в обществени дебати - протестите на  Националната футболна лига , спорът за  статуите от Конфедерацията  - и незабавно ги превръща в поводи за културни разделения.\" В същата класация на \"Тайм\" сред номинираните беше и Колин Каперник - играчът, който започна в НФЛ протестите срещу расовото неравенство. \"Втори подгласник\" е китайският президент Си, превърнал се в най-могъщия лидер от времето на предшественика си Дън Сяопин насам.", "date": "2017.12.06", "title": "Жените, участвали в кампанията #MeToo, станаха \"Личност на годината\" на сп. \"Тайм\""}
{"url": "http://www.dnevnik.bg/bulgaria/2017/12/06/3092164_kabinetut_obiavi_religioznite_praznici_na/", "text": "Правителството определи дните на религиозните празници през 2018 г. на вероизповеданията, различни от източноправославното. Датите са съгласувани с ръководствата на религиозните общности в България, съобщи правителствената пресслужба. Кодексът на труда и Закона за държавния служител дават възможност на представителите на тези вероизповедания да ползват по свой избор част от платения си годишен или неплатен отпуск за религиозните празници.", "date": "2017.12.06", "title": "Кабинетът обяви религиозните празници на вероизповеданията през 2018 г."}
{"url": "http://www.dnevnik.bg/photos/2017/12/06/3092156_fotogaleriia_bankeri_na_banket/", "text": "Година, в която оптимизмът е повече от песимизма. Така определи 2017 управителят на БНБ Димитър Радев на традиционното тържество на банкерите, което се състоя в навечерието на Никулден. Той е професионален празник и на работещите в банките. Радев отбеляза и наблюдавания ръст в кредитирането, както и свиването на обема на лошите кредити. Той прогнозира, че през 2019 г. ще има леко покачване на лихвите.", "date": "2017.12.06", "title": "Фотогалерия: Банкери на банкет"}
{"url": "http://www.dnevnik.bg/bulgaria/2017/12/06/3092186_prez_2018_g_liniiata_na_bednost_shte_e_321_lv/", "text": "Линията на бедност в България през 2018 г. ще е 321 лева, реши правителството. Сумата е със 7 лева или 2.2 процента по-висока в сравнение с тази година. ", "date": "2017.12.06", "title": "През 2018 г. линията на бедност ще е 321 лв."}
{"url": "http://www.dnevnik.bg/kultura/2017/12/06/3092181_martenicata_beshe_vpisana_kato_nematerialno_kulturno/", "text": "Мартеницата, или по-точно обичаите по случай 1 март в България, Румъния, Молдова и Македония, влязоха в списъка с нематериално културно наследство на ЮНЕСКО, съобщи  организацията на своя сайт. Предложението e одобрено по време на заседанието на Междуправителствения комитет за опазване на нематериалното културно наследство на организацията в Южна Корея. Това е станало след обща номинация на четирите държави, които споделят обичая - България, Румъния, Молдова и Македония. Макар за произхода на мартеницата (\"мартинка\" в Македония и \"мартишор\" на Север) да се спори, а легендите около нея да са различни, българите, македонците, румънците и молдовците си разменят червено-бели украшения от прежда на 1 март по случай идването на пролетта.", "date": "2017.12.06", "title": "Мартеницата беше вписана като нематериално културно наследство от ЮНЕСКО (коригирана)"}
{"url": "http://www.dnevnik.bg/bulgaria/2017/12/06/3092222_prezidentut_se_nadiava_i_frenskiiat_rafal_da_bude/", "text": "Президентът Румен Радев смята, че е нормално и френският изтребител \"Рафал\" да участва в процедурата за избор на нов самолет за армията,  след като тя е започнала отначало . След полет с машината,  в рамките на посещението си във Франция , държавният глава посочи, че стремежът трябва да е \"да се отвори по-широко ветрилото\", за да има по-голям избор, предаде агенция \"Фокус\". Румен Радев, който е бивш боен пилот и командващ ВВС, посочи, че \"Рафал\" е демонстрирал невероятни възможности, но това не е достатъчно, за да бъде предпочетен. \"Тук са много важни и условията, при които той ще се поддържа, каква ще бъде цената на придобиване и най-важното – цената на поддръжката. Не мога да кажа каква е цената му. С президента с Макрон не сме говорили на тази тема\", уточни президентът в отговор на въпрос. На въпрос може ли България да си позволи подобен изтребител държавният глава заяви: \"Бих се радвал, ако може. Първо трябва да се изпрати искане за предоставяне на информация до държавата Франция, когато се предостави цената и условията, тогава ще можем да разберем.\" Радев посочи, че е чел много за \"Рафал\", но това, което е видял днес, е надминало очакванията му. Според него самолетът се отличава с много мощ, невероятна маневреност и изключително добро електронно оборудване. Радев уточни, че е управлявал изтребителя в по-голямата част от полета, като с друга машина са разиграли и учебен въздушен бой. \"Чувствам се носталгично след полета, това е една невероятна професия, която изтъква всички качества – работиш на ръба на интелектуалните, физическите и психическите си възможности. Преживяването е невероятно – летяхме, бихме се с друг самолет, бомбардирахме\", допълни държавният глава. \"Рафал\" е многоцелеви изтребител, производство на френската компания Dassault Aviation, който се ползва от 17 години. Първоначално е на въоръжение само във Франция, но от 2015 година се продава и чужбина. До момента поръчки има от ВВС на Египет, Индия и Катар.", "date": "2017.12.06", "title": "Президентът се надява и френският \"Рафал\" да бъде включен в процедурата за боен самолет на армията"}
{"url": "http://www.dnevnik.bg/sport/2017/12/06/3092160_kilian_mbape_e_nai-cenniiat_futbolist_pod_21_godini/", "text": "Нападателят на ПСЖ  Килиан Мбапе  е считан за един от най-големите таланти във футбола. 18-годишният французин е най-ценният футболист под 21-годишна възраст, сочи проучване на  Международния център за спортни изследвания  (CIES Football Observatory). На базата на алгоритъм, изчисляващ представянето му в последните три месеца, Мбапе е оценен на 182.8 млн. евро. Увеличението на цената му е 37%. В началото на сезона той беше оценен от CIES на 133.8 млн. евро. През лятото Мбапе премина под наем в ПСЖ от \"Монако\". В края на сезона парижани ще трябва да платят клаузата му от 180 млн. евро, за да го ангажират за постоянно. Предварителният договор вече е подписан. Във вторник французинът се разписа срещу \"Байерн\" (Мюнхен) при поражението с 1:3. С попадението си във вратата на баварците Мбапе стана най-младият футболист в историята на  Шампионската лига , достигнал десет гола в турнира. На 18 години, 11 месеца и 15 дни той подобри рекорда на сънародника си Карим Бензема (20 години, 10 месеца и 2 дни). Проучването на CIES включва всички футболисти под 21 години от петте големи първенствата на Европа - английското, испанското, германското, италианското и френското. Мбапе измества от първото място полузащитникът на \"Тотнъм\" Деле Али. Английският национал в момента е оценен на 180.2 млн. евро, с един процент по-малко от стойността му през септември. Най-голям скок в топ 10 бележат двама игрчи на \"Манчестър сити\" - Габриел Жезуш и Лирой Сане. \"Гражданите\" правят много силен старт на сезона, като  записаха 13 поредни победи във Висшата лига  и пет победи в петте си двубоя в Шампионската лига. Те са непобедени в 27 поредни двубоя във всички турнири. Сане е трети в класацията на CIES – от 88.2 до 124.5 млн. евро (+41%), а Жезуш е шести – от 52.8 до 108.4 млн. евро (+105%). Най-скъп в света остава друг футболист на ПСЖ - Неймар. Бразилецът е оценен на 215.7 млн. евро към 1 декември 2017 г. Тенденцията за последните три месеца при него обаче е негативна и той има отстъпление с 12.8% от септември досега. След Неймар е доскорошният му съотборник в \"Барселона\" Лионел Меси. Аржентинецът, който подписа нов договор с каталунците, покачва цената си според CIES с 66.5% до 207.8 млн. евро. Голмайсторът на \"Тотнъм\" Хари Кейн (183.7 млн) допълва челната тройка, а след него се нареждат Мбапе и Али. Пауло Дибала от \"Ювентус (170.6 млн.), Ромелу Лукаку (170.5 млн.), Кевин де Бройне (160.4 млн.), Пол Погба (160.4 млн.) и Антоан Гризман (150.6 млн.) допълват топ 10.", "date": "2017.12.06", "title": "Килиан Мбапе е най-ценният футболист под 21 години, сочи проучване"}
{"url": "http://www.dnevnik.bg/bulgaria/2017/12/06/3092256_premierut_poiska_da_mu_budat_predstaveni_varianti_za/", "text": "Министър-председателят Бойко Борисов поиска от министрите да му бъдат предоставени варианти за ремонта на патриаршеската катедрала \"Св. Александър Невски\", съобщиха от правителствената информационна служба. Това стана след среща между него и патриарх Неофит, на която е била обсъдена темата. От пресслужбата на кабинета припомнят, че на днешното си заседание Министерският съвет  е взел решение да отпусне 940 хиляди лева  за довършително-ремонтни дейности и изграждането на комуникациите в южното крило на манастира \"Св. Вмчк Георги Зограф\" на Света Гора, Атон. Средствата ще са достатъчни за цялостната реконструкция на крилото и са осигурени чрез преструктуриране на разходите и трансферите по централния бюджет за 2017 г.", "date": "2017.12.06", "title": "Премиерът поиска да му бъдат представени варианти за ремонта на \"Александър Невски\""}
{"url": "http://www.dnevnik.bg/evropa/novini_ot_es/2017/12/06/3092238_kakvi_sa_predlojeniiata_na_evrokomisiiata_za/", "text": "Европейската комисия представи днес пътна карта за задълбочаване на икономическия и паричен съюз, предаде пресслужбата на институцията.  Целта на мерките е да се подобрят единството, ефективността и демократичната отчетност на съюза до 2025 година, посочват от Брюксел. Еврокомисията отбелязва, че икономическата и финансовата криза не започна в еврозоната, но разкри нейните институционални слабости. Почти 10 години по-късно в Европа се наблюдава стабилно възстановяване с икономически растеж във всички държави от ЕС.  Според Европейскатa комисия това дава възможност за задълбочаване на европейския икономическия и паричен съюз през следващите 18 месеца. Днешните предложения включват: Европейски валутен фонд Еврокомисията предлага да се създаде Европейски паричен фонд на основата на Европейския механизъм за стабилност (ЕМС). Новият фонд ще се основава на архитектурата на ЕМС, като неговите финансови и институционални структури ще се запазят, включително когато става въпрос за ролята на националните парламенти. Така той ще продължи да подпомага държавите от еврозоната в затруднено финансово положение. Фондът ще действа като кредитор от последна инстанция за улесняване на организираното преструктуриране на неплатежоспособните банки.  Министър на икономиката и финансите Изброяват се също възможните функции на европейски министър на икономиката и финансите. Той би заемал поста на заместник-председател на еврокомисията и председател на Еврогрупата. Постигането на общо разбиране за ролята на министъра до средата на 2019 г. ще позволи създаването на поста при съставянето на следващата еврокомисия, посочват от институцията. Еврогрупата би могла след това да реши да избере министъра за свой председател за два последователни мандата. Министърът ще насърчава и подкрепя координацията при прилагането на реформи в страните от ЕС и ще бъде отговорен за идентифицирането на подходящите фискални политики за еврозоната като цяло. Стабилизационен инструмент Този нов инструмент ще помогне на засегнатите от криза страни да поддържат същото ниво на инвестиции, както и във време извън криза благодарение на финансовата подкрепа на ЕС.  Една затруднена страна може да получи \"автоматична\" подкрепа чрез смесица от заеми и грантове от евробюждета и новия паричен фонд. Финансовата помощ ще зависи от ясни критерии и продължаващи политики, водещи към повече конвергенция в еврозоната. Пари за реформи в ЕС Страните от ЕС ще бъдат насърчавани да провеждат структурни реформи с фондове от бюджета на ЕС, които може да бъдат достъпни от следващата година. Техническата и финансовата подкрепа ще бъдат предоставени на страните от ЕС, които не са членки на еврозоната и искат да се присъединят към единната валута. Техническата и финансовата подкрепа ще бъдат предоставени на страните от ЕС, които не са членки на еврозоната и искат да се присъединят към единната валута. Промяна във фискалните правила Междуправителственият Фискален пакт, който въведе по-строги бюджетни правила за всички страни от ЕС с изключение на Хърватия, Чехия и Великобритания, трябва да бъде включен в еврозоконодателство. Процесът има за цел да подсили демократичната легитимност на европейските фискални правила, но е изправен пред опозиция в страни като Италия, които се опасяват, че строгите правила в пакта ще станат постоянни. Той е критикуван и в Германия, където много хора се страхуват, че може да доведе до отслабване на сегашните фискални правила, пише \"Ройтерс\". Пакетът, приет тази сутрин е първата конкретна стъпка от пътната карта до 2025 г., заяви еврокомисарят по икономическите и финансовите въпроси Пиер Московиси при представянето на мерките. Еврокомисарят по бюджета Гюнтер Йотингер обясни: \"Трябва да се подготвим за бъдещи кризи и да ги избягваме, а това ще стане и чрез институции за стабилност.\" Страните от еврозоната отговарят за 85% от БВП на ЕС и не бива да изолираме от фондове и инструменти останалите, които един ден ще приемат еврото. Йотингер обясни, че до 2020 г. (краят на сегашните бюджетен период) за финансиране на предложените мерки ще се използват резерви и трансфери от програми. \"За следващата бюджетна рамка ще предложим проект, засягащ всичките 27 държави\", допълни той. Московиси отбеляза, че демократичен контрол ще има чрез отчитането на председателя на Еврогрупата пред европарламента след всяко заседание. \"Еврогрупата дори не е институция на ЕС и председателят ѝ почти не се явява пред евродепутатите\", припомни той.", "date": "2017.12.06", "title": "Какви са предложенията на еврокомисията за интеграция в еврозоната"}
{"url": "http://www.dnevnik.bg/biznes/2017/12/06/3092209_za_koncesiiata_na_ski_zonata_v_bansko_prez_2016_g/", "text": "Приходите от плащането по концесионния договор за защитената територия, част от национален парк \"Пирин\" – \"Ски-зона с център Банско\", са 270.265 хил. лв. без ДДС за 2016 г. Платеният ДДС е 54 хил. лв. Това съобщи правителствената пресслужба след като днес правителството прие годишния доклад на комисията за текущ контрол на сключените концесионни договори към министъра на околната среда и водите за 2016 г. В доклада се отчита изпълнението през 2016 г. на концесионните договори за добив на минерални води, изключителна държавна собственост, и на концесионния договор за ски зоната в Банско на площ 99.5 хектара, която е част от защитената територия на парка. Справка на \"Дневник\" в Националния концесионен регистър сочи, че през декември 2016 г. концесионерът - компанията \"Юлен\" е превел авансово 130.755 хил. лв. за 2016 г., а преди това - през април, 164.5 хил. лв. окончателно плащане за 2015 г. Данни за преведени суми през 2017 г. все още не са публикувани. Справка за годините 2013, 2014 и 2015-та сочи, че годишно в държавния бюджет са влизали по около 310 - 330 хил. лв. от експлоатацията на ски зоната, плащани на два пъти - през есента на текущата година аванс и окончателно плащане през април на следващата..  Размерът на концесионното възнаграждение  е определен според капацитета на ски съоръженията и приходите на компанията от експлоатацията им.  Приходите от минерални води  Постъпилите по сметка на екоминистерството приходи от концесионната дейност по сключените 15 договора  за минерална вода са 2.445 млн. лв. без ДДС. Концесионното плащане към общините, на чиято територия се намират обектите, е 1.048 млн. лв. без ДДС. Платеният ДДС е 698.538 хил. лв.  Така общият приход на държавата от концесиите, за които екоминистерството отговаря, е в размер на 4.5 млн. лв. за календарната 2016 г. При извършените проверки на място не са констатирани нарушения на концесионните договори.", "date": "2017.12.06", "title": "За концесията на ски зоната в Банско през 2016 г. държавата е получила 270 хил. лв."}
{"url": "http://www.dnevnik.bg/politika/2017/12/06/3092281_parlamentut_kriminalizira_burkite_i_radikalniia_isliam/", "text": "Лица, проповядващи радикален ислям или друга идеология, която използва верски убеждения за политически цели, включително пропагандира изменение на съществуващия конституционен и правов ред, ще се наказват с лишаване от свобода от една до пет години и глоба от 5000 лева. Това реши парламентът на първо четене с промени в Наказателния кодекс. Законопроектът е на \"Обединени патриоти\" и е от предишния парламент. Борис Ячев (НФСБ) обясни, че криминализирането визира случаите, когато се говори за радикална идеология, а не за религия. Заради промяната се създава нова алинея 2 в чл. 108 от Наказателния кодекс. \"Радикалният ислям е особено агресивна и опасна идеология, която оправдава насилието и убийството на \"неверници\", оправдава и робството, а геноцидът, каквото е религиозното прочистване, е издигнат в ранг на системна политика\", каза в мотивите Борис Ячев. \"Патриотите\" предложиха в кодекса да бъде записана и легална дефиниция на \"радикален ислям\". Според приетия на първо четене \"радикален ислям\" е \"когато едно лице агитира за създаване на ислямска държава (халифат), когато агитира за налагане на законите на Шериата над светските, агитира за насилствено прилагане на религиозни принципи, пропагандира насилие във вид на свещена война срещу немюсюлмани, извършва агитация и набира последователи за терористични организации, базирани на исляма\". За принуждаване на лице да носи бурка се предвижда лишаване от свобода от 1 до 4 години и глоба от 5 хил. до 10 хил. лв., а ако принудата или склоняването са упражнени спрямо две или повече лица, наказанието предвижда лишаване от свобода от 2 до 6 години. В случай на принуда на малолетно лице наказанието е затвор от 3 до 6 години и глоба от 10 хил. лв. до 20 хил. лв. Не е обосновано да се правят промени в Наказателния кодекс с лека ръка, каза по време на дебатите заместник-председателят на групата на БСП в парламента Крум Зарков. Той каза, че този законопроект се разглежда, без да е минал през различните комисии, тъй като е от миналия парламент. Зарков смята, че с промяната на Наказателния кодекс депутатите се опитват да решат тежки обществени проблеми, което няма как да стане с промени в Наказателни кодекс. Депутатите от БСП \"се въздържаха\" при гласуването. Даването на дефиниция за радикален ислям в Наказателния кодекс ще бъде дискриминативно и ксенофобско проявление на българския законодателен орган, каза заместник-председателят на ДПС Ахмед Ахмедов. Според него с поправките се обявява целият ислям за престъпен, тъй като описаните явления в кодекса и сега са обявени за престъпни в Наказателния кодекс. При гласуването \"за\" бяха депутатите от ГЕРБ, \"Обединени патриоти\" и един от БСП, докато колегите му се въздържаха.", "date": "2017.12.06", "title": "Парламентът криминализира бурките и радикалния ислям на първо четене"}
{"url": "http://www.dnevnik.bg/sviat/2017/12/06/3092283_putin_obiavi_che_otnovo_shte_se_kandidatira_za/", "text": "Руският президент Владимир Путин официално обяви, че ще участва в президентската надпревара през март догодина, съобщиха медиите в страната. Това ще е четвъртото участие на Путин в президентски избори. Той е на поста от 2000 г., с прекъсване между 2008 и 2012 г., когато тази длъжност заемаше сегашният премиер Дмитрий Медведев. Ако победи и на вота на 18 март, до края на следващия си евентуален мандат през 2024 г. Путин ще е заемал над 20 години на поста. (От 2012 г. насам президентският мандат продължава 6 години.) За готовността си да бъде президент за пети път той говори на среща с работници в завода на \"ГАЗ\" в Нижни Новгород, разказва РБК. Той многократно през 2017 г. беше питан от журналисти дали ще участва на изборите, но избягваше отговор въпреки очакванията да кандидатира, веднъж дори заяви, че не е решил дали изобщо да го прави. В отговор на въпрос от работници в сряда обаче той каза: \"Ще издигна кандидатурата си за длъжността президент на Руската федерация. По-добро място и по-добър повод за да се обяви това навярно няма.\" Поводът беше митинг концерт за 85-годишнината на Горковския автовобилен завод. \"Днес в тази зала всички без изключение поддържат Вас, Владимир Владимирович, направете ни подарък, огласете решението си. Ние (сме) за Вас, \"ГАЗ\" (е) за Вас.\" По-рано той посети церемония по връчване на наградите \"Доброволец на Русия за 2017 г.\", също в Нижни Новгород. Попитан дали ще се кандидатира, държавният глава обясни, че ще приеме решение скоро и попита присъстващите в залата дали са готови да го поддържат, в отговор публиката извика \"Да\", предадоха \"Ройтерс\" и няколко руски издания. Другите кандидати Точната формула на участието му все още не е известна. Във вторник той каза, че би се включил само в лично качество. По-рано обаче в интервю за руски издания премиерът Медведев обаче обясни, че управляващата \"Единна Русия\" би застанала зад кандидатурата му. По-рано намерение за участие обявиха и лидерът на комунистите Генадий Зюганов, този на Либелалдемократическата партия Владимир Жириновски, основателят на \"Яблоко\" Григорий Явлински, \"бизнес омбудсманът\" на Русия Борис Титов и ексцентричната  водеща  и реалити звезда Ксеня Собчак. За последните двама и възможността те да участват писа в. \"Ведомости\" с твърдение на близки до властта източници, че те са търсени като евентуални \"спаринг партньори\" на Путин, съответно  жена  и  бизнесмен . Кампания на практика води и активистът, блогър и основател на Фонда за борба с корупцията Алексей Навални, който обикаля различни руски региони. Той смята да се кандидатира въпреки изричното изявление на Централната избирателна комисия на Русия, че няма да може да участва във вота и  ще може да направи това  едва след 10 години.", "date": "2017.12.06", "title": "Путин обяви, че отново ще се кандидатира за президент с мандат до 2024 г."}
{"url": "http://www.dnevnik.bg/detski_dnevnik/2017/12/06/3092264_konkursi_za_direktori_shte_budat_obiaveni_v_150/", "text": "Конкурси за директори ще бъдат обявени в 150 училищата в цялата страна. Става въпрос за учебни заведения, чиито ръководители са в пенсионна възраст или изпълняват длъжността временно. Това обяви просветният министър Красимир Вълчев по време на изслушване в ресорната комисия в парламента днес. Очаква се конкурсите за директори да бъдат обявявани поетапно от ръководителите на регионалните управления на образованието. Краен срок за провеждането им не е даден. \"Към момента на територията на област София-град има 35 училища, в които са назначени педагогически специалисти за временно изпълняващи длъжността \"директор\". Длъжностите са овакантени от лица, придобили право на пенсия за осигурителен стаж и възраст, или от лица, които са решили да променят местоработата си. Изпълняващите длъжността \"директор\" остават на този пост до провеждането на конкурс и избора на нов директор\", обясниха пред \"Дневник\" от просветното министерство. Оттам допълниха, че няма законова пречка директор на едно училище да бъде временно изпълняващ длъжността на друго, каквито случаи има.", "date": "2017.12.06", "title": "Конкурси за директори ще бъдат обявени в 150 училища в цялата страна"}
{"url": "http://www.dnevnik.bg/evropa/novini_ot_es/2017/12/06/3092288_kabinetut_odobri_programata_za_predsedatelstvoto_na_es/", "text": "С Решение на Министерския съвет днес беше приета програмата на България за предстоящото Председателството на Съвета на Европейския съюз (1 януари – 30 юни 2018 г.). Четири са водещите приоритета в програмата: - Бъдещето на Европа и младите хора – икономически растеж и социално сближаване; - Европейска перспектива и свързаност на Западните Балкани; - Сигурност и стабилност в силна и единна Европа; - Цифрова икономика и умения на бъдещето. По  водещи за страната ще бъдат темите относно многогодишната финансова рамка след 2020 г., кохезионната политика след 2020 г., бъдещето на общата селскостопанска политика, икономическия и паричен съюз, устойчивата и ориентирана към бъдещето околна среда, културата като стратегически ресурс за по-доброто бъдеще на ЕС, както и младите хора, които заемат основно място в дебата за бъдещето на Европа. По   България ще работи за предоставянето на европейска перспектива за всички страни от Западните Балкани, особено за задълбочаването на регионалното сътрудничество и развитието на добросъседските отношения. В рамките на   усилията ще са насочени към повишаване сигурността на гражданите на ЕС, укрепване на контрола по границите и по-ефективно управление на миграционните процеси, като основните ни теми по този приоритет включват: Миграция, Ефективно, бързо и справедливо правосъдие, Енергетика, Европейският съюз като силен глобален участник на международната сцена както и Устойчив интегриран подход за Дунавския и Черноморския регион. По   акцентът ще бъде върху конкурентоспособността, цифровия единен пазар, насърчаването на предприемачеството и социалните иновации и бъдещето на труда в цифрова и по-справедлива Европа. ще бъде Европейската перспектива и свързаност на Западните Балкани. Националната ни програма е разработена на основата на 18-месечната програма на триото държави Естония - България - Австрия, които председателстват Съвета на ЕС от 1 юли 2017 г. до 31 декември 2018 г.", "date": "2017.12.06", "title": "Кабинетът одобри програмата за председателството на ЕС"}
{"url": "http://www.dnevnik.bg/sport/2017/12/06/3092258_tervel_pulev_shte_se_boksira_na_23_dekemvri_s_bosnenec/", "text": "Тервел Пулев ще се изправи срещу босненеца Абдулнасер Делалич в седмия си двубой на професионалния боксов ринг. Мачът ще е на 23 декември в Берлин във формат до осем рунда. Делалич е на 25 години, а предстоящата среща ще е шестата му като професионалист. Той има две победи в първите си два мача, но тази година е записал три поредни загуби с нокаут. За Пулев това ще е трети мач за по-малко от месец и половина. На 11 ноември 34-годишният българин  победи украинеца Артьом Редко , а седмица по-късно  се справи с грузинеца Михаил Куцушвили . \"Ще е добре да завършим годината подобаващо. Целта беше да се направят повече мачове, за да навляза по-бързо в ранглистата. За мен така е по-добре, защото съм поел някаква инерция\", каза Пулев миналата седмица, когато все още не знаеше срещу кого ще се изправи. \"Някои хора казва, че мачовете, които ги правя в момента, не са с достатъчно силни противници. Аз пък мисля, че постепенно си добивам опита и самочувствието именно с такива срещи. Няма как да играя срещу някой от топ 10 в началните си мачове\", каза още той.", "date": "2017.12.06", "title": "Тервел Пулев ще се боксира на 23 декември с босненец с три загуби в пет мача"}
{"url": "http://www.dnevnik.bg/evropa/2017/12/06/3092087_kakvo_shte_pravi_ministurut_na_ikonomikata_i_finansite/", "text": "Европейската комисия официално предложи в сряда създаването на пост министър на икономиката и финансите на ЕС като част от първата крачка по пътната карта за задълбочаване на икономическия и монетарен съюз. Идеята изглежда амбициозна, особено предвид намерението тя да получи одобрение на 27-те страни членки (без Великобритания) и да стане факт при сглобяването на следващата Европейска комисия през есента на 2019 г. Но след множество спекулации и догадки какво ще върши този служител Брюксел обясни добрите си намерения, без да отговори на всички въпроси. Един от тях е например, какъв министър на финансите ще е, без да съществува единен бюджет на ЕС или еврозоната. Друг е какво може да постигне, след като значителна част от финансовата и фискалната политика е в ръцете на националните парламенти. Трети е дали двойната функция - и в Еврогрупата, и в еврокомисията - не означава, че за поста ще бъде предлаган само представител на държавите от еврозоната, тъй като няма как представител на страна без евро да оглави съвета на финансовите министри на зоната с единна валута. Четвърти въпрос е как ще съвместява задачите си на европейски министър с тези на министър на финансите на определена държава, тъй като Еврогрупата е съставена единствено от първите финансисти на 19-те страни членки. Ето какво се казва в официалното разяснение, разпространено от еврокомисията: Защо трябва да има европейски министър на икономиката и финансите?  - Според ЕК институционалната архитектура на Европейския монетарен съюз е станала твърде сложна, а в различни органи, правни рамки и системи за надзор са се разпръснали икономическата, фискалната, структурната и финансовата политика за един обширен пазар, обхващащ десетки държави и стотици милиони граждани. Бъдещият пост трябва да помогне взимането на ключовите решения в ЕС да става по-ефективно, прозрачно и съгласувано между отделните страни и институции. - Министърът ще е символ на демократична отчетност (в момента Еврогрупата - съветът на финансовите министри от еврозоната, формално дори не е част от институциите на ЕС, а председателят ѝ почти не се явява в Европейския парламент). Идеята е да отговаря пред ЕП и би могъл да се ангажира с редовен диалог с националните парламенти на страните от съюза. - Министърът би могъл да промотира основни интереси на ЕС и страните от еврозоната - както сред страните членки, така и на глобално ниво - и професионално да организира координацията и прилагането на икономически политики. Каква роля ще изпълнява? - Министърът би могъл да бъде и зам.-председател на Европейската комисия, председател на Еврогрупата и надзорник на работата на бъдещия Европейски валутен фонд. Според сегашните договори това е възможно и няма да се налага коригирането или допълването им. - С новия пост няма да се дублират вече съществуващи функции или компетентност - напротив, министърът трябва да помага за координиране и по-добра ефективност в дейността на агенциите и политиките в ЕС и еврозоната. Какви ще са отговорностите и функциите? - Еврокомисията предлага да бъде натоварен да отговаря за засилване на цялостното синхронизиране и ефективност на воденето на икономическа политика в ЕС. Това ще допълва националните компетенции на страните членки и ще помага за прилагането им; ще помага на държавите за взаимодействие на съюзно ниво, без да нарушава национални прерогативи или да дублира национални функции. - Ще бъде ключов посредник между институциите и структурите на ЕС с отговорност да представлява общи интереси на икономиките от ЕС и еврозоната, които ще представя и пред самите страни членки и обществеността. Тази роля засяга и отношения с международни партньори, като е възможно да представлява ЕС на срещи на международни финансови институции от типа на МВФ и Световната банка. - Министърът ще промотира и подкрепя координирането и прилагането на реформи в страните членки, ще отговаря за определянето на подходяща фискална политика в еврозоната като цяло. - Сред функциите му може да бъде координирането и по-добрата ефективност на употребата на бюджетни инструменти на ЕС и еврозоната. Какво следва? - До средата на 2019 г. еврокомисията очаква мнението за така направените предложения от Европейския парламент и Европейския съвет. - Постът може да бъде създаден в следващата Европейска комисия от ноември 2019 г. - Еврогрупата може неформално да се споразумее да избира евентуални министър на икономиката и финансите за свой председател за два поредни мандата; така те ще съвпаднат с мандата като зам.-председател на Европейската комисия.", "date": "2017.12.06", "title": "Какво ще прави министърът на икономиката и финансите на ЕС"}
{"url": "http://www.dnevnik.bg/sviat/2017/12/06/3091462_frenski_sud_opredeli_40_mln_garanciia_arestuvan_ruski/", "text": "Френски съд е определил 40 милиона евро гаранция за арестувания в страната известен руски предприемач и сенатор Сулейман Керимов. Това е сумата, срещу която той може да излезе на свобода, докато е разследван за данъчни измами и пране на пари за стотици милиони евро. Новината съобщи \"Ройтерс\", позававайки се на източник от съда, разказал как е протекло закритото заседание от вторник. Първоначалната гаранция бе 5 милиона евро и след плащането ѝ той бе пуснат на свобода без право да напуска страната. Керимов бе задържан на 20 ноември при пристигането си на Френската Ривиера, а Кремъл заяви, че ще се намеси, \"за да сторим всичко възможно по силите си да защитим законните му интереси\". Руският държавен телевизионен канал \"Россия 24\" съобщи слез ареста, че Керимов е отхвърлил обвиненията. Колегата му Ризван Курбанов нарече задържането \"безпрецедентен демарш от французите\". В Москва протестират, че е арестуван политик с дипломатически имунитет, но после се оказа, че той е пътувал като обикновен гражданин, а в представители на Съвета на Федерацията обясниха, че напоследък режимът за пътуване с дипломатически паспорти е ограничен изключително до официални поводи. Олигархът, роден в Дагестан, бе един от най-богатите хора в страната и благодарение на бизнес с пирордни ресурси и политическите си връзки по данни на руското сп.\"Форбс\" през 2008г. е контролират 17.5 млрд. долара. Когато кризата удари, богаството му с естопи зо само 3 млрд. долара, но след това би трябвало то йда е възстановил част от него. Керимов не обича публичността и напоследък за него не се говори много в Русия. Във Франция, обаче, той е подозиран, че чрез подставени лица и фиктивни компании е закупил няколко имения на Ривиерата, като така е избегнал плащане на данъци. Разследването придоби скандални тонове, когато местното издание \"Нис матен\" разказа в понеделник, че прокурорът на Ница Жан-Мишел Претр е заявил, че Керимов, ползващ се с дипломатически имунитет като руски сенатор, е вкарал \"куфари с пари\", понякога стигащи до 20 млн. евро всеки. Изданието 20 minutes, позоваващо се на същи япрокурор, допълва, че общата сума, вкарана по този и други начини е рамките на 500-750 милиона евро. Основната цел била да се изперат чрез купуване на вили на декларирани цени много по-ниски от реалните. Едно от именията, например, официално било купено за 37 милиона евро, докато предишните му собственици го предлагали за 150 милиона евро. Прокуратурата смята, че разликата представлява десетки милиони евро в брой и до 5 милиона евро комисиона.", "date": "2017.12.06", "title": "Френски съд определи €40 млн. гаранция арестуван руски олигарх"}
{"url": "http://www.dnevnik.bg/bulgaria/2017/12/06/3092386_do_sedmica_prokuraturata_shte_kaje_dali_shte_ima/", "text": "До седмица прокурор от специализираната прокуратура ще реши дали да образува досъдебно производство във връзка със строежа на оградата по българо-турската граница. Това се разбра от отговора на главния прокурор Сотир Цацаров в правната комисия, където той беше поканен за обсъждане и към който имаше два въпроса от левицата. \"Две са производствата на тази тема - преписка проверка през 2014 година, по сигнал на Александър Ненков от ГЕРБ за нарушения, касаещи още изграждането на съоръжението в началото от сухопътни войски. Прокуратурата е отказала да образува досъдебно производство. През март тази година е постъпил сигнал от Велизар Енчевв, по който е започнал проверка от ВКП\", заяви Цацаров. По нея, прокуратурата възлага проверка на Агенцията за държавна и финансова инспекция и на ДАНС. Изводите от двата доклада са постъпили в специализираната прокуратура. Като към случая са присъединени сигналът от  БСП от юни  тази година и \"сигнал, придружен с  флаш с филмов материал\"  от Елена Йончева от ноември. \"Вчера изслушах доклад от наблюдаващия прокурор, до седмица той ще вземе решение дали ще образува досъдебно производство. Ако това се случи ще бъде назначена експертиза дали проектните стойности са завишени\", заяви още Цацаров.", "date": "2017.12.06", "title": "До седмица прокуратурата ще каже дали ще има разследване за оградата по границата"}
{"url": "http://www.dnevnik.bg/zdrave/2017/12/06/3092362_durjavata_vijda_potencial_za_milioni_v_biopodobnite/", "text": "В момента в Европейския съюз са одобрени около 40 биоподобни лекарствени продукти. От 2006 до 2016 г. навлизането им на пазара е спестило на здравните системи в ЕС над 1.5 млрд. евро, а прогнозата само за следващите четири години е икономията от тях за Европа и САЩ, където са най-разпространени, да достигне близо 50 млрд. долара. Това е потенциал, който и българската здравна система трябва да използва, за да освободи ресурс, с който да осигури по-широк достъп до съвременни терапии на българите. Около това мнение се обединиха депутати от здравната комисия и представители на фармацевтичния бранш по време на дискусия днес в парламента за значението на биоподобните лекарства. Най-много регистрирани биоподобни търговски наименования в момента има в Германия - 22 бр., Франция - 15, Чехия с 14 и Финландия, Белгия и Хърватия с 13. В България са регистрирани 11 биоподобни търговски наименования и пет от тях се покриват на 75% от здравната каса, включително инсулин за хора с диабет тип 1. Много от държавите в Европа вече имат стратегии и цел за разширяването на обхвата на тези продукти, включително и да изместят оригиналните като първа линия на лечение. Франция например планира делът им от общото биологично лечение да достигне 80% до 2022 г. По данните, представени от НЗОК, пазарният дял на биоподобните терапии у нас обаче е все още много малък, като за тях касата дава около 6 млн. лв. на фона на почти 1 млрд. за лекарства изобщо. \"Настъпило е времето за по-сериозно навлизане на биоподобните лекарства в България\", заяви Явор Костов, заместник-председател на Българската фармацевтична генерична асоциация, която организира дискусията в парламента. Представители на Националната здравноосигурителна каса, на Националния съвет по цени и реимбурсиране и на Изпълнителната агенция по лекарствата се съгласиха, но с различни изисквания, като изграждането на система за постмаркетингово наблюдение на тези продукти, за ясни критерии, по които се изписват чрез актуализация на фармакотерапевтичните ръководства и чрез съставянето на стратегия за достъп до лекарства. Едно от основните притеснения, които все още пречат за по-широкото навлизане на биоподобните лекарства, е това дали са наистина равностойни на оригиналите и дали при смяна от оригиналното скъпо лекарство към евтиното му копие, това ще понесе на пациента. Председателят на Федерация \"Български пациентски форум\" Иван Димитров апелира засилването на прогенеричната политика в България да се прави с внимание към пациентите и не само от финансови съображения. За целта преценката за това дали е удачна смяната на лечението да трябва да се остави на лекарите, а не да се ръководи от икономическите интереси на касата и да се спуска като задължение, смята Димитров. Според фармацевтичните представители и чуждестранни гости в Европа вече е натрупана критична маса от информация и опит в прилагането на биоподобните медикаменти, които доказват, че заменянето не е рисково за пациентите, а оригиналните лекарства нямат по-добри терапевтични характеристики. Въпреки това лекари, пациенти и институциите призоваха да бъдат определени много ясни и прецизни правила, по които да става въвеждането на тези лекарства.", "date": "2017.12.06", "title": "Държавата вижда потенциал за милиони в биоподобните лекарства"}
{"url": "http://www.dnevnik.bg/sviat/2017/12/06/3092399_trump_prizna_erusalim_za_stolica_na_izrael_i_obiavi/", "text": "Американският президент Доналд Тръмп обяви, че САЩ признават Ерусалим за столица на Израел и че ще нареди на Държавния департамент да подготви  преместването на посолството на САЩ  там от Тел Авив. С думите си държавният глава превърна страната си в първата, взела подобно решение. \"Предишни президенти превърнаха това във важно обещание в кампаниите си, но не го изпълниха. Днес аз го изпълнявам.\" Държавният секретар Рекс Тилърсън каза, че САЩ \"веднага ще започнат процеса, за да приложат плана\" на Тръмп. \"Мисля, че дойде моментът да призная Ерусалим за столица на Израел... Смятам, че този курс на действие е в интереса на САЩ и на търсенето на мир между Израел и Палестина... Разбира се, че ще има несъгласие, но вярвам, че след това решение ще постигнем по-добър мир,\" каза Тръмп. По думите му Вашингтон активно ще действа в мирния процес, а вицепрезидентът Майк Пенс скоро ще замине за Близкия изток. Така Тръмп направи стъпка, която според него \"отчита реалността\" в Близкия изток, както източници от Белия дом  вече бяха обявили , че той смята да направи. Ерусалим е мястото, където работят премиерът и президентът и много институции. \"Десетилетия наред американски представители се срещат с израелските си колеги в Ерусалим, както и аз направих... Ерусалим не е просто сърцето на три религии, но и сърцето на една успешна нация.\" Първите реакции не закъсняха още преди американският президент да е приключил изявлението си. Израелският премиер   го определи като \"историческо\". Израел смята, че целият Ерусалим е част от територията му, но според международната общност Източен Ерусалим е окупиран от 1967 г.  обаче предупреди, че думите и действията на Тръмп са равносилни на обявяване на война в Близкия изток, а   предупредиха, че те са отворили \"портите на Ада\" за американските интереси. В записано обръщение, излъчено малко по-късно, самият лидер на Палестинската автономия   каза, че Ерусалим остава \"вечната столица\" на Палестина, а решението на Тръмп означава, че САЩ са \"се отказали от ролята си на посредник за мира.\" Срещу решението се обяви и френският колега на Тръмп   заяви от Алжир, че решението е \"едностранно\" и Франция не го подкрепя. Външното министерство на   определи решението като \"безотговорно\". (Повече за първите реакции можете да прочетете  , а за позицията на България -  .) Думите на Тръмп фактически променят дългогодишната политика на САЩ към израело-палестинския конфликт (повече за значението им  четете тук ). Въпреки това според президента Съединените щати остават отдадени на това да помагат за постигането на мирно споразумение, приемливо както за израелците, така и за палестинците. \"Ще направя всичко по силите си, за да помогна за достигането на това споразумение.\" \"След толкова отлагане не сме по-близо до мир\" \"Изявлението ми днес бележи нов подход към конфликта,\" каза той и припомни, че през 1949 г. е издаден - и единодушно приет от Камарата на представителите - закон, с който се нарежда преместването на посолството от Тел Авив в Ерусалим. Той изтъкна, че редица президенти са блокирали преместването с надеждата за мир, \"на базата на начина, по който са разбирали фактите.\" \"След толкова отлагане не сме стигнали по-близо до мир между израелците и палестинците. Би било глупаво да мислим, че със същия подход ще се стигне до мир.\" \"На практика ние отказвахме да признаем, че Израел изобщо има столица... Това е не просто признаване на реалността, а нещо, което трябва да се направи.\" На заседание на кабинета Тръмп вече предупреди, че \"решението отдавна е трябвало да се вземе\". \"Много президенти казаха, че искат да направят нещо за това, а не го направиха,\" добави той. Вчера редица арабски държави  предупредиха , че действията на Тръмп може да имат опасни последици, след като Тръмп разговаря по телефона с лидерите им, за да съобщи за намерението си. След изявлението му протестиращи се събраха пред консулството на САЩ в Истанбул и в други градове, за да развеят палестински знамена и да обявят несъгласието си с действията му. Междувременно \"Ройтерс\" съобщи, че Държавният департамент на САЩ е издал грама до всички дипломатически мисии по света с искане до служителите да не пътуват до Израел, Ерусалим и Западния Бряг, освен ако не е наложително. \"Посолството в Тел Авив и Генералното консулство в Ерусалим искат всички посетители, които нямат крайна необходимост от това, да отложат пътуванията с Израел, Ерусалим и Западния бряг.\" Според Би Би Си представители по въпросите на сигурността към Държавния департамент са предупредили за възможността да избухнат протести с насилие в Италия, Испания, Германия, Португалия, Беларус и Турция.", "date": "2017.12.06", "title": "Тръмп призна Ерусалим за столица на Израел и обяви, че САЩ местят посолството си там"}
{"url": "http://www.dnevnik.bg/biznes/2017/12/06/3092406_pilotite_na_raiuner_v_italiia_planirat_stachka_na_15/", "text": "Нискотарифният ирландски авиопревозвач \"Райънер\" (Ryanair) е изправен пред първата си стачка, тъй като екипажите в Италия се готвят за протест в усилията си за създаване на профсъюз, съобщи БТА. Пилотите и стюардите планират да стачкуват четири часа от 1 ч. следобед местно време на 15 декември, съобщи профсъюзът \"Анпак\" (Anpac) в писмо до авиокомпанията, като добави, че те се борят за правото да договорят колективните си трудови договори и за решаване на проблеми като социалното и здравно осигуряване и планирането на отпуските. Италианският транспортен синдикат (FIT-CISL) уточни, че стачката е била отложена от 10-и за 15-и декември. Пилотите в Ирландия, Испания, Германия, Швеция и Португалия, а също и в Италия, създадоха местни трудови съвети през последните няколко седмици, за да настояват за колективни трудови договори. Заради натрупване на пилотски отпуски, които трябва да бъдат изчистени до края на годината, \"Райънер\" отмени над 20 000 полета по-рано тази година и предложи ново споразумение за заплатите, за да поддържа другите си услуги.  Авиокомпанията заяви, че двата синдиката представляват служителите на италианския авиопревозвач \"Алиталия\" (Alitalia) и \"нямат роля\" в ирландската компания, която е била заплашвана от стачки в миналото пет пъти, но са били отменяни.", "date": "2017.12.06", "title": "Пилотите на \"Райънер\" в Италия планират стачка на 15 декември"}
{"url": "http://www.dnevnik.bg/evropa/novini_ot_es/2017/12/06/3092131_v_italiia_armiiata_proizvejda_medicinska_marihuana_no/", "text": "В Италия, както и в по-голямата част от Западна Европа, канабисът за медицински цели е законен. Това, което различава страната е, че отглеждането на растението де факто е в ръцете на армията, пише \"Вашингтон пост\". Единственото място, където може законно да се отглежда канабис, е добре охранявано военно съоръжение във Флоренция. Тази година от две оранжерии там са произведени около 100 килограма канабис. \"Правим всичко в рамките на нашата организация\", коментира директорът на съоръжението полк. Антонио Медика. \"Отглеждаме растенията, прибираме реколтата, сушим и мелим листата, пречистваме крайния продукт с гама лъчи, след това го доставяме в аптеки и болници\", разказва той. Сега ролята на армията в бизнеса с марихуана за лечение предстои да с разшири. Според новия закон за бюджета, прокарван през парламента, програмата за канабис във Военната химическа фармацевтична фабрика ще получи допълнителни 2 милиарда долара публично финансиране. Ако законопроектът бъде одобрен, военните очакват продукцията да се утрои за година. Законопроектът освен това ще направи медицинския канабис безплатен за всички пациенти, като цената ще се покрива от правителството. Досега местните власти покриваха разходите в 11 от 20-те италиански региона. Количество и качество Не всички обаче са доволни от ролята на армията. Според някои дори и с новото финансиране качеството и количеството на отглеждания в Италия канабис не са достатъчни. Италия легализира канабиса за медицински цели през 2007 г. За да се отглежда законно обаче, се изисква специално разрешение от Агенцията по наркотиците към здравното министерство, което означава сблъсък с пословичната италианска бюрокрация. В резултат на това никой частен предприемач на успя да създаде бизнес и канабисът трябваше да бъде внасян от чужбина, което го направи твърде скъп. Тъй като достъпът до медицински грижи се смята за конституционно право, през 2014 г. правителството възложи за задача на военните да отглеждат медицински канабис. Един от проблемите е обаче, че армията произвежда само един вид, който е с ниски нива на тетрахидроканабинол (THC), една от основните активни съставки на марихуаната. Трийсет и девет годишен пациент с множествена склероза разказва, че използва медицинска марихуана от 10 години, но е открил, че местните доставки са неефективни. Неговата болница внася от Холандия, но понякога се налага да се чака месец за това. Твърде скъпо Проблемът с вноса на канабис от Холандия е, че е твърде скъп и това го прави бавен, казва Карло Валенте, адвокат от южния град Лече, който представлява такива пациенти. Това прави лекарите, които и без това се борят със социалното табу, свързано с канабиса, още по-несклонни да го предписват, а болничните аптеки – по-некооперативни, обяснява Валенте. Според разследване на сп. Internazionale вносният канабис може да струва до 84 долара на грам, докато произведеният от армията струва 7 долара на грам, казва Медика. Според критиците обаче италианската армия няма капацитета, необходим, за да произвежда медицински канабис за цялата страна. Националното потребление на наркотика е между 400 и 450 килограма на година по данни на военните. Това означава, че дори и да успеят да утроят годишната си продукция до очакваните 300 килограма, военните трудно ще отговорят на нуждите на страната и вносът от Холандия ще продължи да бъде необходим. През 2012 г. пациенти подават петиция до местните власти да им разрешат да отглеждат своя собствена марихуана под надзор, но така и не получават зелена светлина. Медика все пак обаче е уверен, че армията може да отговори на търсенето и дори да започне да изнася канабис в чужбина. ", "date": "2017.12.06", "title": "В Италия армията произвежда медицинска марихуана, но не всички са доволни от това"}
{"url": "http://www.dnevnik.bg/video/2017/12/06/3092400_edin_dobre_organiziran_protest_video/", "text": "Протестно шествие от хора, облечени във фланелки с надпис \"Булгартабак\", премина днес в центъра на София. Поводът беше оповестения  доклад на турските служби , според който продукти на \"Булгартабак\" се търгуват контрабандно в Турция. Как изглеждаше протестът - във видеото.", "date": "2017.12.06", "title": null}
{"url": "http://www.dnevnik.bg/sport/2017/12/06/3092415_voleibolniiat_levski_pobedi_holandci_v_evroturnirite/", "text": "Волейболният \"Левски\" спечели първия си мач от 1/16-финалите в \"Чалъндж къп\". Сините се наложиха с 3:1 (22:25, 25:15, 25:16, 25:18) срещу \"Орион\" (Дьотинхем) в \"Универсиада\". Воденият от Владимир Николов отбор изигра добър мач, като направи обрат срещу холандците. Дебют за българския отбор направи  Евгени Банов , който се представи силно и остави хубави впечатления. Руснакът записа 16 точки и стана втори най-резултатен в мача след диагонала Смилен Мляков, приключил с 24 точки. Двата тима стартираха равностойно, впоследствие си разменяха водачеството. След второто техническо \"Орион\" се откъсна и взе преднина от две-три точки. Това се оказа решаващо и холандците спечелиха първия гейм. От втората част картината се промени. \"Левски\" заигра по-добре и взе инициативата. Сините имаха превъзходство и с три убедителни гейма заслужиха победата. Реваншът е на 20 декември от 21.00 ч.", "date": "2017.12.06", "title": "Волейболният \"Левски\" победи холандци в евротурнирите"}
{"url": "http://www.dnevnik.bg/bulgaria/2017/12/06/3092329_smut_v_pravnata_komisiia_zaradi_izslushvaneto_na/", "text": "Това беше само една от репликите на председателя на правната комисия Данаил Кирилов (ГЕРБ), които съпътстваха визитата на главния прокурор Сотир Цацаров в правната комисия. Посещение, което за част от народните представители и за самия Кирилов премина в обяснителен режим. Първото по рода си изслушване, което е възможно след измененията на правилника на Народното събрание, беше наречено обсъждане (диалог) в дневния ред на комисията и мина под увещанията на Кирилов, че главният прокурор не подлежи на парламентарен контрол, че процедурата не може да се води на принципите на изслушване, че отношенията между властите - в случая съдебната и изпълнителната, са равнопоставени. Посещението приличаше по-скоро на извинение от страна на Кирилов към главния прокурор, че въобще се е стигнало до използването на възможността той да бъде поканен в комисията. Стигна се дотам, че Кирилов на два пъти прикани Цацаров \"да предаде\" на депутатите някои проблемни теми, които ми се струват важни. Председателят на правната комисия не смееше да бъде отправен конкретен въпрос към Цацаров, внимаваше нещо да не прозвучи като питане, нещо да не заприлича на... контролен механизъм, нещо, чийто отговор може да бъде използван политически. Това на моменти дори обърка главния прокурор и той пита дали да отговаря, или не. \"Това не може да е изслушване, не може да се прилагат принципите на парламентарен контрол. Доколкото това е диалог, би следвало да приемаме, че отношенията са изцяло равнопоставени. Не става дума за упражняване на контролен механизъм, това е взаимодействие, при което представителите на всяка една от властите запазват независимостта си\", беше част от встъпителното изказване на Кирилов преди началото на процедурата. Той на два пъти уточни, че главният прокурор не може да бъде задължен да отговори на въпросите на депутатите, ако не иска или ако прецени, че въпросите не са свързани с наказателното право. В правилника на парламента, в който е разписана процедурата за покана на главния прокурор, е записано: \"Комисията по правни въпроси на всеки три месеца отправя покана до главния прокурор за провеждане на обсъждане, свързано с прилагането на закона и дейността на прокуратурата и разследващите органи, включително законодателни промени, ресурсна осигуреност, затруднения, свързани с осъществяване функциите на съдебната власт, резултати в борбата с престъпността, в т.ч. корупцията, взаимодействие с разследващите органи.\" До появата на Цацаров в комисията се стигна след писмо от БСП, в което депутатите искат да питат Цацаров за досъдебните производства, свързани с приватизацията, и за проверките на т.нар. възпрепятстващо съоръжение - ограда по границата с Турция. След като Цацаров отговори по първата тема, Кирилов се опита да спре депутатите от БСП да отправят и питането по втората, защото отговорът на главния прокурор щял да бъде употребен политически. \"Не са ми ясни нещата. Ние сме политици, Всяка информация ще бъде политизирана. Длъжни сме да я политизираме. Как ще я интерпретираме си е наша работа. Аз ви казвам, че ще използвам информацията политически\", възкликна Йордан Цонева от ДПС. \"Тази процедура от правилника трябва да бъде инструмент за правна комуникация и правна употреба\", повтори отново Кирилов. Крум Зарков от БСП отбеляза, че прилагането на член 27 от правилника започна \"прекалено тържествено с обилни обяснения\". \"Една идея по-лежерно да подхождаме към този важен член. Няма нужда от чак толкова уговорки. Самият член 27 предполага комуникация между властите - няма нищо по-нормално от това да се води такъв диалог\", обясни Зарков и се опита да зададе въпросите си към Цацаров. Към главния прокурор имаше въпроси от \"Воля\", ДПС нямаха питания. Следващият път, когато Цацаров отново може да бъде поканен е след три месеца.", "date": "2017.12.06", "title": "Смут в правната комисия заради изслушването на главния прокурор"}
{"url": "http://www.dnevnik.bg/photos/2017/12/06/3092196_fotogaleriia_svetovnite_snimki_na_denia_-_6_dekemvri/", "text": "Британски булдог си взима душ в луксозен хотел за домашни любимци в Сингапур.", "date": "2017.12.06", "title": "Фотогалерия: Световните снимки на деня - 6 декември 2017 г."}
{"url": "http://www.dnevnik.bg/bulgaria/2017/12/06/3092421_televiziite_shte_oboznachavat_dopulnitelno/", "text": "Телевизионните оператори вече ще поставят допълнително обозначение, когато излъчват съдържание, неподходящо за деца. Това става възможно след подписано днес споразумение с критерии за оценка на неблагоприятно за децата съдържание между Съвета за електронни медии (СЕМ), Агенцията за закрила на детето и Асоциацията на българските радио и телевизионни оператори, предаде БНТ. Преди началото на дадено предаване и след всяко прекъсване медиите се задължават да излъчват предупредителен текст за родителски контрол. На екрана следва се появява и пиктограма, която посочва за каква възрастова група е подходящо предаването. Тя трябва да стои на екран не по-малко от 60 секунди след началото на предаването и след всяко прекъсване.", "date": "2017.12.06", "title": "Телевизиите ще обозначават допълнително съдържанието, неподходящо за деца"}
{"url": "http://www.dnevnik.bg/bulgaria/2017/12/06/3092426_statutut_na_erusalim_da_bude_ureden_s/", "text": "Министерството на външните работи на Република България разпространи позиция във връзка със статута на Ерусалим, след като по-рано днес президентът на САЩ  Доналд Тръмп обяви, че страната признава града за столица на Израел  и че американското посолство ще бъде преместено там от Тел Авив. \"Статутът на Ерусалим като свещен град на трите монотеистични религии следва да бъде договорен чрез израелско-палестински преговори за мир, които да доведат до споразумение относно окончателния статут на палестинските територии\", се казва в позицията на МВнР. \"Всяка промяна на статута на Йерусалим, която не е постигната посредством израелско-палестински преговори, би могла да се отрази негативно на усилията за възобновяване на близкоизточния мирен процес\", заявяват още от ведомството. В позицията се казва, че като страна-членка на ЕС България ще остане ангажирана с регионалните и международните партньори, включително с \"Квартета\" за Близкия Изток, в подкрепа на усилията за възобновяване на мирните преговори за намиране на решение на конфликта на основата на принципа за две държави, съжителстващи в условията на мир и сигурност.", "date": "2017.12.06", "title": "Статутът на Ерусалим да бъде уреден с израелско-палестински преговори, призова външното министерство"}
{"url": "http://www.dnevnik.bg/sviat/2017/12/06/3092422_ne_sme_suglasni_smurt_za_mirniia_proces_-_kak_reagira/", "text": "Още в мига, в който  Тръмп изрече думите  \"крайно време е САЩ да признаят Ерусалим като столица на Израел,\" започнаха реакциите на очакваното му решение, което включва и преместване на американското посолство от Тел Авив в Ерусалим. Според Тръмп това отговаря на реалностите и ще подпомогне мирния процес. Единствената държава, която приветства решението, обаче беше  , тъй като определи стъпката като \"историческа\". За премиера Бенямин Нетаняху решението е \"важна крачка към мира, тъй като няма такъв мир, който да не включва Ерусалим като столица на държавата Израел.\" Лидерът на Палестинската автономия   обяви в предварително записано съобщение, че решението на Тръмп е равносилно на отказ на САЩ от ролята им на посредник в близкоизточния мирен процес. Генералният секретар на ООН   беше сред първите, които реагираха и казаха, че \"няма алтернатива на решението, включващо две държави\" и \"няма план Б\" между Израел и Палестина. \"Многократно съм се обявявал срещу всякакви едностранни действия, които ще застрашат шансовете за мир за израелците и палестинците,\" каза Гутериш пред репортери. Той добави, че въпросът за статута на Ерусалим може да се реши единствено и само с преки преговори. \"Дневник\" обобщава реакциите от първите няколко часа след изявлението, което бележи  повратна точка  в политиката на САЩ към израелско-палестинския конфликт и което според някои лидери и анализатори може да има опасни последици. (Позицията на Министерството на външните работи на България  ) Европа От името на Европейския съюз шефът на дипломацията му   каза, че ЕС е притеснен от решението, което ще окаже неблагоприятни последици върху възможностите за мир. \"Стремежите и на двете страни трябва да се осъществят и трябва да се намери път чрез преговори да се реши въпросът със статута на Ерусалим като бъдеща столица и на двете държави,\" обяви Могерини в изявлението си. Британският премиер   не е съгласна с решението на САЩ да преместят посолството в Ерусалим, каза неин говорител. \"Не сме съгласни... (и) с признаването на Ерусалим като столицата на Израел, преди да е постигнато окончателно споразумение за статута му. Вярваме, че това не допринася за мира в региона.\" Говорител на германското правителство цитира в \"Туитър\" канцлера  , която според нето казва, че кабинетът \"не подкрепя позицията, тъй като статутът на Ерусалим може да се реши само в рамките на решение, включващо създаване на две държави.\" Мюсюлманските страни и Турция Сред първите реагирали бяха съседите на Израел.  отхвърли действията на Тръмп като \"нищожни\" от правна гледна точка, тъй като консолидират окупацията на Източен Ерусалим във войната от 1967 г. Правителственият говорител Мохамад ал Момани каза, че те фактически означават непризнаване на израелската окупация. Ливанският президент   определи стъпката на Тръмп като опасна и застрашаваща образа на САЩ като посредник на мирния процес в региона. Според Аун то е върнало процеса с десетилетия назад и дори е застрашило стабилността в региона. В \"Туитър\" той изрази солидарност с палестинците и правото им Ерусалим да е столица на тяхната независима държава. Кабинетът на сирийския президент   обяви, че \"бъдещето на Ерусалим не се определя от някоя държава или от някой президент, а от историята, волята и решимостта в палестинската кауза.\" Египетският президент   призова да не се взима решение, което \"ще усложни ситуацията в региона.\" също беше сред първите, които реагираха. Дипломатическата ѝ служба нарече действията на Тръмп \"безотговорни\", а според държавната саудитска новинарска агенция турският президент Реджеп Тайип Ердоган е разговарял със саудитския крал Салман за случващото се в Близкия изток, без да бъдат дадени подробности. В \"Туитър\" външният министър  каза, че то \"противоречи на международното право и резолюциите на ООН.\" Катар определи случилото се като \"смъртна присъда за мира\". По-рано външното министерство каза в \"Туитър\", че емирът шейх   е обсъдил в телефонен разговор с Тръмп последиците от решението. \"строго осъди\" признаването на Ерусалим и предупреди, че то нарушава международни резолюции и \"ще подтикне мюсюлманите да започнат нова интифада и ще окуражи екстремизма и насилието, като отговорността ще е на САЩ и на ционисткия режим\". С последната фраза се има предвид Израел. Външното министерство в Техеран поиска от международната общност да окаже натиск върху Вашингтон и той да се откаже от решението. Според върховния водач аятолах   ходът на Тръмп издава \"отчаяние и слабост\", тъй като ръцете на САЩ \"са вързани по палестиския въпрос\". Външното министерство в  извика временно управляващия посолството на САЩ в страната заради решението и изрази \"тревогата си\" от него. Впоследствие изрази \"солидарността на Кралство Мароко с палестинския народ така, че той да може да получи правата, които му се полагат по закон.\" Други  И  , и  предупредиха, че са обезпокоени от възможността напрежението в региона да ескалира. Външното министерство в  съобщи, че посолството на страната в Израел ще остане в Тел Авив и тя ще продължи да се придържа към резолюциите на ООН за статута на Ерусалим, както и да подкрепя \"историческите претенции на палестинците\", докато \"поддържа близка и приятелска връзка с Израел.\" По-рано посланикът на Израел в ООН призова всички държави да последват примера на САЩ.", "date": "2017.12.06", "title": "\"Не сме съгласни\", \"смърт за мирния процес\" - как реагира светът след решението на Тръмп за Ерусалим"}
