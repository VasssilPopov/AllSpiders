{"url": "https://www.dnevnik.bg/sport/2019/06/28/3931638_arjentina_stigna_polufinala_v_kopa_amerika_i_oformi/", "text": "Големите фаворити в Копа Америка Бразилия и Аржентина си уредиха сблъсък на полуфиналите в турнира, след като \"гаучосите\" победиха Венецуела с 2:0 и стигнаха фазата на четирите най-добри. Ден по-рано и  Бразилия стигна полуфиналите след успех с дузпи над Парагвай . Аржентина имаше проблеми в груповата фаза и се нуждаеше от успех в последния си мач в  директен сблъсък с Катар , но сега е на полуфинал. Съставът преследва 15-а купа в надпреварата. Точни на легендарния \"Маракана\" в Рио де Жанейро бяха Лаутаро Мартинес и Джовани Ло Селсо. Аржентинците започнаха мача много силно и от първите минути наложиха натиск. Той даде резултат и в деветата минута Лионел Меси и съотборниците му поведоха. Това се случи след корнер и невъзможност на Венецуела да изчисти топката. Тя попадна в Агуеро, който опита да стреля, а Лаутаро Мартинес продължи ефектно с пета, с което изненада стража на съперника. За нападателя това беше втори гол в турнира, след като той се разписа и срещу Катар. Последваха много интересни минути и общо три намеси на системата за видеоповторения (VAR). Реферът Уилмар Ролдан имаше много работа, като два пъти прецени, че няма дузпа за Аржентина след претенции за игра с ръка на венецуелски футболисти. Венецуела също поиска дузпа в 27-ата минута, но реферът отново прецени да не дава 11-метров удар. След почивката Аржентина продължи да бъде по-активния тим и беше близо до втори гол. Удар на Лаутаро Мартинес обаче срещна гредата. Малко по-късно Венецуела имаше нови претенции за дузпа, но и поредният преглед с VAR, показа че наказателен удар няма. За пръв път в мача аржентинският вратар Франко Армани трябваше да се намесва решително в 71-ата минута. Това се случи при удар от малък ъгъл на Роналд Ернандес. Само три минути по-късно Аржентина стигна до втори гол, с което реши и двубоя. Венецуелският вратар не се намеси адекватно при удар на Агуеро и само изби топката пред себе си, а за притичалия Джовани Ло Селсо не беше проблем да вкара в празната мрежа. Едва след като изоставаха с два гола венецуелските футболисти започнаха да играят по-настоятелно. В 85-ата минута Соломон Рондон пропусна най-чистото положение за тима. В добавеното време Венецуела искаше и дузпа за пореден път, но реферът не уважи претенциите за игра с ръка.", "date": "2019.06.28", "title": "Аржентина стигна полуфинала в Копа Америка и оформи мечтан сблъсък с Бразилия"}
{"url": "https://www.dnevnik.bg/sviat/2019/06/28/3931617_roiters_zapadni_hakeri_sa_probili_ruskata_tursachka/", "text": "Хакери, работещи за западни разузнавания, са инсталирали рядък зловреден софтуер в руската търсачка \"Яндекс\", пише агенция \"Ройтерс\", позовавайки се на четирима свои източници. Това се е случило в края на 2018 г. Вирусът на име Regin се използва от съюзниците от \"Пет очи\" - САЩ, Великобритания, Австралия, Нова Зеландия и Канада. Институциите им са отказали да коментират. Източници от Русия казват, че не може да се определи коя от петте държави стои зад атака срещу \"Яндекс\", която е направена между октомври и ноември 2018 г. Говорител на търсачката е потвърдил за инцидента, но е отказал да коментира в детайли. \"Тази атака бе засечена в ранна фаза от екипите по сигурността. Тя бе напълно неутрализирана, преди да нанесе щети\", казва той. \"Яндекс\" е известна като \"руската \"Гугъл\", заради това, че предлага многобройни услуги – от търсене през имейли до резервация на таксита. Тя има над 108 млн. потребители месечно и действа също така в Беларус, Казахстан и Турция. Хакерите са търсели в нея техническа информация за потребителските акаунти, която да им даде достъп до личните им съобщения. Целта на атаката е била шпионаж, а на кражба на интелектуална собственост, уточняват източниците. По думите им хакерите са имали достъп до \"Яндекс\" в продължение на поне няколко седмици.", "date": "2019.06.28", "title": "\"Ройтерс\": Западни хакери са пробили руската търсачка \"Яндекс\" с цел шпионаж"}
{"url": "https://www.dnevnik.bg/evropa/2019/06/28/3931341_s_nov_zakon_franciia_si_postavia_cel_da_stane/", "text": "Френският парламент прие късно снощи закон с първите стъпки от пакета мерки за борба с климатичните промени, според който Франция си поставя за цел силно да свие емисиите си на парникови газове и до 2050 година да стане въглеродно неутрална съгласно Парижкото споразумение за климата от 2015 година, предаде \"Ройтерс\". Приемането на закона нарежда Франция сред първите страни в света, които приемат конкретни мерки към постигане на въглеродна неутралност, посочи министърът на екологичния преход Франсоа дьо Рюжи. Закон за намаляване на емисиите до нетна нула към 2050 г.  вчера прие и Великобритания . Инициативата на европейско равнище на срещата на върха на ЕС на 20 юни  обаче срещна съпротивата  на Полша, Чехия и Унгария. Новият френски закон увеличава целта за намаляване на потреблението на изкопаеми горива с 40 процента до 2030 година спрямо досегашната цел от 30 процента. Включени са също цели за ускоряване на разработването на двигатели с ниски въглеродни емисии и водородни клетки. Ключова мярка предвижда да се намалят емисиите и енергийното потребление на около 7.2 милиона жилища с лоша изолация във Франция, както и на собствениците да се предложат стимули да реновират сградите до 2028 година. Жилищният сектор във Франция потребява около 45 процента от консумираната енергия и излъчва близо 25 процента от въглеродните емисии. Мерките в този закон ще дадат на правителството основания да наложи затварянето на четирите електроцентрали на въглища, които все още работят във Франция, до 2022 г. чрез налагане на силно ограничаващи цели за емисиите им, допълва \"Ройтерс\".", "date": "2019.06.28", "title": "С нов закон Франция си поставя цел да стане въглеродно неутрална до 2050"}
{"url": "https://www.dnevnik.bg/evropa/2019/06/28/3931348_tusk_koito_kazva_che_liberalizmut_e_otjivelica_kazva/", "text": "Председателят на Европейския съвет Доналд Туск изрази категоричното си несъгласие с твърдението на руския президент Владимир Путин, че прогресивните идеи на западните демокрации са отживелица, предаде \"Франс прес\". В интервю, публикувано днес във в. \"Файненшъл таймс\", Путин заяви, че либералните ценности са отживелица. Прогресистите \"вече не могат да налагат на хората какво да правят, както опитваха да правят през последните десетилетия\",  коментира руският президент  пред британския икономически всекидневник в момент, когато популистите в Европа и САЩ са във възход. \"Тази прогресивна идея предполага, че нищо не може да се направи. Че мигрантите могат да убиват, грабят и изнасилват напълно безнаказано, защото правата им се защитават\", отбеляза Путин. Той подчерта, че \"тази идея е отживелица и влиза в конфликт с интересите на голямото мнозинство от населението\". Путин отправи критики към решението на германския канцлер Ангела Меркел да отвори границите на страната си за един милион бежанци, определяйки го като кардинална грешка. В същото време той похвали политиката на затваряне на границите пред нелегалните мигранти, водена от президента на САЩ Доналд Тръмп. Председателят на Европейския съвет заяви иронично, че само безсънието, дължащо се на смяната на часовите пояси, му е позволило да прочете цялото интервю. \"Трябва да кажа, че съм напълно несъгласен с аргумента, според който либерализмът е отживелица. Като европейци ние защитаваме твърдо и недвусмислено либералната демокрация\", заяви бившият полски премиер на пресконференция в японския град Осака, където се провежда  срещата на високо равнище на Г-20 . \"Който казва, че либералната демокрация е отживелица, казва с това, че свободите са отживелица, че правовата държава е отживелица и че човешките права са отживелица\", подчерта Туск. Според европейците обаче \"става дума за основни и непреходни ценности\", отбеляза председателят на Европейския съвет. Той определи като отживелица авторитаризма, култа към личността и закона на олигарсите, макар да призна, \"че понякога те може да изглеждат ефективни\".", "date": "2019.06.28", "title": "Туск: Който казва, че либерализмът е отживелица, казва, че свободите са отживелица"}
{"url": "https://www.dnevnik.bg/bulgaria/2019/06/28/3931360_direktorut_na_radio_sofiia_svetoslav_kostov_oglavi_bnr/", "text": "Съветът за електронни медии избра днес директора на радио \"София\" Светослав Костов за генерален директор на БНР. Това стана при първото гласуване в медийния регулатор, съобщи националното радио. . Светослав Костов получи три гласа, а Митко Димитров - два. За Костов гласуваха Бетина Жотева, Розита Еленова и София Владимирова. Техният основен аргумент беше, че Светослав Костов е натрупал нужния опит и може да намери баланса между това да запази традициите на радиото и да го въведе в новите технологии. Членовете на СЕМ Ивелина Димитрова и Иво Атанасов гласуваха за Митко Димитров.  Другите трима участници в конкурса бяха бившият директор Валерий Тодоров, сегашният Александър Велев и Даниела Манолова. Новият генерален директор ще управлява БНР в следващите три години.", "date": "2019.06.28", "title": "Директорът на радио \"София\" Светослав Костов оглави БНР"}
{"url": "https://www.dnevnik.bg/bulgaria/2019/06/28/3931371_kratki_novini_chetirima_dushi_sa_obvineni_za/", "text": "Специализираната прокуратура повдигна обвинения на четирима души за участие в организирана престъпна група за лихварство и рекет в Лясковец и други селища във Великотърновско. Те са задържани на 26 юни, а при претърсването на жилища и автомобили са открити около 40 000 лева, накити, незаконно притежавана пушка, множество документи за собственост, за които се предполага, че са на длъжници. Събраните до момента доказателства сочат, че групата е действала от януари и предоставяла \"кредити\" в различен размер, като при забавяне са използвани заплахи и агресивни действия, начислявани са и наказателни лихви. Пожар горя в сграда на бивше училище в околностите на Русе. Сигналът е подаден към 21.00 ч. снощи от местни граждани. Няма данни за пострадали хора. Цяла нощ 5 пожарни екипа са се борили с пламъците, които са обхванали част от масивната постройка и са се разпространили до покрива. Наложило се е да се спре токът на целия квартал \"Средна кула\". Напълно са унищожени покривът, стари мебели и дървеният паркет. Сградата е общинска собственост и до 2006 г. е била училище. Установят се причините за инцидента. Версиите са различни – от детска игра с огън до небрежност от бездомници, които са се настанили в изоставената постройка.", "date": "2019.06.28", "title": "Кратки новини: Четирима души са обвинени за лихварство и рекет в Лясковец"}
{"url": "https://www.dnevnik.bg/bulgaria/2019/06/28/3931369_sruti_se_naskoro_remontiraniiat_tavan_na_podleza_pred/", "text": "Окаченият таван в подлеза пред спортната палата се срути. Няма пострадали и в момента мястото е забранено за преминаване. Подлезът е ремонтиран през 2017 г. от ЕТ \"Ремо-Николай Тошев\". Район \"Средец\" е възложил подмяна на осветителната инсталация, на захранващите кабели към павилионите в подлеза и поставяне на нов окачен таван. Поръчката е била за 117 хиляди лева. При подмяната на окачения таван тогава работниците на \"Ремо\" почистили натрошен бетон, който се събрал върху стария окачен таван на подлеза. Изронените парчетата били от бетонната конструкция на подлеза на кръстовището на ул. \"Гурко\" и бул. \"Васил Левски\". Предполага се, че днешното срутване на нови отронени парчета бетон е следствие от вибрациите на тежката техника при подмяната на настилката на бул. \"В. Левски\" през юли 2018 г., казаха от район \"Средец\". Фирмата - изпълнител на подмяната на осветлението в подлеза, ще поправи щетите от поредното срутване, тъй като ремонтът е в гаранция. Очевидно се налага обследване на състоянието на бетонната конструкция на този централен подлез.", "date": "2019.06.28", "title": "Срути се наскоро ремонтираният таван на подлеза пред спортната палата в София"}
{"url": "https://www.dnevnik.bg/biznes/2019/06/28/3931357_regulatorut_namali_cenata_na_gaza_minimalno/", "text": "Комисията за енергийно и водно регулиране реши да намали цената на природния газ от 1 юли с 0.6%. Това е и размерът, с който поевтиняване предложи държавният газов доставчик \"Булгаргаз\". Че ще поиска по-ниска цена за лятото компанията обяви преди време, че предлага понижение на цената след като бе  оповестена първата доставка на втечнен газ  от САЩ, финансовият ефект от която се очаква да се усети през следващия отоплителен сезон. При утвърждаването на цената на природния газ КЕВР отчита условията, залегнали в действащия договор между \"Булгаргаз\" ЕАД и ООО \"Газпром экспорт\", промените в курса на щатския долар спрямо лева, калоричността и количествата природен газ за съответното тримесечие, се казва в решението на комисията. Пред парламентарната комисия по енергетика ресорният министър Теменужка Петкова  обяви преди седмица , че \"Булгаргаз\" прави анализ на пазарната ситуация, тъй като има възможност за предоговаряне на цените с \"Газпром Експорт\".", "date": "2019.06.28", "title": "Регулаторът намали цената на газа минимално"}
{"url": "https://www.dnevnik.bg/biznes/2019/06/28/3931376_uizer_puska_6_novi_marshruta_ot_varna_v_sredata_na_juli/", "text": "Нискотарифната авиокомпания \"Уизер\" (Wizz Air) пуска от средата на юли шест нови маршрута от Варна - до Хамбург, Кьолн, Берлин, Париж, Копенхаген и Ливърпул, съобщи превозвачът. Справка в сайта на компанията сочи, че вече могат да се купуват билети. За Копенхаген, Берлин и Хамбург полетите са във вторник и събота. Полетите до парижкото Бове са в четвъртък и неделя, а до Ливърпул - в сряда и петък. Компанията съобщава, че тази година очаква пристигането на бъде един нов самолет Airbus, който ще бъде базиран във Варна. \"Уизер\" поддържа 48 маршрута от българските летища София, Варна и Бургас до общо 18 държави, а местният й екипаж включва 310 души. Превозвачът обяви, че от основаването си през 2004 г. вече е превозил 15 млн. пътници от България и 200 млн. общо.  .", "date": "2019.06.28", "title": "\"Уизер\" пуска 6 нови маршрута от Варна в средата на юли"}
{"url": "https://www.dnevnik.bg/politika/2019/06/28/3931383_danail_kirilov_produljava_da_tvurdi_che_glavniia/", "text": "Министърът на правосъдието Данаил Кирилов продължава да твърди, че срещу главният прокурор може да се водят наказателни преследвания и че проектът му за промени в закона ще улесни това, въпреки становищата на Европейския съд за правата на човека (ЕСПЧ) и Съвета на Европа. Проектът на правосъдния министър Данаил Кирилов за разследването и отстраняването от длъжност на \"тримата големи\" в съдебната власт - главния прокурор и председателите на върховните съдилища, не може да изпълни целите, за които се предлага. Предлаганите законодателни промени не само не гарантират независимо и ефективно разследване срещу главния прокурор, какъвто е конкретният проблем за България, но биха затруднили още повече започването на разследване срещу първия обвинител,  е заключението на Отдела за изпълнение на решенията на Европейския съд за правата на човека (ЕСПЧ) , Кирилов повтори днес в кулоарите на парламента, тезата си, че това, че е коментиран въпроса с отговорността на главния прокурор, не означава, че не трябва да коментираме статута на т.нар. трима големи (главен прокурор и председателите на Върховния административен съд и Върховния касационен съд - бел. авт.), който бил установен еднакво в конституцията. \"По отношение на \"тримата големи\", макар техните функции да не са еднакви, статутът им е сходен. Те се избират по един ред, имат членство във Висшия съдебен съвет и би трябвало практиката по прекратяването на мандата им, ако приемем, че това е възможно да се урежда със закон, а не в конституцията, трябва да е еднаква. Това не изключва да обсъждаме различни мнения и становища\", каза Кирилов Според Кирилов и сега има механизми, според които и сега може да се проведе разследване срещу главния прокурор, \"стига да има кой да го направи\". \"Даже напротив, посочвам по въпроса за Лозан Панов, ние даваме свръхзащита на г-н Панов с тези мерки, които сме предложили\", каза Кирилов, без да бъде питан, за критиките, че проектът му е направен за да поиска оставката на председателя на Върховния касационен съд – Лозан Панов. На въпрос как точно подчинените на главния прокурор ще го разследват Кирилов каза: \"Абсолютно свободно може да бъде разследван по правилата на Наказателнопроцесуалния кодекс.\" Десет години българските институции отлагат решаването на проблема с недосегаемостта на главния прокурор, който беше поставен в решението на ЕСПЧ по делото \"Колеви срещу България\" - че липсва процедура, по която да се провежда независимо разследване на главния прокурор. На въпрос на \"Дневник\", означава ли, че не е съгласен с решението на ЕСПЧ Кирилов отговори: \"Не съм съгласен с аргументацията. Някой назад във времето не е представил добре позицията на държавата.\" Кирилов отрече той и властта да са уплашени от главния прокурор и доказателство за това било, че темата с правомощията на главния прокурор се извежда на дебат. Според него това било тезата на \"някои медии, които героизират един от \"тримата големи\"\". Кирилов продължава да твърди, че в становищата на Съвета на Европа няма критика към неговите идеи за промяна на закона. И тъй като ще изпълняваме това решение (на ЕСПЧ - бел. авт.) би следвало да решим изцяло този въпрос концептуално – за \"тримата големи\", каза Кирилов. Той пое ангажимент да направи максимално широки консултации и ако има време за консултации с Венецианската комисия ще поиска тълкуване, както и от Конституционния съд за статута на \"тримата големи\". Смятаме, че имаме време, тъй като към момента не се изисква завършен законодателен резултат, а се изисква задълбочено обществено обсъждане, ние пристъпваме към тази фаза, да се обсъдят всички виждания, включително и на несъгласните с този проект, каза още Кирилов. Той се надява промените в закона за съдебната власт да влязат в пленарна в септемврийската сесия. Попитан как му е дошла идеята да заяви, че ще си подаде оставката, ако не падне мониторинговият доклад за България до края на мандата на тази Европейска комисия, Кирилов каза: \"Отвътре ми дойде.\" Той припомни, че и като областен управител на София си е подал оставката, и като общински съветник от ГЕРБ - също. \"Смятам, че това е залог за добросъвестна работа. Всички да знаят, че нямат проблем с правосъдният министър и той може да си отиде във всеки един момент - или най-късно през октомври месец\", коментира Кирилов.", "date": "2019.06.28", "title": "Данаил Кирилов продължава да твърди, че главният прокурор може да бъде разследван"}
{"url": "https://www.dnevnik.bg/detski_dnevnik/2019/06/28/3930683_s_decata_v_pochivnite_dni_29_i_30_juni/", "text": "С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие, пишете ни на  dnevnik@dnevnik.bg . За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота - От 11 часа  в книжарница  Kornel4Kids  на ул. \"Любен Каравелов\" 22 децата са добре дошли, за да си направят сами морски шах. Фигурките ще изработят от пластмасови капачки и цветна ЕВА гума и всеки ще може да си вземе своята ръчно изработена уникална игра.  - От 10.30 часа, в Kids Club над 4-годишна възраст децата могат да развихрят своето въображение и да създадат свой проект. За повече информация и записване -  тук . - От 11 часа креативна рисувателна работилничка \"ШиШарка\" и Mega Mall Sofia предлагат една чудесна идея за забавление на децата - да си създадат сами театрални кукли за пръстчета. Подробности -  тук .  - От 16 и от 18.10 часа за първи път Мацаница ще се проведе на открито. Темата ще бъде \"Детски приказки 2\". Записването е предварително, подробности -  тук .  - Лятно английско училище за деца от 2.5 до 8 г. в \"Моливия\". Занятието е от 9 часа, подробности -  тук . - Открива се летният сезон и по този повод през целия ден лифтовете в курорта ще возят безплатно. А в съседното Чепеларе се провежда фестивалът на музиката с ретро нюанс \"Полъх от минали мечти\".  - По повод Деня на Дунав е организиран фолклорен фестивал. - По повод Деня на Дунав в града се провежда рибен фест.  - Рибен фестивал е организиран по случай празника на Дунав.  - Върху речни камъни ще се рисува по повод Денят на река Дунав. Традиционни ритуали се подготвят и в местното село Байкал.  Фестивал на реката ще завладее града с детски забавления, риболовни и кулинарни състезания. В Гулянци ще има Дунавска викторина. Сред приятните изкушения за малки и големи е кулинарната надпревара, наречена \"Беленска трапеза\". В нея се включват най-добрите майстори готвачи от района, за да демонстрират неповторими гозби, характерни само за беленския край. Традиционният концерт \"Дунав пее и танцува\" ще представи талантите на хората от селищата в района.  Природен триатлон ще има в града, както и международно винарско изложение. Ще бъдат представени и творби на местните художествени занаяти. - по повод празника на Дунав ще има регата и много забавления за децата.  Фестивали на китарата и на уличните изкуства ще се проведе в града. Неделя  - Лятно английско училище за деца от 2.5 до 8 г. в \"Моливия\". Занятието е от 9 часа, подробности -  тук .  Природен триатлон ще има в града, както и международно винарско изложение. Ще бъдат представени и творби на местните художествени занаяти.", "date": "2019.06.28", "title": "С децата в почивните дни (29 и 30 юни)"}
{"url": "https://www.dnevnik.bg/evropa/2019/06/28/3931400_evroparlamentut_shte_izbere_noviia_si_predsedatel_v/", "text": "Новият председател на Европейския парламент (ЕП) ще бъде избран в сряда, съобщи днес пресслужбата на институцията. Първото заседание на новоизбрания ЕП ще бъде ръководено от досегашния председател Антонио Таяни във вторник. До избирането на нов председател евродепутатите не могат да приемат решения, затова във вторник ще бъдат назначени само отговорници за насроченото в сряда гласуване. До вторник сутрин се очаква парламентарните групи да внасят предложенията си за нов председател. В сряда гласуването ще бъде тайно и с бюлетини. Всеки от кандидатите ще има по пет минути за изказване пред своите колеги. Изборът може да приключи с първия кръг на гласуване, ако някой от издигнатите получи над половината гласове. В противен случай гласуването продължава до три кръга, като между първото и второто и между второто и третото гласуване могат да бъдат издигани още кандидати. Ако и след третия кръг няма ясен победител, в четвърти кръг ще бъде гласувано само за онези двама кандидати, получили най-голяма подкрепа. С четвъртото гласуване председателят бива определен с мнозинство. Изборът на председател ще бъде последван от определянето на 14 негови заместници и петима квестори на ЕП. Също за сряда е насрочено гласуване на състава на парламентарните комисии. Сесията на ЕП за следващата седмица предвижда обсъждане на резултата от заседанията на Европейския съвет, посветени на излъчването на нов председател на Европейската комисия (ЕК). Днес представители на групата на социалистите и демократите  потвърдиха подкрепата си за процеса на водещите кандидати  за председател на ЕК, както и за своя кандидат Франс Тимерманс. Групата \"Европейска обединена левица\" отбеляза, че неин представител не е участвал в този процес, но биха подкрепили кандидат, който отговоря на 10 изисквания. Останалите групи се въздържаха от коментари по въпроса.", "date": "2019.06.28", "title": "Европарламентът ще избере новия си председател в сряда"}
{"url": "https://www.dnevnik.bg/sport/2019/06/28/3931407_milan_e_izvaden_ot_liga_evropa_sled_dogovorka_s_uefa/", "text": "Милан\" официално беше изваден от участие в европейските клубни турнири за сезон 2019-20, съобщи Спортният арбитражен съд (CAS) в Лозана. Институцията оповести решението си, като добавя, че то е взето, имайки предвид постигнато съгласие между миланския клуб и Европейската футболна федерация (УЕФА). Седемкратният европейски клубен шампион е санкциониран за нарушаване на финансовия феърплей между 2015 и 2018 г., когато беше поставен под мониторинг. През миналата година \"росонерите\"  бяха глобени с 12 милиона евро , но така и не успяха да покрият изискванията за спазване на финансовия феърплей. Още след края на сезона се появиха твърдения, че \"Милан\" не иска да играе в европейските турнири, за да успее да стабилизира финансовото си състояние и да намали разходите. При изваждане на \"росонерите\" от Лига Европа директно в груповата фаза на турнира влиза \"Рома\", \"Торино\" пък ще играе в квалификациите вместо \"вълците\" от Рим.", "date": "2019.06.28", "title": "\"Милан\" е изваден от Лига Европа след договорка с УЕФА"}
{"url": "https://www.dnevnik.bg/sport/2019/06/28/3931397_v_presledvane_na_rekorda_po_machove_georgi_iliev/", "text": "Ветеранът Георги Илиев подписа договор с \"Локомотив\" (Пловдив) и започна подготовка с отбора за новия сезон, съобщиха от клуба. Халфът, който е шампион с черно-белите от 2004 г., се завръща на \"Лаута\" след близо 14 години. Илиев има 67 мача и осем гола за \"Локомотив\", а по средата на сезон 2005-06 премина в ЦСКА. Халфът гони рекорда за най-много мачове в българския елит, който се държи от Марин Бакалов (454). Илиев има 442 и точно това е причината да се обвърже с \"Локомотив\", опитвайки да постави рекорд. Срокът на договора не се съобщава, но по непотвърдена информация е шестмесечен с опция за удължаването му. \"След като \"Локомотив\" ми се обади, беше ясно къде ще играя. Имам невероятни спомени от шампионския сезон и се надявам да изпитам още хубави емоции\", каза халфът. С \"Локомотив\" Илиев ще играе в квалификациите на Лига Европа, след като отборът спечели Купата на България. Черно-белите започват от втория квалификационен кръг, където ще срещнат \"Радник\" (Биелина) или \"Спартак\" (Търнава). Илиев е на 37 години и в края на сезона беше освободен от родния си клуб \"Черно море\". Преди последния кръг ветеранът и още пет играчи на варненския отбор бяха  извадени от групата преди гостуването на \"Лудогорец\" . Появи се информация за манипулиране на мачове и симулативна игра срещу ЦСКА, но до този момент от \"Черно море\" няма коментар повече от месец след случая. Илиев няколко пъти говори,  опровергвайки твърденията , а също така обяви, че се чувства обиден. Преди две седмици  фенклубът на \"Черно море\" разпространи позиция , в която твърди, че \"има неоспорими доказателства за участието на играчите\". От БФС и прокуратурата обявиха пред \"Дневник\", че не са получавали никакви сигнали по случая.", "date": "2019.06.28", "title": "Георги Илиев се завърна в \"Локомотив\" в преследване на рекорда по мачове"}
{"url": "https://www.dnevnik.bg/bulgaria/2019/06/28/3931411_cacarov_poiska_otnemane_na_bulgarskoto_grajdanstvo_na/", "text": "Главният прокурор Сотир Цацаров поиска да бъде отнето българското гражданство на трима руски граждани и на един от Казахстан. Причините са искането на Цацаров са сигнали, постъпили от Държавна агенция \"Национална сигурност\" (ДАНС), за нарушения при процедурата по придобиването му, както и неизпълнени задължения за поддържане на направени инвестиции, станали основание за получаване на българското гражданство. Цацаров е отправил предложенията си до министъра на правосъдието, съобщиха от прокуратурата. Два от случаите са свързани с получаване на гражданство въз основа на фалшиви документи, а други - срещу ангажименти за инвестиции, които не са изпълнени. ДАНС е установила, че роденият в Руия Сергей Дружинин и казахстанският гражданин Каир Рахимов са получили българско гражданство по натурализация чрез декларация на неверни данни. Други двама руснаци - Владислав Левицкий и Галина Улютина, са направили първоначални инвестиции в България, но след като са получили българско гражданство, не само не са ги удвоили, както изисква законът, а не са развивали никаква дейност. От искането на главния прокурор се вижда, че за четиримата чужденци отдавна са били налични доказателства за съмнителния начин, по който са получили български документи. Каир Рахимов е получил гражданство през 2011 г. за заслуги към България, въпреки че тогава вече е бил издирван от Интерпол за пране на пари. По това време е бил разследван и в България за финансови злоупотреби. През 2008 г. руският гражданин Сергей Олегович Дружинин е представил предложение от министър Петър Мутафчиев, че като крупен инвеститор през фирмата \"Монтес аури\" заслужава гражданство заради особени заслуги. Проверка обаче е показала, че транспортният министър не е отправял такова предложение. При претърсване в дома му в пловдивското село Брестник преди 9 г. е намерен екземпляр от документа, както и други документи за инвестиция на Дружинин. Още тогава е започнало разследване за документни престъпления, но срещу неизвестен извършител, който така и не е бил открит. Заради това разследването е спряно. От искането на Цацаров е видно и че има данни, че Владислав Левицкий е закрил всичките си сметки в страната и не е поддържал инвестицията си, след като е получил българско гражданство. Същият е случаят и с Галина Улютина. От прокуратурата съобщават, че проверяват още подобни сигнали на ДАНС.", "date": "2019.06.28", "title": "Цацаров поиска отнемане на българското гражданство на трима руснаци и казахстанец"}
{"url": "https://www.dnevnik.bg/analizi/2019/06/28/3931418_ti_si_nishto_narodut_e_vsichko_kak_njurnberg_se_spravi/", "text": "Стотици паметници от времето на комунизма в България изглеждат оставени на случайността. Когато държавата не знае какво да прави с тях, подобен резултат изглежда напълно логичен. В Германия обаче има един град, който показва, че зад такова поведение се крие системна грешка. Градът е Нюрнберг - място на гигантски пространства на нацистката архитектура и един от най-интересните и парадоксални уроци на историята. Не на последно място, защото показва какви дълбоки следи оставя монументалното мислене на тоталитаризма. Със своите цели 11 квадратни километра, но този гигантски мащаб човек го осъзнава единствено когато е там, нацисткият параден площад е най-голямото запазило се архитектурно наследство на националсоциализма. В него са включени някогашната арена \"Леополд\", конгресната зала, така наречената Голяма улица, неосъщественият, но планиран за изграждане немски стадион, огромното пространство за митинги \"Цепелинфелд\" и трибуната \"Цепелин\". Зад тях стои името на Алберт Шпеер, първият архитект на Третия райх. Всеки, виждал архивни кадри от партийните конгреси по времето на хитлеристка Германия от 30-те години или пропагандните филми на Лени Рифенщал (например \"Триумф на волята\" от 1934 г.), ще разпознае веднага тези места. Нюрнберг и националсоциализмът са свързани толкова силно, че не могат да бъдат отделени един от друг. Поради удобното му разположение в сърцето на Германия, поради превърналия се в любимо място за излети след преустрояването си североизточен парк Luitpoldhain, а и най-вече поради силната подкрепа за Хитлер на цялата местна общност, именно на националсоциалистическата партия. Те събират до един милион души и се провеждат всяка година от 1933 до 1938 г. именно на това място за инсценировка на народната мощ – \"ти си нищо, народът е всичко\" – както и демонстрации на култа към фюрера. Гигантските пропорции са така избрани, за да усилват именно това чувство на безпомощност и отдаденост на водача. Най-забележителното и най-парадоксалното е, че първата изложба след края на войната се случва едва през 1985 г. Документационният център отваря врати през 2001 г. Но защо на Нюрнберг му трябва толкова много време, за да обърне внимание на това тоталитарно наследство? Първите 20 години целият ареал потъва в забрава и е напълно изоставен. Части от него се използват за склад на американските войници. През този период много обекти и паметници са взривени, премахнати, оставени на съдбата. Това съвпада с икономическото възстановяване в цяла Германия, който е същевременно период на амнезия, забрава и опит да се игнорира случилото се. Едва студентските бунтове в края на 60-те години слагат начало на промяна. През 1973 г. е променен баварският закон за защита на паметниците – под закрила са поставени и паметниците от времето на националсоциализма. Първото решение за саниране на входната част на трибуната \"Цепелин\" - така наречената Златна зала, датира от 1983 г. Проблемите в търсенето на решения са не малко – трябва ли да се инвестират средства в поддържането и запазването на място, централно за една катастрофирала идеология? Но ако мястото се премахне и затвори, няма ли да доведе това до ненужна мистификация на тази идеология? Не е ли именно забравата и изоставянето най-доброто, което може да се случи на подобно натоварено с толкова пропаганда пространство? Към всичко това се прибавя размерът – става дума за наистина гигантските 11 квадратни километра. Тяхното обхождане отнема повече от час. Всъщност чак до 2000 г., докогато се правят и отхвърлят няколко архитектурни конкурса, се допуска грешката да се мисли, че трябва да се намери единно и цялостно решение за бъдещето на мястото. Днешният кмет на Нюрнберг сам признава, че именно това търсене на цялостно и единно решение е блокирало процеса дълго време. Едва когато се приема, че такова единно решение е невъзможно, че могат да се търсят частични, фрагментарни решения и че диалогът за функциите на различни части от ареала продължава и в него участват различни граждански организации и институции, се стига до началото на преосмисляне на мястото и реалното му отваряне към хората. Именно това е големият урок на Нюрнберг – и една от тях е търсенето на монументални решения. Нещата трябва да бъдат решени глобално, цялостно, или-или. Да се види отстрани това, да се отдаде внимание на фрагмента и да признаеш, че решенията могат да бъдат само частични, временни, фрагментарни – е процес. В Нюрнберг той отнема над 40 години. Днес документационният център със своята лека дървена конструкция, мислена именно като контраст с монументалната нацистка архитектура на Алберт Шпеер и постоянната си експозиция \"Очарование и насилие – Нюрнберг и националсоциализмът\", е един от най-добре курираните музеи в цяла Германия. Годишно тук идват около 250 хиляди души, половината – от чужбина. Място на диалог, където да се срещнат различни субективни гледни точки и всеки сам да се конфронтира с въпросите – как се чувствам в такова място, искам ли да се запази, или да го няма? Между другото – последният въпрос продължава да предизвиква дебати. Именно защото поддържането на 11 квадратни километра изисква много пари. Тази година дебатът беше провокиран и от факелно нощно шествие на трибуната Цепелин от малка групичка неонацисти, проникнали в мястото именно поради слабата охрана, което беше разпространено в социалните мрежи. В момента мястото е интересно именно с това, че има грижа, охрана и информация. Но тя не е прекалена, рушенето продължава – където някога са се събирали привържениците на Хитлер. Има още два важни урока от Нюрнберг. Първо, реакцията на изоставяне и игнориране е нормална реакция след дълъг живот в монументална тоталитарна среда. Психологически това може да се обясни с желанието за бягство след катастрофа. Това е и част от торалитаризма вътре в нас - мисленето в категория \"или-или\", виждането на единствено полюсни и цялостни, тотални решения. Второ, колко дълго ще продължи игнорирането зависи от това колко време е нужно на едно общество да израсне до разбирането, че няма друг избор освен да се ангажира с миналото си. И то така, че да включи максимален брой хора в неговото осмисляне. Изборът на наследниците на тоталитаризма не е дали се ангажират с миналото, а единствено как го правят, така че да остава място за всеки следващ да намери своята гледна точка.", "date": "2019.06.28", "title": "\"Ти си нищо, народът е всичко!\" Как Нюрнберг се справи с гигантските паметници на нацизма"}
{"url": "https://www.dnevnik.bg/sviat/2019/06/28/3931177_liberalizmut_e_otjivelica_zaiavi_putin/", "text": "\"Така наречената либерална идея е отживелица. Западните ни партньори признаха, че някои нейни идеи като мултикултурализма вече не са приложими.\" \"Забравихме ли, че всички живеем в свят, основан на библейски ценности? Традиционните ценности са по-стабилни и по-важни замилиони хора, отколкото тази либерална идея, която според мен вече наистина престава да съществува.\" \"Нямам предвид, че [либералната идея] трябва незабавно да бъде унищожена. Тази гледна точка и позиция също трябва да се уважава. Но те не могат просто да диктуват всичко на всички, както опитват да го правят през последните десетилетия. Диктатът може да бъде видян навсякъде - в медиите и в реалния живот. Стана невъзможно дори да се споменават някои теми.\" Това заявява руският президент Владимир Путин в обширно интервю за \"Файненшъл таймс\",  публикувано  и на сайта на Кремъл малко преди участието му на срещата на лидерите на Г-20 в Осака. На думите му веднага отговори председателят на Европйския съвет Доналд Туск, който  написа  в официалната си позиция преди форума, че категорично не приема подобна теза и че \"отживелица са авторитаризмът, култовете към личността и властта на олигарсите, дори ако понякога да изглеждат ефективни\". В статията, разказваща за разговора с Путин, \"Файненъл таймс\" оценява думите му като \"възхвала на национал-популизма\" и \"националистически популисти като Матео Салвини и Марин льо Пен\". По-голямата част от разговора в Кремъл е по конкретни теми като мнението му за Доналд Тръмп, цената на петрола, руската намеса в Сирия, проблемът със Северна Корея или нападението с \"Новичок\" във Великобритания. Но в края разговорът стига до мнението на Путин за либералните идеи и отговорите му звучат като взети директно от пропагандните канали на Москва. Той ограничава критиките си към либерализма единствено до три тези: пуснаха имигрантите и нищо не правят по този въпрос; твърдят, че децата могат да играят 5-6 \"джендър роли\"; не бива да се позволява това да засенчва културата, традициите и традиционните семейни ценности на милиони хора, съставляващи ядрото на населението. Според него Ангела Меркел е допуснала \"кардинална грешка\" в момент, когато стотици хиляди имигранти са се насочили към Европа, докато Доналд Тръмп поне прави нещо по границата с Мексико, докато \"либералите казват нищо да не се прави, че всичко си е наред и не бива да се променя, седят си в лъскавите офиси, докато онези, които всеки ден са изправени пред проблеми в Тексас или Флорида не са щастливи. Същото се случва и в Европа\". \"Мигрантите могат да убиват, грабят и изнасилват безнаказано, защото трябвало правата им на мигранти да бъдат защитени\", продължава Путин. \"Какви права са това? За всяко престъпление трябва да има наказание. Така че либералната идея стана отживелица. Тя влезе в конфликт с интересите на огромно мнозинство от населението.\" Освен, че не е вярно, че преди Тръмп никой нищо не е предприемал, Путин не говори за причините толкова хора да бягат към богатите държави и посочва, че армията му в Сирия е убила хиляди бойци, канели се да се върнат в Русия, но не споменава и дума, че бяха избити половин милион и прогонени 5 милиона сирийци, включително към Европа. Руският президент на няколко пъти изтъква, че отговорът е \"да се вземе предвид интересът на собственото население\". Според Путин ключът е в поддържането на вътрешна стабилност във всяка страна, \"защото в крайна сметка благоденствието на хората зависи, вероятно на първо място, от стабилността (...) в Русия никога не бива да забравяме, че целта на работата и съществуването на всяко правителство е да създава стабилен, нормален, безопасен и предвидим живот за народа и да работи за по-добро бъдеще\". В края на тази година ще се навършат 20 години, откакто Владимир Путин бе поставен на власт с решение на предшественика си Борис Елцин. Запитан по време на интервюто на кого най-много се възхищава той посочва Петър Велики. Доналд Туск, който е един от лидерите, представляващи ЕС на срещата в Осака, отвърна, че категорично не е съгласен с основната теза на Путин, че либерализмът е отживелица. \"Тук сме като европейци категорично и единодушно да защитим и подкрепим либералната демокрация\", написа той на официалната си страница. \"Който твърди, че либералната демокрация отживелица, също така твърди, че и свободата е отживелица, че върховенството на закона и човешките права са отживелица. За нас в Европа това са и ще останат основни и жизнени ценности. Това, което смятам за отживелица са авториторизмът, култовете към личността, властта на олигарсите. Дори ако понякога може да изглеждат ефективни.\" В интервюто Путин каза, че \"ние повече нямаме олигарси\". \"Олигарси са тези, които използват близостта си с властта, за да получават супер печалби. Ние имаме огромни компании, частни или с държавно участие. Но не знам за някоя голяма компания да получава преференциално отношение от това, че е близка с властта, такива практически не съществуват.\"", "date": "2019.06.28", "title": "Либерализмът е отживелица, най-важно е да има стабилност, заяви Путин"}
{"url": "https://www.dnevnik.bg/analizi/2019/06/28/3930540_quo_vadis_borisov/", "text": "Българите, които приемат, че демокрацията е най-добрата форма на обществено управление въпреки дефектите й, намаляват. Това показват социологически данни за времето от 2005 до края на м.г. Добрата новина е, че убедените демократи все още са мнозинство, лошата – че то вече е твърде чупливо.  При очевидно срутеното качество на елитите, които произвеждат политика в България и продължаващата хибернация на гражданската активност, няма никакъв повод за съмнение, че убедените в способностите на демокрацията да реши проблемите им се топят. В четирите години на управлението си от 2005г. до 2009 г. правителството на БСП, ДПС и НДСВ, оглавено от Сергей Станишев, успя да удари дъното на безпринципността и корупцията. И за това си отиде мразено. Но сега въпросът е защо и след това продължаваме да вървим наникъде? През 2009 г. Борисов дойде на власт с колеблива принадлежност към дясното, но и с подпис под обществен договор за възстановяване на почтеността, законността и справедливостта, ограбени пладнешки от \"тройна коалиция\" на Доган, Станишев и Симеон II. От тогава насам той системно нарушава този договор, суспендира, обезсилва и обезсмисля цели глави от съдържанието му. Прави го публично и се опива искрено от почти чувствената любов на онзи обществен сегмент, който оглупява всеки път, когато огладнее и за който свободата никога не е била базисна ценност. Даже никаква ценност не е била, защото не му е служила за нищо.  За 10 години на държавата и на демокрацията. А така изпразни от смисъл и самата държава. Сега този, който дава, взема, казва и наказва, е само Борисов. Той се превърна в герой на някаква розова виртуална реалност. В нея той присъства винаги и навсякъде, а през последните месеци вече ден и нощ във видеосесии през профили във \"Фейсбук\" и Youtube.  Още преди да спечели изборите през 2009 г. Борисов вече беше провъзгласен от медиите на Пеевски за онзи, който За благодарност ги превърна в официози на политиката си и срина смисъла на журналистиката, за да не го спъва. А след това лековато сложи знак за равенство между \"свободата на словото\" и \"свободата на пресата\", за да жонглира с тях всеки път, когато трябваше да неглижира ефекта от усърдието, с което унищожи системата за диалог между властта и гражданите в България.  Въпреки, че даде старт на собствената си партия като гражданско движение, с хладнокръвно безразличие. Години наред ГЕРБ се саморазправяше с всеки бизнес, който отказваше да е \"политически коректен\", а така съсипа и базата на свободната инициатива. Нищо след скандалите с \"Ало, Танов\", с подслушания мръснишки разговор на премиера с бившия министър на земеделието Мирослав Найденов и бившия софийски градски прокурор Николай Кокинов, нищо и с \"Ало, Банов съм\". А след това пак същото с шестте апартамента на Цветанов и персоналния му асансьор, с \"дупката\", купена на зелено от бившия правосъден министър Цецка Цачева, с покривното барбекю на услужливия шеф на КПКОНПИ Пламен Иванов, с инвестиционните недвижимости на Вежди Рашидов, с безплатните квартири на Владислав Горанов... Нищо след нищо! Борисов умишлено и методично помагаше на дясната си опозиция да умре, за да не може да му е партньор. И предпочете и почетния му председател и в явно с Каракачанов, Симеонов и Сидеров. Така винаги има оправдание за отсъствието на каквато и да е публична реакция към разпасания език на омразата, хомофобията и ксенофабията, който си позволяват хората, с които дели властта. Да не забравяме и това, че всъщност коалиционни партньори на Борисов са един агент на Шесто управление на бившата Държавна сигурност, един, който влезе в парламента с ритници и хулиганстване към български граждани на граничния пункт в Малко Търново и един, който написа книга, за да обясни, че Холокоста и \"версията, че 6 млн. евреи са обгазени и изгорени в пещите на концентрационните лагери на Хитлер\" са \"велика измама\". Нито Борисов, нито силовите му министри, нито силните в партията му си позволиха някога да отронят и дума срещу на налудничави Валтер Калашниковци и извънпарламентарни фашизоиди, които бленуват за нов ред чрез експроприация, национализация и възмездие, раздавано на място. Някой да е чувал с ушите си от Борисов в Турция, в Русия, или където и да е по света? Напротив, говори с топла усмивка за \"приятеля Тайпи\" защото, както каза Вежди Рашидов, \"тази дипломация дразни сигурно много наши хора, но е много полезна за света\". Само че точно тази дипломация бе \"нахранена\" с екстрадицията на турския бизнесмен Абдулах Бююк. Ако вече е забравено – той бе един от общо 7 души, предадени от българската държава и подарени на Ердоган скришом, незаконно и насилствено, след като бе поискал политическо убежище у нас. А само няколко месеца по-късно, на въпроса: \"Спазени ли са човешките права на тези хора?\", Цецка Цачва - персоналното предложение на Борисов в кандидатпрезидентската кампания през 2017 г., си позволи да каже: \"Преди всичко е националният интерес на държавата пред защитата на отделни права\".  С края на мандата на Росен Плевнелиев Да не говорим за продължаващото позорно мънкане след анексията на Крим. В същото време председателят на Народното събрание Цвета Караянчева топло разказва на руския министър на Външните разговори Сергей Лавров как България щяла да става мост между НАТО и Русия. Мост между съюз, защитаващ цивилизацията, основани на принципите на демокрацията, свободата на личността и законността и неговата пълна противоположност  В трите десетилетия след 1989 г. в България беше лукав и безнравствен. Но и в последните десет от тях не намерихме кураж да напишем в учебниците по история, че времето от 1944 г. до 1989 г. е белязано от садистична жестокост, отмъстителност, разрушителна глупост, двуличие и насърчавана посредственост. Напротив, събрахме смелост за сквернословието, че в годините, през които България е била управлявана от Тодор Живков \"повишаването на жизненото равнище потискало недоволството от липсата на граждански права\". Логично е! Дори звучи невероятно, че сривът в подкрепата на точно тази демокрация е само 8% за десет години. Но ако тенденцията продължи, пътят нататък ще е все надолу – към все повече селфита с човека от народа, към все по-малко свобода, и към власт на все по-силната ръка. Къде отиваш, Борисов?", "date": "2019.06.28", "title": "Quo vadis, Борисов?"}
{"url": "https://www.dnevnik.bg/analizi/2019/06/28/3930112_rusiia_prevurna_espch_v_pisach_na_izpulnitelni_listove/", "text": "Русия се завръща в Парламентарната асамблея на Съвета на Европа. След гласуването на ПАСЕ в нощта на 24 срещу 25 юни участието на депутати от Държавната Дума и членове на Съвета на Федерацията практически се подновява. Неуспешно бе оспорването на пълномощията им и всякакви нови ограничения ще са само козметични. Конфликтът между Москва и Страсбург е изчерпан, вноските в бюджета на Съвета на Европа ще бъдат изплатени, заплахата на Русия да напусне организацията е снета. Главният проблем в отношенията между Русия и Съвета на Европа стана присъединяването на Крим и подкрепата за сепаратистите в Донецка и Луганска области на Украйна. Подобни действия не се вписват в Устава на СЕ и ПАСЕ приложи към руската делегации една от малкото възможни санкции - лишаване от правото да гласува. Това вече се е случвало по време на войната в Чечения в началото на века. В отговор руските депутати решиха да се откажат изобщо да работят в Страсбург, а след изборите за Дума през 2016 г. нова делегация изобщо не беше назначена. Няма делегация - няма и срещу кого да са санкците. Москва разбираше, че новата делегация ще бъде подложена на същите санкции. Но беше намерен друг способ за натиск над ръководството на Съвета на Европа - отказът да се плащат вноските. Заради това задължение на Русия като страна член щеше да последва изискване за решение на Комитета на министрите за прекратяване членството на руснаците. Москва предупреди, че в такъв случай ще напусне организацията по собствена воля. Резултатът от това е, че случващото се, макар и да изглеждаше като конфликт, беше само такъв, в който се полагат усилия за усмиряване на нарушителя. и за да успокои Русия в Страсбург предприеха сериозни и принципни отстъпки. Първоначално Русия изискваше делегацията ѝ да получи право на участие в избора на съдии за Европейския съд за правата на човека, на комисар по правата на човека и на генерален секретар. И получи такова право. След първата отстъпка Русия веднага отказа да изпраща делегация и поиска вече пълно възстановяване правата на депутатите ѝ. Тутакси подобно предложение дойде от Страсбург, но Москва заяви, че иска промяна в правилата в процедурите на ПАСЕ, за да не може пълномощията на националните делегации вече да бъдат оспорвани. ПАСЕ любезно прие и нова процедура за въвеждане на санкции и ограничи оспорването на пълномощията на делегациите, а Комитетът на министрите тържествено увери министъра на външните работи Сергей Лавров, че Русия може да се върне в ПАСЕ. И тук правилата бяха променени, защото Русия пропусна срока за определяне на делегация за 2019 г. А нищо не знаем за направени непублични отстъпки. Със заплаха да не платят вноските, руските власти постигнаха безспорна победа. Причините за въвеждане на санкциите през 2014 г. така и не са изчезнали, но санкции повече няма. Съветът на Европа получава вноски, които държавите членки така или иначе са длъжни да правят, но не получи от Русия нищо повече. Това свидетелства за способността на функционерите в Страсбург да действат в съответствие с нормите и принципите на организацията, а по-точно - отсъствието на такава способност. И макар в Русия да сме се фокусирали върху отношенията със Съвета на Европа, не бива да изпускаме крайно слабата реакция от Страсбуруг на масовите арести на правозащитници в Азербайджан, докато страната бе председател на организацията, както и на репресиите в Турция, последвали потушаването на опита за преврат. В Страсбург бяха произнесени много речи за това, че всички отстъпки се правят от евробюрократите, за да се запазят правата на руснаците да се обръщат към ЕСПЧ. Но и тук Москва има рационална стратегия за отслабване на съда, превръщайки го от регулатор на новите проблеми в сферата на правата на човека в счетоводител, оформящ изпълнителни листове за изплащане на обезщетения на жертвите на систематични нарушения на закона и конвенциите. Русия изпраща на ЕСПЧ Съдът е принуден да пилее маса ресурси за обработка на жалбите за тежки и практически безспорни нарушения на правата на човека. Руските власти признават наличието на редица системни проблеми и дори на думи са готови да решат част от тях. Обсъжда се например премахване на клетките и стъклените \"аквариуми\" в залите за съдебни заседания. Това е необходимо, но не е достатъчно - на съдебните заседания трябва да се извършва правосъдие. Лидерите след Втората световна война са създали Съвета на Европа, за да остават държавите свързани с правови норми, а европейските контролни органи да могат да принуждават държавите да ги спазват, дори ако вътре в тези държави се е установил консенсус за нуждата тези общи правила да бъдат нарушавани. В началото на студената война западноевропейските правителства са се опасявали, че всяка страна може да стане социалистическа чрез избори или революции и един вътрешен механизъм за сдържане и противовес няма да успее да спре този процес. Тогава Когато в Гърция се установява диктатурата на полковниците, тя напуска организацията и се връща чак след възстановяването на демократичното управление. Важно е не членството в Съвета на Европа на всяка цена и само по себе си, важно е в името на какво е то. Свободни и справедливи избори, независим съд, компетентна полиция, хуманна система на затворите - това не може да бъде създадено с нареждане от Страсбург. В съвременната ситуация, когато не само в Русия, Турция и Азербайджан, но и в не кой знае колко по-малка степен в Полша и Унгария, заявяват, че отказват да следват общите и доброволно приети правила. Отделни правила се отхвърлят в Сърбия, Украйна, Литва, Грузия, Армения... Неспособността държавите да бъдат принуждавани да ги спазват на европейски ниво свидетелства за една по-сериозна криза, поставяща под въпрос съществуването на Съвета на Европа като организация, основана на общи за всички юридически норми. Ако съветът не може своевременно и адекватно да реагира общоевропейските призиви за демокрация, върховенство на закона и защита на правата на човека, то руските вноски могат само да разкрасят постепенното угасване на тази организация. Вместо да гори огън, се издига дим.", "date": "2019.06.28", "title": "Русия превърна ЕСПЧ в писач на изпълнителни листове за обезщетения"}
{"url": "https://www.dnevnik.bg/sport/2019/06/28/3930971_bulgarskite_voleibolisti_debjutirat_na_goliamata_scena/", "text": "Мъжкият национален отбор по волейбол ще излезе на нова, непозната за Лигата на нациите сцена. От днес в следващите три дни българите ще са домакини в зала \"Колодрума\" в Пловдив на последния минитурнир от надпреварата. Те започват срещу бронзовия медалист от миналия сезон - отбора на САЩ, а другите им съперници са Иран и Сърбия. Досега Пловдив никога не е приемал мачове на такова ниво в комерсиалния турнир за национални отбори. Българските състезатели заявиха, че са развълнувани, а  кметът на града Иван Тотев посочи, че се надява възможността да бъде уловена  и да се продължи с надграждането върху основата, поставена от женския състав на \"Марица\". \"В Пловдив се опитваме в последните години - особено с момичетата от \"Марица\", да изграждаме публика. Това е нещо, което ще отнеме време, ще отнеме години, но вече имаме прекрасни резултати в посещаемостта на залата - стигнахме до 3000-3500 човека на женски волейбол. Което ни окуражава, че ще можем да си отгледаме волейболна публика в Пловдив, така че в следващите години със самочувствие да заявяваме домакинства на повече турнири\", каза Тотев. \"Сигурен съм, че ще стане прекрасен празник, още повече че отборите, които ще бъдат в Пловдив, са от най-високото ниво\", добави кметът на града. За България това ще са последните официални мачове преди следващото и най-голямо предизвикателство за сезона - домакинството на квалификацията за олимпийските игри във Варна през август. До момента в никой от двубоите си националният отбор не беше с най-силните си играчи. Няма да бъде и в Пловдив, след като  селекционерът Силвано Пранди остави извън групата близнаците Георги и Валентин Братоеви , Николай Учиков, Теодор Тодоров и Тодор Скримов. В състава се завръщат Виктор Йосифов, Теодор Салпаров и Николай Николов. \"Това са много важни за нас играчи, чието участие е от особено значение и с оглед на олимпийската квалификация, тъй като в общи линии това ще бъде съставът, който ще трябва да я изнесе. Някои от младите играчи също се включиха добре и очаквам да се получи добра сплав между тях и опитните състезатели\", каза Пранди. \"Искам нашият отбор да повиши нивото си на игра в последния турнир от груповата фаза на Лигата на нациите. За първи път ще имам възможност да се срещна с пловдивската публика, но познавайки българските фенове, съм убеден, че ще ни окажат добра подкрепа\", добави италианецът. От федерацията обявиха, че има висок интерес към мачовете в Пловдив. България е на 12-ото място след четири победи и осем загуби. 17.00 Иран - Сърбия 20.40 България - САЩ 17.00 САЩ - Сърбия 20.40 България - Иран 17.00 Иран - САЩ 20.40 България - Сърбия", "date": "2019.06.28", "title": "Българските волейболисти дебютират на голямата сцена в Пловдив"}
{"url": "https://www.dnevnik.bg/sviat/2019/06/28/3931034_kitai_phenian_iran_koi_sa_opasnite_temi_na_sreshtata/", "text": "Срещата на върха на Г-20, която се открива днес в Осака, ще се разиграе главно в кулоарите с няколко щекотливи теми: търговският конфликт между Вашингтон и Пекин, геополитическите напрежения около Иран, Северна Корея и Турция. Без да забравяме пазарлъците в Брюксел за лидерските постове в ЕС. Среща Тръмп-Си Срещата между президента на САЩ Доналд Тръмп и китайския му колега Си Цзинпин ще бъде най-важният момент от срещата на върха на лидерите на 20-те най-големи сили на планетата. Последната им среща беше в началото на декември в рамките на срещата на върха на Г-20 в  Буенос Айрес . Тогава те обявиха примирие, но след това преговорите минаваха през пикове и множество спадове, а през май бяха прекъснати. Макар че според експертите е малко вероятно да се стигне до окончателно споразумение, двамата лидери може да решат да спрат ескалацията на взаимни наказателни мита и да възобновят преговорите. В по-общ план търговските разногласия между САЩ и партньорите им ще са тема в дебатите на Г-20 и се очертават спорове по формулировките в заключителната декларация, ако изобщо има такава. Още на срещата на финансовите министри на Г-20 по-рано този месец на участниците бяха нужни тридесетина часа, за да постигнат компромис и в крайна сметка изразиха безпокойство от засилването на напреженията. Севернокорейският ядрен въпрос Си Цзинпин неотдавна направи триумфално посещение в Северна Корея, като моментът не бе избран случайно. По този начин той доказа на Доналд Тръмп, че  Китай е незаобиколим партньор на Пхенян  в момент на буксуване в отношенията между американския държавен глава и севернокорейския лидер Ким Чен-ун. В разискванията в Осака китайският президент може да използва това влияние, за да убеди обитателя на Белия дом да намали търговския натиск върху Китай, смятат анализатори. След форума на Г-20 Тръмп ще отиде в Сеул, където ще обсъди севернокорейската ядрена програма с южнокорейския си колега Мун Дже-ин. Иранският барутен погреб Очертават се остри дискусии между, от една страна, САЩ и големия регионален съперник на Техеран Саудитска Арабия, а от друга, европейците, Китай и Русия, които се опитват да успокоят положението. Домакинът на Г-20, японският премиер  Шиндзо Абе , се опита да посредничи, но историческото му посещение в Иран се провали от нападения над танкери, които Вашингтон приписа на Техеран. Оттогава напрежението между двете страни постоянно се изостря. След новите американски санкции Иран във вторник обвини САЩ, че \"са затворили за постоянно пътя на дипломацията\", и обяви, че намалява ангажиментите си по  ядреното споразумение  от 2015 г. Президентът Тръмп, който миналата седмица анулира военни удари по Иран в последния момент, предупреди, че на всяко иранско нападение ще бъде отговорено със \"смазващи\" ответни мерки. Турция и Русия също В Осака Доналд Тръмп ще се срещне и с турския президент Реджеп Тайип Ердоган. Ердоган възнамерява да използва добрите си според него отношения със своя американски колега, за да тушира кризата между двете страни по повод купуването на  руски ракетни системи от Анкара . Турският президент същевременно увери, че \"няма да отстъпи\". САЩ отправиха ултиматум към членуващата в НАТО Турция, като й дадоха срок до края на юли да се откаже от руските ПВО системи С-400, като в противен случай може да й наложат санкции. Тръмп освен това ще разговаря и с руския президент Владимир Путин. В САЩ над техните отношения се вихри съдебна буря, породена от подозренията за руска намеса в президентските избори от 2016 г. Последният им разговор на четири очи беше в Хелзинки през юли 2018 г. Тогава тонът на Доналд Тръмп беше сметнат за твърде сговорчив от шокираната американска политическа класа. Шефските постове в Брюксел Кой ще замени Жан-Клод Юнкер от Люксембург начело на Европейската комисия? Засега няма никаква договореност между основните лидери. Според редица източници те се надяват на компромис в рамките на Г-20 преди кризисната среща на върха на ЕС в Брюксел на 30 юни. Тези преговори са част от много по-голям \"пакет\" номинации. В играта са председателството на Европейския съвет, шефското място на дипломацията на ЕС и председателството на Европейския парламент. /БТА", "date": "2019.06.28", "title": "Китай, Пхенян, Иран... кои са опасните теми на срещата на Г-20"}
{"url": "https://www.dnevnik.bg/sviat/2019/06/28/3931038_skandinavskite_liberali_se_oburnaha_sreshtu_migrantite/", "text": "В Скандинавия е налице нов тип осъзнаващи обществените настроения либерали, които искат по-строги ограничения върху имиграцията. Левите партии в Дания и Швеция, които исторически защитаваха хуманитарните ценности и щедрите социални системи, променят позициите си след мигрантската вълна в Европа, достигнала своя пик през 2015 г.  Тази трансформация им служи добре.  Датската социалдемократическа партия  спечели изборите на 5 юни , след като възприе рестриктивна имиграционна политика. Такава прагматична тактика върна партията към антимигрантските й корени след две десетилетия на по-либерална политика.  \"Социалдемократите по същество се позиционираха там, където виждат, че са мнозинството от гласоподавателите\", каза политоложката Карина Косиара-Педерсен, преподавателка в Копенхагенския университет.  Сега политическите стратези далеч отвъд границите на Дания се питат дали това е \"лекарството, към което трябва да се обърнат и другите социалдемократически партии\", отбеляза тя.  41-годишната лидерка, която поведе партийната трансформация,  Мете Фредериксен , се очаква да стане следващият премиер на Дания. Докато бяха в опозиция през последните 4 години, депутатите социалдемократи почти винаги гласуваха заедно с управляващото дясно мнозинство за рестриктивни имиграционни мерки.  За да състави обаче правителство на малцинството, което да може да прокара плановете си през парламента, Фредериксен трябваше да отстъпи от някои от твърдите си предложения за имиграцията, за да получи подкрепата на други три леви партии.  Напливът от над 1 млн. бежанци и икономически мигранти през 2015 г. предизвика в цяла Европа популистка контравълна, която даде огромен стимул на антимигрантските партии и отмъкна много гласове от традиционните, особено от левите партии, благосклонни към миграцията.  Много емигранти от Африка, Азия и Близкия изток се насочиха към богатите страни в Северна Европа с щедри, поддържани от данъкоплатците социални системи. Датските социалдемократи стигнаха до извода, че е невъзможно едновременно да се запазят елементите на системата за социално подпомагане с помощи за голям брой бежанци. \"Ние трябва да намалим броя на пристигащите, за да защитим нашата социална държава, щедрите придобивки, които сме извоювали през поколенията\", каза 39-годишната Марина Кристенсен, държавен служител от Копенхаген, която гласувала за социалдемократите. Друг привърженик на партията, Каспер Приен, заяви, че е за контрол върху миграцията, но е против антимюсюлманската реторика на антимигрантската Датска народна партия. \"Социалдемократите са за твърда линия по въпроса за имиграцията, но с човешко лице\", каза 67-годишният пенсионер.  Други обаче виждат подкопаване на хуманитарните ценности. Социалдемократите подкрепиха т. нар.  \"закон за бижутата\"  от 2016 г., който позволи на датските власти да конфискуват накити и други ценности на бежанците, за да помогнат за финансирането на тяхното жилищно устройване и други социални услуги. Законът бе заклеймен от правозащитни групи, макар че бе приложен на практика само в няколко случая.  Социалдемократите също така гласуваха миналата година за настаняване на кандидатите за убежище, чиито молби са били отхвърлени, и на чужденци, обвинени в престъпления, на малко островче, където по-рано е имало лаборатории, изследващи заразни животински болести.  Постигнатото тази седмица четирипартийно споразумение, което откри пътя Фредериксен да стане най-младият премиер в историята на Дания, обаче включва отказ от тези планове за остров Линдхолм. Някои коментатори са слисани от антимигрантския завой на прогресивните партии, защото смятат, че те \"нормализират\" безсърдечното отношение към хората, бягащи от война.  Германският вестник \"Велт\" писа, че германските социалдемократи само могат да мечтаят за резултата, постигнат от датските им събратя на изборите през юни, но нарече възприемането на десни възгледи за имиграцията \"опасен завой\".  Според Стефан Лене, политически експерт в мозъчния тръст \"Карнеги Юръп\", обстоятелствата във всяка от 28-те страни членки на ЕС са толкова различни, че не може да се направи извод, че левоцентристките датски социалдемократи са открили универсален ключ към оцеляване.  Лене отбеляза, че някои партии в Европа със сравнително либерални позиции за миграцията печелят избори, въпреки че всъщност напливът на мигранти е намалял значително през последните няколко години и ключовият проблем на деня сега са климатичните промени. Сред тях са социалистите на испанския премиер Педро Санчес. В същото време някои десни партии се представят слабо в последно време въпреки строгите си антиимигрантски програми, като например Християнсоциалният съюз (ХСС) в германската провинция Бавария.  А датските социалдемократи, въпреки по-твърдата си позиция към мигрантите, спечелиха фактически само едно място повече в 179-членния парламент в сравнение с изборите през 2015 г. В съседна Швеция социалдемократите също дойдоха на власт м. г., след като направиха завой надясно на фона на ръста в подкрепата за една популистка антиимигрантска партия. Според Дейвид Крауч, автор на излизащата скоро книга \"Почти перфектно: Как работи Швеция и какво можем да научим от това\", както десният център, така и левият център в Швеция прибягват до по-твърд език по въпросите на престъпността, докато миграцията в страната намалява.  Шведският премиер социалдемократ Стефан Льовен заплашва да използва армията, за да сложи край на насилието на уличните банди, а партийните лидери сега казват, че е било грешка Швеция да приеме десетки хиляди мигранти през 2015 г. Нашумяха много случаи на деца, заплашвани да бъдат разделени от своите родители мигранти, или на бизнесмени, заплашвани с депортиране. \"Социалдемократите искат да изпратят послание, че Швеция не е място, където лесно се получава убежище\", каза Крауч и добави, че и в Швеция, и в Дания антимигрантските партии може и да не печелят избори, \"но социалдемократите възприемат техните политики\".  Въпреки това последните политически решения в Скандинавия може да не бъдат посрещнати добре отвъд Атлантика. В САЩ, където партиите се готвят за изборите през 2020 г., се чуват предложения демократите да възприемат по-твърд курс за имиграцията, за да откраднат гласове от Републиканската партия и от президента Доналд Тръмп, чиято твърда реторика за спиране на имиграцията и изграждане на стена по границата с Мексико мобилизира неговата популистка дясна база.  Лене обаче каза, че латиноамериканците и другите малцинства, които традиционно подкрепят кандидатите на демократите в САЩ, биха възприели такъв подход като ксенофобски. \"За тях би било самоубийствено да бъдат настроени антимигрантски, - изтъкна той. - За това не може да става и дума.\" /БТА", "date": "2019.06.28", "title": "Скандинавските либерали се обърнаха срещу мигрантите, за да печелят избори"}
{"url": "https://www.dnevnik.bg/kultura/2019/06/28/3929694_ot_stranata_na_izgriavashtoto_i_zaliazvashtoto_slunce/", "text": "Всяка сутрин на българския бряг на Черно море един човек сяда на пясъка, за да посрещне изгрева. Точно отсреща, на грузинския бряг, всяка вечер друг човек сяда на пясъка, за да изпрати залеза. Двамата изобщо не подозират един за друг. И двамата не харесват живота си – общо взето, по едни и същи причини. И двамата търсят бягство в мечтите, вдъхновени от соларния цикъл. И двамата пътуват мислено към дома – към мястото, което считат за своя духовна родина. Но с това като че ли приликите се изчерпват. Онова, което ги свързва, всъщност ги разделя. Рано сутрин. Млад мъж извършва причудливи физически упражнения на пустия бургаски плаж. Облеклото му се състои от грубо съшити кожени гащи до колената. В пясъка е забит прът, на който се вее сноп от дълги черни косми, нещо средно между скалп и конска опашка. Движенията представляват грижлива реконструкция на бойното изкуство на древните българи, известно още като Бу Вей – изгубено през вековете на робство и нихилизъм, ала изплувало на гребена на етно- вълната, заляла България след историческото й приемане в ЕС, не спираща своя възход и до днес. Младежът е усвоил древната практика по време на лятната си отпуска в една от школите, където се преподават прабългарски бойни умения. Реконструкцията почива отчасти на аналогия с бойните изкуства на източните народи, отчасти на сведения от средновековните хроники, но най-вече на усета и ентусиазма на последователите на славните предци. Особен възторг сред посветените буди една автентична миниатюра от Менологията на византийския император Василий II, съхранявана днес в библиотеката на Ватикана. На нея се вижда прабългарски войн, който прилага типичен ключов хват срещу своя противник – християнин, украсен с ореола на мъченичеството. Часът е малко преди седем. Слънцето изплува величествено от равната шир на Черно море, а бризът издухва и последните следи от въглеводороди във въздуха след среднощната емисия на Нефтохима. Младежът, подвизаващ се в обикновения живот като Иван или Стоян, присяда на все още хладния пясък с лице към изгрева и се отдава на медитация. Сега е Корасте – името, чрез което се съединява с духовете на великите праотци. Всяко исконно българско име, убеден е той, трябва да съдържа съгласната \"р\" – източник на мъжество и сила. КРум, КубРат, ИспеРих, ОмуРтаг, ТеРвел. Ако се повтаря два пъти, още по-добре – КРакРа. Обаче в групата има вече двама Кракри и вождът, Багатура Кормисош, му нареди да си избере друго име. Проблемът с автентичните прабългарски имена е, че не достигат. От мрака на древността са достигнали едва дузина, а желаещите са много повече. Налага се да се коват нови, което изисква тънка филологическа интуиция. Той стиска очи и бърка в калпака с листчетата. Пада му се достойното и звучно Корасте. Да бъде волята ти, о Тангра! Червеният диск се издига плавно над хоризонта. Водната повърхност заблестява, заедно със спомена за миналото величие, изчистено от ръждата на времето и забравата, от петната на провалите и предателствата, на историческата несправедливост и жалкото настояще. По четинестата буза на младия воин се търкулва гореща сълза. Там някъде, отвъд морето, в степите между Днепър и Кавказ се простира Старата Велика България. Древната столица Фанагория е стъпила гордо на брега на Таманския полуостров: веят се конски опашки, белеят юрти, пасат безчислени конски стада, деца се учат да яздят и да стрелят с лък. В двореца, кан ювиги Кубрат приема пратениците на византийския император, който го титулуват \"братко\" и го отрупва с дарове. Малко по на север пък, между Волга и Урал лежи Волжка България – държавата на храбрия Котраг, земя на охолни и честити градове, където и до днес хората пазят прабългарските си корени. Но лети духът, още по на изток, прелита над Каспийско море и Хорезм, и ето, в далечината се мярка заснеженото било на митичната планина Имеон. Прародината! Царството Балх, споменавано още в Махабхарата. Коравата Бактрия! Александър Велики се жени за българската принцеса Роксана, за да избегне сражението с непобедимата й конница. Роксана е най-красивата жена на всички времена – хубавата Елена пасти да яде! В долините на Хиндокуш продължават да казват \"красив като българин\". Запазен е и корена на думата \"къща\" – \"къщ\". Наближава осем. От единия край на плажа се задават неколцина мургави индо-европейци, навлекли оранжеви жилетки с надпис \"чистота\", тътрещи черни найлонови чували. Сепнат, Корасте поглежда часовника си и скача. Преоблича се набързо, мушва прабългарските гащи в раницата (Панталоните също са българско изобретение, ако не знаете, наред с пастърмата, айрана, сабята, седлото и прочее достижения на прогреса!), мята се на пърпоретката Vespa, паднала му се от потребителската кошница и отпрашва за работа. Точно в осем и двайсет и пет заковава пред задния вход на бургаската БИЛА. Чеква се в списъка и след няколко минути го виждаме да крачи към щанда за колбаси, изтупан в униформена риза и престилка, на която се люшка бадж – Иван. \"Ивани – навиква го мениджърът на отдела за полуфабрикати, – няма да режеш пастърмата толкоз на едро, че завчера получихме оплакване! Ясно?\" Междувременно слънцето невъзмутимо изминава пътя си, както го е правило милиони пъти, много преди конските опашки да се развеят по бреговете на Черно море. Малко след шест, когато Корасте бавно се отърсва от Иван и се готви да забие първата бира, от другата страна на морето, в древната Иверска земя, напет грузинец, на същата възраст, присяда на плажа край Поти, за да изпрати потъващия в мрака червен кръг. На фона на залеза се мяркат заплашителните силуети на крайцери и фрегати от Руския Черноморски Флот, завардили грузинското крайбрежие след поредния сблъсък между бившата империя и гордата кавказка република. Никакви кораби обаче не са в състояние да възпрат полета на духа на Мераб Гамкрелидзе, устремен на Запад. За разлика от техните някогашни съседи, българите, предците му никога не са напускали благословена прародина. Там стоят, заключени в плодородните й долини, откакто се помнят! И все пак, промъква се предателска мисъл, ако си бяха размърдали навремето задниците, сега може би щяхме да бъдем от другата страна на морето... Залезите от другата страна може и да не са чак толкова красиви, но за сметка на това, както знаем, там са ЕС и НАТО, и руските корита не смеят да припарят. Освен това земеделските производители получават субсидии, а пътищата са в несравнимо по-добро състояние. Безработицата е под санитарния минимум. Лесно дават и потребителски кредити. Още по-лесно е да ги похарчиш; всички големи търговски вериги вече са стъпили оттатък – от Била до Карфур и Теско – и предоставят стоки и услуги на световно равнище. Но най-вече хората могат свободно да пътуват. Това, виж, струва колкото всички Били накуп! Само с една гола лична карта може да изръшкаш цяла Европа, въздиша Мераб и вече се друса мислено в автобуса към Виена. Посещава музея на Фройд, похапва си вурстчета на Грабена и слуша уличните музиканти. От Виена поема за Рим през Венеция. Вози се на гондола-такси, ръкува се с папата, обикаля Колизеума. И отлита за Париж с WizAir на цената на билета за влака от Тбилиси до Поти. Париж! Столицата на културата: Бобур, Лувъра, Операта, Сорбоната (където е изнасял лекции самият Мераб Мердавашвили!), Латинския Квартал, Монмартр... Гореща сълза се търкулва по бузата на младия джигит. На тази традиция принадлежи той и целият му народ, а не на дивите азиатски степи. Това е неговата духовна родина! А оттук нататък, дали ще поеме към Лондон, дали към Берлин или Амстердам, няма особено значение. Мераб си е у дома. Слънцето вече е потънало в морето. Останали са само светлинките на руските кораби. Трасирали хоризонта като коледни лампички, те му напомнят за границите на физическата реалност, която е принуден да обитава. Той става ядно, обръща гръб на морето и се мята на пърпоретката ИЖ-2, произведена още по съветско време. Вкъщи го чакат двеста домашни на тема: \"Величието на грузинския народ през погледа Шота Руставели\". Трябва да ги прегледа до заранта. Вратата на Европа започва бавно, ала неумолимо да се затваря. До следващия залез.", "date": "2019.06.28", "title": "\"От страната на изгряващото и залязващото слънце\" от Алек Попов"}
{"url": "https://www.dnevnik.bg/biznes/2019/06/28/3930788_petdeset_godini_po-kusno_-_lunata_vse_oshte_e/", "text": "Петдесет години след като човек за първи път стъпва на Луната, компаниите все още се опитват да изкарат пари от това събитие. Вниманието на стотици милиони хора бе приковано, когато \"Аполо 11\" кацна на Луната на 20 юли 1969 година. Естествено маркетинговите специалисти сграбчиха този шанс, за да продават продуктите си - от коли и телевизори до зърнени храни и обвитата в мрак навремето енергийна напитка Tang. Тази година те отново са на тази вълна, тъй като се навършват 50 години от гигантския скок на човечеството. Срещу космическата цена от 34 600 долара е пусната лимитирана серия на Omega Speedmaster в чест на ръчния часовник, който Бъз Олдрин носи на Луната. \"По-земно\" предложение е бирата Budweiser Discovery Reserve, която съживява рецепта от 60-те и на опаковката й има 11 символични звезди. Lego пуска забавен конструктор, от който се прави апарат за кацане на Луната NASA \"Аполо 11\". Nabisco предлага нежно лилави бисквитки Marshmallow Moon Oreo. А кой не се нуждае от тениска \"една малка стъпка\", чорапи с ракетата \"Сатурн V\" или преносима чаша \"Аполо 11\"? Да си го кажем напълно сериозно, някои марки са истински горди, че са били част от първото кацане на Луната. Часовниците Speedmaster на Omega са емблематични за космическите пътувания, откакто NASA ги избра за пилотираните си мисии през 1965 година, след като други часовници не преминаха теста. През 1970 година екипажът на злополучната мисия \"Аполо 13\" използва Speedmaster, за да измери 14-те секунди работа на двигателя, които им позволяват да се подготвят за връщане на Земята. \"Това си остава важен инструмент, с който човек трябва да разполага. Достатъчно е само да видите мисията на \"Аполо 13,\" каза Джеймс Раган, пенсиониран авиоинженер, който тества часовниците през 60-те. Златният Speedmaster на Omega е версия на часовниците, която компанията подарява на астронавтите на гала вечеря през 1969 година. Сравнително по-скромният часовник от неръждаема стомана на стойност 9650 долара е с лазерно гравирано изображение на Олдрин, слизащ от апарата за кацане на Луната. Ето ги и антигравитационните химикалки Fisher Space Pens, разработени специално за мисиите \"Аполо\". За космическите ентусиасти, любители на лукса, Fisher Space Pen Co. има лимитирана серия химикалки за 700 долара с удостоверен материал от космическия кораб \"Аполо 11\". Да се върнем към 1969 година - и Omega, и Fisher Space Pen Co. бързо дадоха гласност на връзката си с \"Аполо 11\" с медийни и рекламни кампании, както и подизпълнители на NASA като Boeing и General Electric. Stouffer's осведомиха потребителите, че компанията е осигурила храната за астронавтите на \"Аполо 11\", когато се върнат на Земята. Те пуснаха рекламна кампания с мотото \"Всеки, който е бил на Луната, яде Stouffer's\". 50 години по-късно марката на Nestle празнува с медийна кампания, в която споделя някои от рецептите от 1969 година. към събитие, което проследяват почти всички домакинства в САЩ, имащи телевизор. През 1969 година Zippo пуска запалка, с която се приветства мисията \"Аполо 11\" и нейните астронавти. Половин век по-късно Zippo продава лимитирана серия 14 хил. запалки в чест на годишнината на цена 100 долара всяка. Krispy Kreme, която казва, че е предлагала понички на наблюдаващи на живо изстрелването на \"Аполо 11\", измисли нов сладкиш, като напълни класическата си поничка с крем в чест на годишнината. Причината много от нещата в чест на годишнината да имат винтидж привкус може би се крие в това, че общественият интерес към изследването на Космоса отслабна през годините и не е имало събитие, което да събуди световна еуфория по начина, по който това направи стъпването на луната и приключването на програмата \"Аполо\" през 1972 година. Ние обикаляхме и обикаляхме Земята толкова много пъти, а това не е интересно на хората, казва Дейвид Мърмен Скот, маркетингов стратег и съавтор на книгата \"Маркетинг до Луната\", който проследява усилията в областта на връзките с обществеността, свързани с мисията \"Аполо 11\". Скот все пак казва, че 50-ата годишнина се случва на фона на възобновен интерес - NASA има планове да изпрати астронавти на Луната до 2024 година и до Марс през 30-те години на века. А пък Lego проектира машината си за кацане на Луната като конструктор за големи, част от серията Creator Expert, насочена към възрастните. За децата на родители, които не познават свят без космически пътувания, датската компания пуска шест нови конструктора Lego City Mars exploration, проектирани в сътрудничество с NASA, с футуристични ракети, които ще отведат хората на Червената планета. Става дума за това децата да получат нещо вдъхновяващо, където могат да се видят, вместо да се опитват да се проектират в един исторически момент\", казва Майкъл Макнели, старши директор в Lego. Budweiser обяви амбициите си да стане първата бира на Марс, като участва в експерименти за отглеждане на ечемик на Международната космическа станция. Марката на Anheuser-Busch видя маркетингов потенциал в събуждането на патриотизма, който мисията \"Аполо 11\" предизвика у американците в период на политическа поляризация. Бирата си е много демократична напитка. Тя сближава хората, каза Рикардо Маркес, вицепрезидент на маркетинга в Anheuser-Busch. Искаме по-специално да напомним на хората за всичко, което е добро, и всичко, което не трябва да забравяме, допълни той. Все пак гледането на първото стъпване на човек на Луната е лично изживяване на стотици милиони хора по света. Това се случи благодарение на телевизията и точно тази връзка използва Samsung за медийната си кампания, с която представя телевизора си QLED 8K, свързан с документалния филм на Си Ен Ен \"Аполо 11\". /БТА", "date": "2019.06.28", "title": "Петдесет години по-късно - Луната все още е страхотна за бизнес"}
{"url": "https://www.dnevnik.bg/sport/2019/06/28/3931218_drama_s_duzpi_klasira_braziliia_na_polufinal_v_kopa/", "text": "Бразилия е първият полуфиналист в  Копа Америка , след като надви Парагвай в интересен четвъртфинален сблъсък в Порто Алегре. Домакините на турнира трябваше да преминат през дузпи и голяма драма, след като в редовните 90 минути голове нямаше. Според правилника на турнира при равенство в редовното време в четвъртфиналите се пристъпва направо към дузпи, без да се играят продължения. При тях бразилците показаха по-здрави нерви и спечелиха с 4:3. Това беше четвърти пореден мач на Бразилия без допуснат гол в турнира. Тимът е в най-дългата си серия по този показател на Копа Америка от периода 1989-1991, когато записва осем сухи мрежи. Срещата в Порто Алегре беше много интересна и завърши с 26 удара на Бразилия, които обаче не доведоха до гол. Футболистите на Тите бяха обсадили вратата на съперника, но с пропуски се отчетоха Коутиньо, Фирмино, Евертон и Габриел Жезуш. След 90 минути без голове се стигна до дузпи и Парагвай пропусна при първата от тях, когато Алисон спаси изстрел на Густаво Гомес. Следващите изпълнители Уилиан, Маркиньос и Коутиньо за Бразилия, и Алмирон, Валдес и Рохас за Паргвай бяха точни. Фирмино изпусна четвъртия удар за Бразилия, като дори не уцели вратата. Същото направи и звездата на Парагвай Дерлис Гонсалес, който стреля в долния десен ъгъл на Алисон, но не уцели очертанията. Последва хладнокръвно изпълнение на Габриел Жезуш, който вкара и прати бразилците на полуфинал. Там домакините на турнира ще чакат победителя от двойката Венецуела и Аржентина. Бразилия вече игра с венецуелците в групата, като мачът  завърши изненадващо 0:0 . Другите четвъртфинали в турнира са Колумбия – Чили и Уругвай – Перу.", "date": "2019.06.28", "title": "Драма с дузпи класира Бразилия на полуфинал в Копа Америка (видео)"}
{"url": "https://www.dnevnik.bg/sport/2019/06/28/3931220_senegalski_half_e_petiiat_nov_futbolist_na_ludogorec/", "text": "Осемкратният шампион \"Лудогорец\" привлече пети нов футболист за лятната пауза, след като подписа договор с халфа Стефан Баджи. Той е сенегалец, на 29 години и идва от турския \"Бурсаспор\", където игра през миналия сезон. За трансфера загатна и собственикът на шампионите Кирил Домусчиев в интервю за \"Диема Спорт\" в четвъртък. Той изгледа последните две контроли на отбора и каза: \"Подписваме с много класен играч в зона, където се нуждаем от подсилване\". Баджи ще засили конкуренцията в средата на терена, където шампионите разполагат още със Светослав Дяков, Яцек Горалски, Абел Анисе и Серкан Юсеин. Сенегалецът действа предимно в центъра на терена, но може да бъде използван като атакуващ халф, а също и на крилото. Баджи подписа своя договор с тима около полунощ в четвъртък, след като премина медицински прегледи. По непотвърдена информация \"Лудогорец\" ще плати 400 хиляди евро за халфа сега и още 300 хиляди при спечелване на шампионската титла. В петък сутрин \"Лудогорец\" обяви трансфера и съобщи, че за подписа на Баджи се е преборил с няколко силни клуба от Европа и Азия. Футболистът записа 23 мача за \"Бурсаспор\" в елита на Турция през миналия сезон. Преди това той игра под наем и в \"Кайзериспор\". В Европа Баджи е играл още за норвежките \"Сондал\" и \"Бран\", в белгийския \"Андерлехт\", както и в друг турски отбор \"Истанбул Башакшехир\". Той има 16 мача за националния отбор на Сенегал, но не е играл за родината си от 2015 г. Стефан Баджи е седмият играч на \"Лудогорец\" с паспорт извън Европейския съюз, но в състава на шампионите има трима, които играят рядко – Хорхе Броун, Давид Рибейро и Рафаел Форстър. До момента българският шампион привлече още четирима играчи. Селекцията започна с голмайстора на израелското първенство  Мавис Чибота , който засили конкуренцията на фланговете и в атака.  Дан Битон дойде от \"Ашдод\" , като дългосрочен заместник на Марселиньо, а останалите двама бяха  Жоржиньо , играл през миналия сезон в ЦСКА, и десния бек  Джордан Икоко . \"Лудогорец\" се прибира в България след края на подготвителния си лагер в Австрия. Шампионите изиграха четири контроли, в които записаха три победи и една загуба. Поражението беше с 0:3 от \"Шахтьор\", а в четвъртък тимът  победи \"Ботошани\" с 2:1 .", "date": "2019.06.28", "title": "Сенегалски халф е петият нов футболист на \"Лудогорец\""}
{"url": "https://www.dnevnik.bg/evropa/2019/06/28/3931222_boris_djonsun_vodi_ubeditelno_v_nadprevarata_za/", "text": "Борис Джонсън води с голяма разлика пред своя съперник Джереми Хънт в надпреварата за лидер на британската Консервативна партия на мястото на министър-председателя Тереза Мей въпреки силното съсредоточаване на медийното внимание върху неговия личен живот, показва проучване, цитирано от ДПА. Джонсън и Хънт  се състезават  за гласовете на близо 160 хил. членове на консерваторите, след като депутатите на партията ги избраха да се изправят един срещу друг в битката за лидерския пост. Очаква се победителят в надпреварата да бъде обявен на 23 юли. Според проучване на уебсайта за политически новини \"Кънсърватив хоум\" 66 процента от партийните членове подкрепят Джонсън за лидер на консерваторите, а едва 30 процента поддържат Хънт. Кампанията на Джонсън беше помрачена от домашна разправия между него и партньорката му, записана от съсед и предоставена на в. \"Гардиън\". \"Кънсърватив хоум\" обаче заяви, че този случай почти не е повлиял върху неговите позиции. \"Повечето партийни членове много държат на  осъществяването на Брекзит  и изборна победа на консерваторите и смятат, че Джонсън е по-подходящ да изпълни и двете\", каза уебсайтът. Членовете на Консервативната партия \"са склонни да разглеждат \"Гардиън\" като противник\", добави новинарският сайт. \"А след като вестникът съобщи за случая, повечето партийни членове, изглежда, не му обръщат внимание\". /БТА", "date": "2019.06.28", "title": "Борис Джонсън води убедително в надпреварата за лидерския пост във Великобритания"}
{"url": "https://www.dnevnik.bg/bulgaria/2019/06/28/3930796_kalin_kalpakchiev_nezdraviiat_interes_kum_glavniia/", "text": "С промените в законодателството се цели да се регламентира и въведе механизъм, който позволява иницииране на производство срещу \"тримата големи\" в съдебната власт – главния прокурор и председателите на Върховния касационен съд (ВКС) и Върховния административен съд (ВАС). Предложенията бяха оповестени преди няколко седмици от  министъра на правосъдието Данаил Кирилов , а след това  бяха обсъждани повторно  на дискусия на междуведомствена група. Дебатът по темата е в разгара си и е изключително важен особено с оглед предстоящата процедура по  избор на нов главен прокурор , който да заеме поста след изтичането на мандата на Сотир Цацаров. \"Дневник\" предлага един друг поглед към \"прокурорските\" теми – от гледната точка на съдия с дългогодишна практика, бивш член на Висшия съдебен съвет и настоящ председател на Съюза на съдиите в България. Министърът на правосъдието Данаил Кирилов предложи промени в НПК и ЗСВ, с които цели да се въведе механизъм за иницииране на производство срещу \"тримата големи\" в съдебната власт. Проведоха се и две дискусии на междуведомствена група. - Представеният за обсъждане проект за изменение на НПК не съдържа решение на основния проблем, дефининиран в решението на ЕСПЧ по делото \"Колеви срещу България\". Не се предлага ред за наказателно преследване на главния прокурор, който да гарантира независимо и безпристрастно разследване. В проекта има две отклонения от сега съществуващите процесуални правила. Предвижда се наказателното производство срещу главния прокурор да става след решение на пленума на ВСС, а разследването да се води от прокурор от Софийска градска или Специализираната прокуратура. За съдиите, включително за председателите на върховните съдилища, има логика наказателното обвинение да се възбужда след контрол на съдийската колегия на ВСС, защото това е гаранция за независимостта им и бариера против произволно повдигане на обвинения спрямо тях. Подобен разрешителен режим е съществувал в Закона за съдебната власт преди време. Това е така, защото прокурорът има конституционен монопол за образуване на наказателно производство и привличане към наказателна отговорност, който не подлежи на никакъв, включително и съдебен контрол. В този вид проектът за изменение на НПК не решава проблема с осигуряване на независимо разследване срещу главния прокурор, защото то пак ще се осъществява от подчинени нему прокурори. - Главният прокурор и председателите на върховните съдилища се избират от пленума на ВСС и се назначават от президента по сходна процедура. Това е общото между тях. Всичко останало е различно. Функциите и статусът им са напълно различни и това винаги е било така, защото във всяка правова държава съдът осъществява правосъдие и трябва да е независим и безпристрастен, както по отношение на страните по делата (включително от прокурора, който е страна в съдебното производство), така и спрямо останалите власти в държавата. Председателите на върховните съдилища са административни ръководители на съдиите в съответния съд, но нямат административна или процесуална власт по отношение на всички съдии в страната. За разлика от тях главният прокурор осъществява надзор за законност върху дейността на всички прокурори и има власт да осъществява контрол върху актовете на всеки прокурор. По този начин той може да осуети всеки опит за наказателно преследване срещу себе си. Всъщност това е забелязано и в решението \"Колеви срещу България\", в което се приема, че нашето законодателство не предвижда възможност за независимо разследване на главния прокурор, когато има данни той да е извършил престъпление. Примерите от близкото минало сочат, че срещу председателите на ВКС е имало предварителни прокурорски проверки – такива са случаите на съдиите Румен Янков и Иван Григоров, а срещу сегашния председател на съда безпрепятствено се водеше и приключи административно-наказателно дело, което той загуби пред районен и административен съд. Това означава, че практически срещу председателите на върховните съдилища няма законови и практически пречки за наказателното им преследване. - Държавата е в забава с изпълнение на мерките по делото \"Колеви срещу България\" вече десета година. В този смисъл, не става дума за бързане, а за закъсняла реакция на властите. Независимо от това ние сме длъжни да дадем адекватни решения на проблема. Оправдания, че изменения в Конституцията изискват повече време, че се намираме в края или началото на мандата на поредния главен прокурор и други формални пречки, са само начин да се създаде привидна активност, а всъщност показват нежелание да се промени съществуващото положение, което обслужва властовия модел в държавата. - Предложенията за изменение на процесуалния закон не променят нищо по същество. Те само стесняват и сега съществуващите теоретични възможности за наказателно разследване срещу главния прокурор, а както ЕСПЧ през 2009 г. констатира, а до днес това не се променило, това положение определя своеобразен наказателен имунитет на главния прокурор, който има фактическа, йерархична и процесуална власт спрямо всички прокурори в страната. - Без промени в законодателството, както в устройствения Закон за съдебната власт, така и в НПК и дори в Конституцията, не е възможно да се осигури независимо разследване срещу главния прокурор. - Трябва да се гарантира законодателно и фактически автономност на прокурора, който ръководи досъдебната фаза на наказателното производство, така че той да е свободен да привлича към наказателна отговорност всеки, включително и главния прокурор, без риск това негово решение да бъде подменено от горестоящия прокурор. Това може да се случи с промяна в ЗСВ и НПК. За да се изключат съмнения за противоконституционност, е добре да се мисли и за промяна на чл. 126, ал. 2 от Конституцията, даващ власт на главния прокурор да осъществява надзор за законност върху дейността на всички прокурори. Може да се мисли в случаите, когато има отказ за образуване на наказателно производство и привличане към отговорност на главния прокурор, този отказ да подлежи на съдебен контрол, както и разследването да се възлага на лице, което не се намира в йерархична и процесуална зависимост от него. За да се постигне това, следва да се мисли за промяна на чл. 127 от Конституцията, която предвижда монопол на прокуратурата да повдига наказателно обвинение, в случай на извършено престъпление, включително и от главния прокурор. Този монопол може да отпадне в строго определени и лимитирани хипотези. - Провеждането на открита и публична процедура за номинации на кандидати за главен прокурор от редовите прокурори, а не само от тяхната професионална организация, е добър начин за издигане на признати от прокурорската общност професионални авторитети. Това само ще подпомогне членовете на прокурорската колегия и ще придаде допълнителна легитимност на процедурата. Но освен това, необходимо е прокурорската колегия на ВСС да извърши анализ за състоянието и дейността на прокуратурата за изминалите седем години, защото така ще се откроят дефицитите и проблемите, чието решение трябва да предложи бъдещият главен прокурор. Въз основа на този анализ прокурорската колегия трябва да изработи един достатъчно подробен и конкретен профил от качества, на които трябва да отговарят кандидатите. Това ще спомогне процедурата за избор да бъде съдържателна и да включва проверка на факти, относно компетентностите и интегритета на кандидатите за главен прокурор. - Ако се снеме неограничената и безконтролна власт от фигурата на главния прокурор, това ще доведе до естествено отпадане на нездравия интерес на политическата власт да си гарантира назначаване на лоялен главен прокурор. Това може да се случи само с цялостна промяна на устройството и функциите на прокуратурата, без това да означава изключването й от съдебната власт. - Естествено е за главен прокурор да бъде избран признат професионален авторитет без капка съмнение в неговия интегритет. Мисля, че прокурорската общност може да предложи най-добрия кандидат. За това обаче трябва да се създадат условия за свободното изразяване на мнението на прокурорите.", "date": "2019.06.28", "title": "Калин Калпакчиев: Нездравият интерес към главния прокурор ще се стопи, ако властта му се ограничи"}
{"url": "https://www.dnevnik.bg/evropa/2019/06/28/3931225_zakon_za_rastej_v_italiia_iadosa_nai-golemiia/", "text": "Италия одобри вчера закон за стимулиране на растежа и инвестициите. Той обаче бе оспорен от най-големия стоманодобивен концерн в света, \"АрселорМитал\" (ArcelorMittal), който заплаши да затвори завода си в страната, предаде \"Ройтерс\". Законът предвижда пакет мерки, които би трябвало да стимулират растежа на третата по големина икономика в еврозоната. Италия е в стагнация, откакто преди година властта поеха антисистемното Движение \"Пет звезди\" и крайнодясната \"Лига\". Националната статистическа служба предупреди, че икономиката може да се свие отново през второто тримесечие на годината, след като през първото тримесечие успя да излезе от рецесия с растеж от едва 0.1 на сто. Така наречения закон за растеж бе приет от горната камара на италианския парламент със 158 гласа \"за\" при 104 \"против\", след като вече получи подкрепата на долната камара. Освен данъчни отстъпки за инвестиции и по-ниски застрахователни разходи за компаниите, правителството предвижда няколко спорни мерки, включително отмяна на имунитета, който предишните управляващи предоставиха на \"АрселорМитал\". Концернът се съгласи през 2017 г. да купи италианския стоманодобивен комбинат \"Илва\" (Ilva), който има най-големия производствен капацитет в Европа. В сряда компанията заплаши да закрие завода, освен ако клаузата за имунитет не бъде възстановена. Тя трябваше да предпази мениджърите на концерна от наказателно преследване, ако не успеят да проведат обещаното почистване на околната среда. В пика на дейността си \"Илва\" произвеждаше над 10 млн. метрични тона стомана годишно. През 2012 г. обаче съдът постанови, че заводът трябва да почисти околната среда или да бъде затворен. \"Илва\" премина под държавно административно управление през 2015 година. Законът за растеж включва също така разпоредби за финансово затруднения национален авиопревозвач \"Алиталия\" (Alitalia) и генуезката банка \"Каридже\" (Carige). Той позволява на правителството да инвестира 145 млн. евро във всяко дружество, създадено с цел да спаси \"Алиталия\", и да удължи до края на годината държавните гаранции за облигациите, емитирани от \"Каридже\". /БТА", "date": "2019.06.28", "title": "\"Закон за растеж\" в Италия ядоса най-големия стоманодобивен концерн в света"}
{"url": "https://www.dnevnik.bg/na_put/2019/06/28/3930737_fotogaleriia_ot_kakvo_se_pravi_zaslon/", "text": "Или хронологията на един доброволен градеж, изпълнен с много работа, забавление, смях и споделени моменти в сърцето на Родопите.", "date": "2019.06.28", "title": "Фотогалерия: От какво се прави заслон"}
{"url": "https://www.dnevnik.bg/evropa/2019/06/28/3931232_makron_niama_da_podpishe_sdelka_na_es_s_merkosur_ako/", "text": "Френският президент Еманюел Макрон заплаши, че няма да подпише търговското споразумение между ЕС и Меркосур, ако Бразилия се оттегли от Парижкото споразумение за климата, съобщи \"Франс прес\", цитирана от БТА. \"Ако Бразилия напусне Парижкото споразумение, ние не можем да подпишем търговските споразумения\", каза днес държавният глава на Франция пред журналисти преди началото на  срещата на върха на Г-20  в Осака. Макрон оказва натиск в момент, когато започналите преди 20 години преговори между европейската общност и Меркосур (Бразилия, Аржентина, Уругвай, Парагвай), изглежда, са на финалната права. \"Климатът върви ръка за ръка със социалната сфера и търговията. Не искам да сключвам търговски споразумения с хора, които не спазват Парижкото споразумение, които не спазват нашите ангажименти за биоразнообразието\", добави Макрон. \"Ройтерс\" отбелязва, че разговорите на ЕС с Меркосур, четвъртия по големина търговски блок в света, са станали по-интензивни, а бразилският президент Жаир Болсонаро каза по-рано този месец, че сделка може да бъде подписана \"скоро\". ЕС определи въпроса като \"приоритет номер едно\". Агенцията припомня, че в миналото сделката бе отлагана заради опасенията на ЕС от ръст на вноса на  говеждо месо  и колебанията на Меркосур за отварянето на някои индустриални сектори като автомобилния. Франция е особено разтревожена от последиците за селското й стопанство от южноамериканския внос, който трябва да спазва строгите регулации на ЕС, свързани с околната среда. \"Искаме от нашите фермери да спрат да използват пестициди, искаме от компаниите ни да произвеждат по-малко въглерод, което се отразява на конкурентоспособността. Така че няма да кажем изведнъж, че ще допуснем стоки от страни, които не спазват това\", заяви по-рано Макрон. По-рано тази година Франция гласува против започване на търговски преговори между ЕС и САЩ заради решението на Вашингтон да напусне Парижкото споразумение за климата. Това обаче  не бе достатъчно , за да се блокира началото на търговските преговори, защото необходимото мнозинство от държавите членки подкрепи решението.", "date": "2019.06.28", "title": "Макрон няма да подпише сделка на ЕС с Меркосур, ако Бразилия напусне климатичното споразумение"}
{"url": "https://www.dnevnik.bg/sport/2019/06/28/3931262_snimka_na_denia_angliiskata_radost_na_svetovnoto_po/", "text": "Английският национален отбор по футбол за жени се класира за втори пореден път на полуфинал на  . Селекцията на Фил Невил разгроми Норвегия с 3:0 в Льо Авър. Точни за англичанките бяха Джил Скот, Елън Уайт и Лусия Бронз. Победата можеше да бъде и по-убедителна, но Никита Парис пропусна дузпа.", "date": "2019.06.28", "title": "Снимка на деня: Английската радост на световното по футбол за жени"}
{"url": "https://www.dnevnik.bg/photos/2019/06/28/3931229_snimka_na_denia_putin_i_trump/", "text": "Руският президент Владимир Путин и неговият американски колега Доналд Тръмп говориха кратко \"на крак\" преди церемонията по откриването на срещата на върха на Г-20 в японския град Осака.  в навечерието на  Путин каза, че се надява да обсъди с американския си колега ситуацията около Договора за намаляване на стратегическите оръжия (СТАРТ-3). Тръмп заяви пред репортери малко преди заминаването за Япония, че очаква \"добър разговор\" с Путин в Осака.", "date": "2019.06.28", "title": "Снимка на деня: Путин и Тръмп"}
{"url": "https://www.dnevnik.bg/bulgaria/2019/06/28/3931264_elen_gerdjikov_poddrobnite_ustroistveni_planove/", "text": "Подробните устройствени планове (ПУП) гарантират, че няма да има презастрояване - това заяви в студиото на сутрешния блок на БНТ председателят на Столичния общински съвет Елен Герджиков. По думите му ефектът от неприемането на ПУП,  както искат протестиращи , би бил обратният, като така строителите ще могат да се възползват от максималното разрешено застрояване. \"То би било полезно единствено за собствениците на терени и такъв е примерът с Борисовата градина\", коментира Герджиков. Приемането на подробен устройствен план означава, че инвеститорите и строителите няма да заобиколят закона и да се възползват от максимално разрешеното застрояване, добави той. За предстоящите ремонти в София през лятото той коментира, че най-затрудняващият движението ще бъде ремонтът на бул. \"България\" в участъка от НДК до бул. \"Гешов\", като той ще започне в края на юни и ще приключи до началото на учебната година. Движението няма да бъде спирано.", "date": "2019.06.28", "title": "Елен Герджиков: Подробните устройствени планове гарантират, че няма да има презастрояване"}
{"url": "https://www.dnevnik.bg/bulgaria/2019/06/28/3931275_ivo_prokopiev_okonchatelno_osudi_bivshiia_shef_na/", "text": "Съиздателят на \"Дневник\" и \"Капитал\" Иво Прокопиев окончателно осъди бившия шеф на Комисията за финансов надзор (КФН) Стоян Мавродиев. Върховният касационен съд не допусна за разглеждане жалбата на Мавродиев срещу  решенията на предходните две съдебни инстанции , с които беше осъден за неимуществени вреди, причинени с разпространението на неистински и позорни твърдения. В определението си върховните съдии посочват, че в своите решения предходните съдебни инстанции правилно са разграничили противоправното поведение на Мавродиев, състоящо се \"в изнасяне на неверни обстоятелства и опозоряващи оценки и мнения\", и няма правно основание за касационно разглеждане на делото. С това решение осъдителното решение срещу бившия председател на КФН и настоящ главен изпълнителен директор на Българската банка за развитие окончателно е потвърдено. Стоян Мавродиев беше осъден да заплати 6000 лева заедно с дължимите лихви и разноски. Повод за делото са редица интервюта на Стоян Мавродиев от 2013 г., в които той твърди, че Иво Прокопиев \"лъже и манипулира\", че \"използва контактите си с български политици, за да назначава свои приближени в държавната администрация, от което да се облагодетелства\", че е \"престъпник\" и че \"нарушава обществения интерес\". Съдът категорично прие, че въпросните твърдения са неистински, позорни и причиняват вреди. Стоян Мавродиев започна масирана кампания срещу Иво Прокопиев и бизнеса му след публикации в \"Капитал\" и \"Дневник\" от февруари 2013 г., в които се посочва, че Мавродиев е призован за свидетел по делото за пране на пари, придобити от трафик на наркотици, срещу Евелин Банев–Брендо, тъй като неговият подпис е положен върху някои от документите на фирмите, през които е извършвано прането на пари. Едновременно с това оглавяваната от Мавродиев Комисия за финансов надзор подложи компаниите, в които Иво Прокопиев има участие, включително издателя на \"Капитал\" и \"Дневник\" - \"Икономедиа\", на безпрецедентен административен тормоз, възлизащ на над сто акта за стотици хиляди левове, огромната част от които вече окончателно са отменени от съда. Обосновавайки сходни твърдения в сигнал до прокуратурата, Стоян Мавродиев е инициатор и на т.нар. дело ЕВН за приватизацията на миноритарните дялове на енергийното дружество на борсата. Той е един от свидетелите на прокуратурата по него, като на последното заседание по делото беше призован, но той не се яви да свидетелства, представяйки медицинско свидетелство за заболяване. Разследването на прокуратурата за  продажбата на миноритарните държавни дялове в ЕВН , по което е обвинен и Прокопиев, започна също  след сигнал на Мавродиев през 2014 г.", "date": "2019.06.28", "title": "Иво Прокопиев окончателно осъди бившия шеф на финансовия надзор Стоян Мавродиев за лъжи"}
{"url": "https://www.dnevnik.bg/evropa/regioni/2019/06/28/3931278_malta_e_protiv_iskaneto_na_brjuksel_evrofondovete_da/", "text": "Малта отправи критики към препоръката на Европейската комисия еврофинансирането да бъде обвързано с нови условия, като заяви, че това може да навреди на икономическия растеж на държавите членки. По време на Съвета по общи въпроси тази седмица, който бе посветен на кохезионната политика, парламентарният секретар по еврофондовете Арон Фаруджия каза пред европейските си колеги, че Малта не подкрепя подхода да се прибавят нови условия за отпускането на еврофондове. Според него това би увеличило административната тежест в управлението на фондовете и би задушило сегашния икономически растеж, който се отчита в някои държави членки. В коментар за MaltaToday Фаруджия каза, че страната му не е съгласна с налагането на нови условия, като например искането на Франция да се включи прилагането на европейския стълб за социалните права като условие. Причината е, че по думите му Малта се нуждае от определена степен на гъвкавост заради своята \"географска уязвимост\". По време на срещата той коментира, че държавите членки не могат да рискуват да се отдалечат от договорите и от основните цели на кохезионната политика, известна още като политика за сближаване. Той каза, че целите й отиват отвъд икономическите аспекти или прилагането на реформи и че в сърцето й трябва да остане намаляването на неравенствата между различните региони, особено когато неблагоприятното им положение е резултат от специфични географски характеристики или специфики на територията. Миналата година Европейската комисия  предложи нов механизъм  за защита на бюджета на ЕС от финансови рискове, свързани с всеобщи слабости в прилагането на принципите на правовата държава в държавите членки. Предложените нови инструменти ще позволят на съюза да спре, намали или ограничи достъпа до финансиране от ЕС по начин, който е пропорционален на естеството, тежестта и обхвата на слабостите в прилагането на принципите на правовата държава. Европейският парламент  също подкрепи  защитата на върховенството на закона чрез спиране на евросредства, но държавите членки все още не са дали своето одобрение. През март Европейският парламент  призовава институциите на ЕС  и държавите членки да започнат независимо международно публично разследване на убийството на журналистката от Малта Дафне Каруана Галиция и на твърденията за корупция, финансови престъпления, пране на пари, измами и укриване на данъци, разследвани от нея, в които са замесени високопоставени служители. Европарламентът поиска още схемите за инвестиции срещу гражданство и местожителство в страната незабавно да бъдат прекратени, защото представляват \"сериозен риск\" за борбата срещу прането на пари.", "date": "2019.06.28", "title": "Малта е против искането на Брюксел еврофондовете да се обвържат с нови условия"}
{"url": "https://www.dnevnik.bg/sport/2019/06/28/3931290_vodeshtite_tenisisti_iskat_po-goliam_procent_ot/", "text": "Дни преди началото на третия турнир от Големия шлем в тениса  \"Уимбълдън\"  в английската столица битките започнаха. Асоциацията на професионалните тенисисти (АТП) ще има среща на своя съвет в петък, след която се очаква да бъде отправено искане за по-голям награден фонд, съобщава \"Гардиън\". Според британското издание въпреки увеличението на сумата през 2019 г. до 38 милиона паунда (11.8% спрямо 2018 г.), водещите тенисисти искат по-голям дял от общите приходи да отива за наградния фонд. По традиция турнирите от Големия шлем разпределят между 12 и 15% от приходите за наградни фондове. Според водещите играчи обаче сумата не е достатъчно голяма не само в турнирите от Големия шлем, но и в надпреварите от сериите \"Мастърс 1000\". Шампионите при мъжете и жените на сингъл в Лондон ще вземат по 2.35 милиона паунда, а след новото увеличение загубилите в първи кръг ще получат по 45 хиляди паунда. \"Тенисът е огромен бизнес, който е на централната сцена от всички спортове, така че сумите и компенсациите за играчите трябва да са адекватни. Не говорим само за една определена сума, а за процента, който отива у играчите\", каза пред \"Гардиън\" канадецът Васек Поспишил. Той е един от тенисистите в 10-членния Съвет на играчите, който се оглавява от световния №1 Новак Джокович. \"Много често ние нямаме информация и изобщо не знаем какви са приходите, а мисля, че трябва да ни се обясни нормално каква е ситуацията. В спортове като НБА и НФЛ играчите взимат по 50%, ние не говорим за същото, но 30% от общите приходи би било добре\", добави Поспишил. Според канадеца сумата от 45 хиляди паунда не е малка, но в никакъв случай не е достатъчна за покриване на всички разходи. \"Ако загубиш във всеки първи кръг от Шлема, това прави около 200 хиляди долара, но това не стига за покриване на разходите – има данъци, пари за целия щаб, пътуване през цялата година. Да си в топ 100 е много трудно, но е още по-трудно да се справяш със сумите, които се печелят\", каза още канадецът. През миналата седмица осемкратният шампион в Лондон Роджър Федерер обяви, че ниските нива на тениса като \"Чалънджър\" турнирите се нуждаят от помощ. Той призова за наливане на повече пари в тези вериги. По казуса с наградния фонд на \"Уимбълдън\" отношение взе и говорителят на турнира, който обясни, че проблемът се представя едностранно. \"В последните години \"Уимбълдън\" подобри много своята инфраструктура и условията за играчите. Това е част от проекта за подобряване на още редица неща.\" В началото на годината и друг от турнирите от  Големия шлем - \"Ролан Гарос\" , увеличи наградния си фонд с 8%. През 2019 г. сумата беше 42.7 милиона евро.", "date": "2019.06.28", "title": "Водещите тенисисти искат по-голям процент от приходите на \"Уимбълдън\""}
{"url": "https://www.dnevnik.bg/kultura/2019/06/28/3930837_imat_li_remontite_na_ulici_rojdeni_dni/", "text": "Имат ли ремонтите на улици рождени дни? Този на \"Иван Вазов\" в центъра на София - да.  На 18 юни той навърши една година . И докато живущите в околността продължават да недоумяват как подмяната на стар водопровод и канализация от 1935 г. направи така, че за толкова дълъг период те ежедневно да съзерцават разкопки, полагания на паваж, а до ушите им да достига деликатната музика на строителните дейности, бар Republica ще отпразнува юбилея със специална изложба. Тя носи лаконичното заглавие \"В ремонт\" и ще бъде открита днес в 19.30 часа. В събитието във \"Фейсбук\" нейните организатори са написали: \"Всичко е временно. Любовта, щастието, възходът, падението, младостта, приятелството... Всичко освен ремонтът на \"Иван Вазов\". С умиление си спомняме първата копка. Тогава нямаше шампанско, но сега имаме коктейли в бара. Носете си каските. Падаме тежко.\"  Изложбата ще представи работи на Драгомир Константинов, по-известен под псевдонима Drago - PXRN. В серията \"В ремонт\" той вгражда собственоръчно изработени малки скулптури в бетон. Използва и други строителни материали.  \"Смятахме да направим изложба с част от шегите във \"Фейсбук\", посветени на ремонта. Но тогава се появи Драго с новите си неща\", разказва Деметри Василев - един от партньорите в студио Nulla и в Republica. Първоначалният план е бил събитието да се проведе на улицата, но по очевидни причини този вариант е отпаднал. Друго, което предстои, е парти по случай на завършването на ремонта. \"Ако това някога се случи, разбира се\", въздъхва Деметри. \"Малко по малко станахме приятели с хората, които работят тук. Всеки ден се случва нещо ново\", казва той. Така преди известно време е възникнал проблем с водопровода и мощна струя вода е навлязла в студиото на Nulla. Той добавя, че фасадите на студиото и бара не се мият, защото веднага се замърсяват отново. \"Но няма какво да направим, така че по-добре да се радваме на ремонта\", усмихва се Деметри. \"Според мен темата е много актуална заради ремонтите, които се правят навсякъде. Това е общо вълнение. Няма как хората да не са заинтересовани\", завършва той. Изложбата \"В ремонт\" ще бъде открита днес в 19.30 часа в Republica на адрес ул. \"Иван Вазов\" 18. Повече информация може да бъде намерена в  събитието във \"Фейсбук\". ", "date": "2019.06.28", "title": "Имат ли ремонтите на улици рождени дни"}
{"url": "https://www.dnevnik.bg/evropa/2019/06/28/3931069_evrostat_v_bulgariia_ne_e_nai-evtino_i_niskite_ceni_ne/", "text": "България е най-бедната страна в Европейския съюз\" е определение, вече почти автоматично използвано за страната от медии и доклади в чужбина. Това не е справедливо, защото цените у нас са ниски и всъщност с български заплати тук може да се купят повече неща, отговарят почти автоматично българските управляващи. Данни на Евростат за 2018 г. , публикувани в края на юни, показват, че всъщност за редица продукти, включително за основни храни и безалкохолни напитки, в България не е най-евтино, както и че ниските цени не означават възможност да се потребява повече. По показателя  \"действително индивидуално потребление\" (AIC)  България е на дъното на ЕС. С 56% от средния показател на съюза българските домакинства реално консумират близо два пъти по-малко. Румъния, за която също се смята, че е сред най-бедните в ЕС, всъщност е със 70% от средното AIC, с което изпреварва по потребление не само България, но и Хърватия (63%) и Унгария (64%). В същата група е Турция (68%) въпреки трудните времена, през които минава нейната икономика, обезценяването на турската лира и високата инфлация. Северна Македония (41%) и Сърбия (48%) са с по-слаби показатели от България, но Черна гора е с 57%, макар че по БВП на глава от населението като стандарт на покупателната способност (PPS) България изглежда по-добре (50 срещу 47 процента от средното за ЕС). \"Действителното индивидиуално потребление\" представляват стоки и услуги, които са реално консумирани в страната, независимо дали са платени от домакинствата, правителството или неправителствения сектор. От Евростат поясняват, че този показател често е предпочитан, защото не се влияе от факта, че важни услуги като здравеопазване или образование са организирани по различен начин в отделните страни. \"Стандарт на покупателната способност\" е своеобразна изкуствена валута, която премахва ценовите разлики между държавите, т.е. с една единица PPS във всички страни могат да се купят един и същ обем стоки и услуги. Така според предварителните данни за миналата година (детайлните ще са готови към края на 2019 г.) се оформят 3 групи държави. Първата е на лидерите по потребление на домакинствата - 10 държави, предвождани от Люксембург (32% над средното AIC за ЕС) и Германия (около 20% повече), плюс още 8 страни с 5-15% над средното AIC. Друга приблизително толкова голяма група от 12 държави обхваща тези с потребление около и 25% под средното AIC на ЕС. Тук са попаднали и няколко бивши комунистически държави като Литва, Чехия, Полша, Словения и Словакия. Третата група е под този праг и включва Естония, Латвия и Румъния, а с повече от 30% под средното AIC са други три държави: Унгария, Хърватия и България. Друга  публикация  на Евростат с данни за 2018 г. разкрива още, че българските храни и безалкохолни напитки, заемащи значителна част от разходите на домакинствата, не са най-евтините в ЕС. Те са на ниво 74.8% от средното за съюза. За сравнение - около средното ниво (100%) са държави като Германия, Холандия, Португалия и Словения, където разликата нагоре или надолу от този праг не надхвърля 2.5 процентни пункта. Оказва се, че по-евтини са храни и напитки в Полша (67.9% от средното за ЕС) и Румъния (65.4%). В България не са и най-евтините телекомуникационни услуги (67.7% от средното за ЕС). По-евтини телефони, мобилни услуги и интернет има в Естония, Литва, Румъния и Полша (44.8%). Българският обществен транспорт - по шосе, жп линии, вода или въздух - е с най-ниските цени в ЕС (47.4% от средното за ЕС), но е известно, че българите масово предпочитат да използват автомобили, а те са по-евтини в 6 страни от ЕС. Ако в България автомобил, мотор или мотопед (без разходите за ремонт, резервни части и горивото за тях) са 15% по-евтини от средното за ЕС, то в Чехия, Латвия, Литва, Полша, Румъния и Словакия цените им са по-ниски. Словаците могат да си купят кола с 20% под средното ниво, около което се намират страни като Люксембург и Великобритания. В България според Евростат са най-ниските цени в ЕС за алкохол и тютюневи изделия, дрехи и обувки, жилища и обзавеждането им, ресторанти и хотели.", "date": "2019.06.28", "title": "Евростат: В България не е най-евтино и ниските цени не означават повече потребление"}
{"url": "https://www.dnevnik.bg/analizi/2019/06/28/3931306_da_pogovorim_za_imperiiata_na_ahmed_dogan/", "text": "ТЕЦ \"Варна\", чийто мажоритарен собственик е почетният председател на ДПС Ахмед Доган, е започнала да поддържа т.нар. студен резерв, след като държавната ТЕЦ \"Марица-изток 2\" не успяла да покрие нуждите на енергийната система и така \"силно я застрашила\". Това обясни в сряда енергийната министърка Теменужка Петкова. Важно е да проследим хронологията на събитията около сделката за ТЕЦ \"Варна\", за да осмислим ролята на г-н Доган като енергетик. Той вече се доказа като хидроинженер, получавайки 1.5 милиона лева консултантски хонорар за изграждането на хидровъзела \"Цанков камък\". А още през есента на 2017, като съдружник на Румен Гайтански-Вълка, заяви интереса си и към енергийния сектор. След като \"става ясно\", че ТЕЦ \"Марица-изток 2\" не може едновременно да осигурява ток за потреблението и да поддържа студен резерв, централата се отказва от договора за студения резерв. На 20 април 2018 е обявен извънреден търг, който да покрие неспазения от \"Марица-изток 2\" ангажимент. Срокът за подаване на оферти е изключително кратък - до 24 април. Следва състезание с един кон, което печели единственият кандидат за студения резерв - ТЕЦ \"Варна\", която в края на 2017 става собственост на фирма \"Сигда\" срещу сумата от 48,5 милиона евро. Фирмата е на Данаил Папазов, министър на транспорта в кабинета на Пламен Орешарски. Няколко месеца по-късно Ахмед Доган придобива срещу 3 500 лева 70% от акциите на ТЕЦ \"Варна\", купувайки дяловете на сина и дъщерята на Папазов в \"Сигда\". В същото време само за три месеца договорът за студения резерв носи приход в размер на 2.8 милиона лева. Така човек остава с впечатлението, че г-н Доган е получил подарък, грижливо подготвен специално за него. Енергетиката е ключов сектор за националната сигурност, а в България втората по-големина топлоелектрическа централа, която по думите на г-жа Петкова \"заема много сериозно място в електроенергийната система\", е оставена на политик, известен с крилатата фраза за обръчите от фирми. Така г-н Доган се превръща едва ли не в страж на националната сигурност. Въпреки твърденията, че Ахмед Доган се е оттеглил от политиката, за никого не е тайна, че той продължава да дирижира процесите в ДПС. А може би и не само там. Именно Доган \"неутрализира\" станалия неудобен формален лидер на ДПС Лютви Местан. И именно Доган практически постави начело на партията сегашния лидер Мустафа Карадайъ. Освен това има съмнения, че редица фигури в кабинета \"Борисов 3\" са близки до ДПС. Нека повторим. Г-н Доган придобива срещу 3500 лева (така поне се твърди в началото) контрола върху ТЕЦ \"Варна\", за който няколко месеца по-рано \"Сигда\" е платила 48.5 милиона евро. С други думи: класическа транзакция от типа \"кон за кокошка\". Според г-н Папазов обаче сделката е образцова. И макар да имало и други кандидати, само г-н Доган \"застанал с името си\". Папазов твърди още, че почетният председател на ДПС е платил много по-висока цена от митичните 3500 лева, а именно - 1.4 милиона лева. Но дори това число да е вярно, придобивката пак си остава изключително изгодна. Папазов контрира, че ниската цена, платена от Доган, била заради задълженията на предприятието. Но съмненията си остават. Междувременно г-н Доган продължава да развива своята бизнес империя. На мястото на въглищния терминал на ТЕЦ-а ще бъде изградено търговско пристанище. За целта Доган е регистрирал компанията \"Пристанище ТЕЦ Езерово\". И тук съюзът Доган - Папазов работи като добре смазана машина: за директор на пристанището бе назначен Папазов, който до 2013 година ръководи \"Пристанище Варна\". За българската държава сделките на Доган очевидно са изрядни. На друго мнение е Радан Кънев, според когото \"Пристанище ТЕЦ Езерово\" би трябвало да е публична държавна собственост, но \"държавни и общински институции усилено съгласуват и подпомагат действията, с които Доган заграбва тази ценна пристанищна зона\". Ахмед Доган вече три десетилетия има ключова роля в политическите процеси. А вече е и преуспяващ бизнесмен. Каква точно е формулата на този успех? И как се става милионер с депутатска заплата? От години има съмнения, че Ахмед Доган е натрупал богатството си, осребрявайки своята роля в стратегически сделки за търговия с влияние. А ДПС, което иначе усилено пропагандира своята лоялност към евроатлантическите ценности, е смятано от мнозина за верен партньор на Русия, която използва именно енергетиката като инструмент за геополитическо влияние. Коментирайки ситуацията с ТЕЦ \"Варна\", енергийният експерт Христо Казанджиев заяви: \"Олигархичните кръгове зад българското правителство съвсем систематично дискриминират всички компании в България, които са различни от руските капитали.\" В същото време г-н Папазов обясни, че до края на юли ще бъде обявено името на голям чуждестранен инвеститор, който да придобие до 50% от \"Пристанище ТЕЦ Езерово\" срещу парична вноска от минимум 60 милиона лева. В държавата България, където КПКОНПИ издава извинителни бележки на силните на деня (тук визираме не само \"Апартаментгейт\", а и \"проверката\" на г-н Пеевски през 2018, която показа, че доходите му са с чист произход), едва ли някоя институция ще запретне ръкави, за да търси отговор на поставените по-горе въпроси. Затова империята на Доган процъфтява. И ще продължи да процъфтява.", "date": "2019.06.28", "title": "Да поговорим за империята на Ахмед Доган"}
{"url": "https://www.dnevnik.bg/bulgaria/2019/06/28/3931297_naetite_sezonni_rabotnici_ot_chujbina_veche/", "text": "Към 25 юни броят на наетите сезонни работници в България надхвърля този за цялата 2018 г. Това обяви в ефира на Би Ти Ви социалният министър Бисер Петков. По думите му наетите вече са над 8600, те имат право да работят в България до 90 дни. Идват от 35 държави, като са наети предимно в туристическия сектор. Според Петков тенденцията висококвалифицирани българи да напускат България, за да работят в чужбина, вече се пречупва и все повече избират да се върнат заради твърде високия стандарт и свързаните с това разходи в другите страни и доброто заплащане тук. Това все още не е факт при дейностите, изискващи ниска или никаква квалификация. Министърът посочи, че в последните години в България има най-голям ръст на доходите от труд в целия ЕС, и изрази надежда, че тази тенденция ще продължи. Той напомни, че се очаква от началото на идната година минималната работна заплата да нарасне на 610 лв. и така да бъдат защитени интересите не немалкото хора в България, които работят на минимална заплата. Това намалява размера на феномена работещи бедни, заключи министърът. Петков припомни, че всички пенсии ще бъдат повишени от 1 юли с 5.7%. Едновременно с това заради повишаването на тавана за тях 43 хил. души ще започнат да получават пълния размер на пенсиите, а не 910 лв., както е в момента. Други 26 хил. все още ще са под пълния размер на изчислените пенсии заради наличието на таван. В отговор на въпрос Петков обясни, че в периода 1 април - 15 юни над 65 хил. са подадените заявления за индивидуална оценка на нуждите на хората с уреждания. От тях в 3470 е заявена потребност от личен асистент, като на 1400, които са тежки случаи, вече е дадено такова направление, увери министърът. По негова информация има само 3 жалби от такива хора. Петков съобщи още, че от понеделник могат да се подават заявления за енергийни помощи, като бюджетът за тях тази година е завишен с 50%. Така общо 40 млн. лв. ще бъдат разпределени както между повече нуждаещи се, така и те ще получат по-високи суми от досегашните.", "date": "2019.06.28", "title": "Наетите сезонни работници от чужбина вече надхвърлят общия им брой за 2018 г."}
{"url": "https://www.dnevnik.bg/biznes/2019/06/28/3931320_za_godina_proizvodstvenite_ceni_v_energetikata/", "text": "Общият индекс на цените на производител в промишлеността през май 2019 г. остава непроменен спрямо предходния месец, а спрямо година по-рано нараства с 2.8%, съобщи Националният статистически институт. Спрямо април по-високи цени са регистрирани при производството и разпределението на електрическа и топлоенергия и газ с 0.5%, а по-ниски цени са отчетени в добивната промишленост - с 1.8%, и в преработващата промишленост - с 0.1%. За година енергийните цени са се вдигнали със 7.6%, в преработващата промишленост - с 1.6%, а в добивната промишленост се наблюдава намаление - с 1.1%. .", "date": "2019.06.28", "title": "За година производствените цени в енергетиката скочиха със 7.6%"}
{"url": "https://www.dnevnik.bg/sport/2019/06/28/3931273_svetovniiat_shampion_valverde_ostava_v_koloezdeneto_do/", "text": "Световният шампион в шосейното колоездне Алехандро Валверде обяви, че ще продължи да се състезава, докато навърши 41-годишна възраст. Испанецът, който е на 39 години, подписа нов двегодишен договор с отбора си  \"Мовистар\"  и ще кара до края на сезон 2021. Валверде, който спечели  световната титла през 2018 г. в Инсбрук  и стана вторият най-възрастен шампион, си е поставил за цел да триумфира и с олимпийското злато през 2020 г. в Токио. \"Всички знаят, че \"Мовистар\" е моят дом, така че се радвам да продължа своя договор. Тук винаги са ми давали нужната подкрепа и съм чувствал уважение от всеки. Договорът му дава нужното спокойствие, за да се концентрирам над състезанията и да се наслаждавам на колоезденето\", каза Валверде. Когато изпълни договора си той ще е в своя 15-и сезон с \"Мовистар\". Валверде, който е шампион в Обиколката на Испания от 2009 г., има 125 професионални победи. След края на активната си кариера Валверде ще остане в ръководения от Еузебио Унсуе отбор още три години. От \"Мовистар\" обявиха, че Валверде ще помага при развитието на млади колоездачи и ще бъде посланик на отбора. През 2019 г. световният шампион има само две победи, като втората дойде наскоро в Обиколката на Окситан. Той обаче впечатли в дебюта си в  Обиколката на Фландрия , като завърши осми в тежкото белгийско еднодневно състезание. Испанският ветеран имаше трудна пролет, в която получи и контузия в кръста след падане на рождения си ден по време на тренировка. След 52 дни отсъствие Валверде се завърна и се готви за  Тур дьо Франс , където ще помага на своите съотборници Найро Кинтана и Микел Ланда, които имат амбиции за генералното класиране. Обиколката на Франция започва на 6 юли в Брюксел.", "date": "2019.06.28", "title": "Световният шампион Валверде остава в колоезденето до 41-годишна възраст"}
{"url": "https://www.dnevnik.bg/biznes/2019/06/28/3931315_nesigurnata_sreda_i_lipsata_na_kadri_troviat_biznesa_v/", "text": "През юни общият показател на бизнес климата намалява с 1.3 пункта в сравнение с май в резултат на по-неблагоприятния бизнес климат в промишлеността, строителството и сектора на услугите, показват данните на Националния статистически институт. Несигурната икономическа среда и проблеми с кадрите формират негативното отношение на мениджърите на предприятията.  Съставният показател \"бизнес климат в промишлеността\" се понижава с 1.1 пункта, което се дължи на изместване на очакванията на промишлените предприемачи за бизнес състоянието на предприятията през следващите шест месеца от \"по-добро\" към запазване на \"същото\". Същевременно анкетата регистрира известно подобрение на осигуреността на производството с поръчки, което обаче не е съпроводено с повишени очаквания за производствената активност през следващите три месеца. През последния месец се засилва неблагоприятното влияние на фактора \"недостиг на работна сила\", който измества на второ място затрудненията на предприятията, свързани с несигурната икономическа среда.  През юни съставният показател \"бизнес климат в строителството\" намалява с 1.8 пункта в резултат на леко влошените оценки и очаквания на строителните предприемачи за бизнес състоянието на предприятията. Прогнозите им за строителната активност през следващите три месеца също са по-резервирани. Недостигът на работна сила, конкуренцията в бранша и несигурната икономическа среда продължават да са най-сериозните проблеми, ограничаващи бизнеса.  Съставният показател \"бизнес климат в търговията на дребно\" остава приблизително на нивото си от май. Мненията на търговците на дребно за обема на продажбите и поръчките към доставчиците (както от вътрешния, така и от външния пазар) през следващите три месеца са оптимистични. Факторът, затрудняващ в най-голяма степен дейността на предприятията, остава конкуренцията в бранша, като през последния месец се наблюдава засилване на негативното му въздействие. На второ и трето място са недостатъчното търсене и несигурната икономическа среда. През юни съставният показател \"бизнес климат в сектора на услугите\" спада с 2.1 пункта, което се дължи на по-неблагоприятните оценки и очаквания на мениджърите за бизнес състоянието на предприятията. Относно търсенето на услуги настоящата тенденция се оценява като леко подобрена, като и очакванията им за следващите три месеца остават благоприятни, макар и по-резервирани спрямо предходния месец. Конкуренцията в бранша продължава да е най-сериозната пречка за развитието на бизнеса. Същевременно се регистрира нарастване на неблагоприятното влияние на фактора \"недостиг на работна сила\", който измества на трето място затрудненията, свързани с несигурната икономическа среда.", "date": "2019.06.28", "title": "Несигурната среда и липсата на кадри тровят бизнеса в началото на лятото"}
{"url": "https://www.dnevnik.bg/bulgaria/2019/06/28/3931323_fandukova_prizova_sofiianci_da_ne_protestirat_sreshtu/", "text": "Подробните устройствени планове (ПУП) могат да защитят територии, които са зелени площи или са предвидени за детски градини и училища. Това заяви в ефира на \"Нова телевизия\" кметът на София Йорданка Фандъкова. Тя призова хората да не се подвеждат по политици. Вчера граждански групи от София  протестираха срещу презастрояването  и с искане до края на мандата си Столичният общински съвет да не приема подробни устройствени планове. Същото каза  малко по-рано пред БНТ и председателят на Столичния общински съвет Елен Герджиков. По думите му ефектът от неприемането на ПУП би бил обратният: така строителите щели да се възползват от максималното разрешено застрояване. \"Направихме промени в Закона за устройството и застрояването на София, с което затворихме много вратички. Променихме наредбата за обществените обсъждания, с което позволихме на граждани да участват в тях още на най-ранен етап\", каза Фандъкова. За плана на Борисовата градина тя напомни, че е  внесла своите предложения  и ще настоява те да бъдат приети. \"Ако не бъдат приети от самия проектант, то да бъдат приети при приемането на плана от Столичния общински съвет\", заяви кметът и подчерта, че целта на заложения устройствен план е да се запази незастроената територия и да не се допусне ново строителство и застрояване. Започва тежък ремонт на бул. \"България\" От 30 юни започва тежък ремонт на участък от бул. \"България\", който ще затрудни движението в тази част на града, информира кметът. Тя помоли за извинение и за разбиране. \"Миналата година изпълнихме един участък. Видяхме, че няма алтернатива, трябва да продължим, въпреки че е тежко\", добави тя. Фандъкова определи презастрояването в някои квартали на София сериозен проблем, който съществува от десетилетия. \"Беше допуснато връщането на земи в междублокови пространства, в дворове на училища и детски градини и в парковете\", каза тя. По думите й в Южния парк от десетилетия съществуват голяма част частни терени. \"Аз разбирам много добре хората, които протестират. Затова и вчера на Общинския съвет дадох пример с моя квартал, защото аз самата съм потърпевша. Защо и как се е случило, това също се знае, но е хубаво от време на време и да се коментира, за да знаят хората не само факта, но и причината за проблема\", каза още тя. \"Смея да твърдя, че съм участник в решаването на тези казуси. Като кмет съм поискала от Народното събрание спиране и посочване на краен срок за връщане на земеделски земи. За съжаление все още няма такова решение, но аз призовавам политиците да подкрепят това предложение\", коментира още тя. Фандъкова още не е решила дали да се кандидатира за кмет на София На въпрос дали ще се кандидатира отново за кмет на София тя отговори: \"Със сигурност ще обявя своето решение, когато го взема. Това ще бъде, когато наближи времето за това.\" \"Всички кандидати съм сигурна, че внимателно обмислят и вземат решения, и се надявам, че ще предложат добри предложения за града. За съжаление виждам, че насоката на кампаниите обикновено е в негативен план\", каза още тя. На въпрос за  оставката на шефа на строителния надзор в Столичната община Влади Калинов  Фандъкова коментира: \"Архитект Калинов е много компетентен професионалист, но и той се съгласи, че има нарушения. Безспорно за мен доверието е изключително важно. Доказала съм, че не допускам да има съмнения в законосъобразността на нашите действия. Архитект Калинов си дава сметка за това и подаде своята оставка, която аз приех.\" Попитана как ще коментира критиките към ремонтите в София, Фандъкова коментира: \"Най-големите проблеми са свързани с изпълнението на големите проекти. Изпълнявали сме над 300-400 обекта, които са с особена трудност. По отношение на ремонта на ул. \"Граф Игнатиев\", както и на други проекти, най-големите проблеми са в проектите. Затова се налага в хода на изпълнението на проектите те да се променят. Това е част от изпълнението.\" Пламен Георгиев не подозирал, че терасата му е незаконна В коментар за оставката на шефа на строителния надзор в общината арх. Влади Калинов Фандъкова обяви, че е сигурна, че председателят на антикорупционната комисия Пламен Георгиев не е и подозирал, че навесите на терасата му, която се намира на покрива на блока, са незаконни. Кметът посочи, че нарушението е допуснато още 2007 г. от страна на строителя и настоящият собственик няма отношение към това, но това не значи, че не трябва да се отстрани тази незаконна конструкция. Обясни, че Калинов, настоявал на своята позиция в разговора им преди да си подаде оставката, но в крайна сметка се съгласил. че събарянето трябва да се осъществи, процедурата за което  той самият прекрати . През април  строителният контрол на район \"Слатина\" установи , че двата навеса върху покрива на Пламен Георгиев, под които има сауна и барбекю, са незаконни, защото строежът е извършен без издадени строителни книжа, а покривната конструкция е изградена над определената с кота \"било\" по виза максимална височина. Не искам да има съмнения за законосъобразността на нашите мерки и ако има, трябва да им се отговори, отговори Фандъкова на въпрос, че с оставката на Калинов се е опитала да реши имиджов проблем.", "date": "2019.06.28", "title": "Фандъкова: Устройствените планове могат да защитят зелени площи"}
{"url": "https://www.dnevnik.bg/bulgaria/2019/06/28/3931329_policai_be_zadurjan_pri_prodajba_na_narkotici_v_sofiia/", "text": "Полицай от \"Охранителна полиция\" в столичното 4-о Районно управление е задържан вчера след сделка с наркотици, които е продал в кв. \"Лагера\". Повдигнато му е обвинение за разпространение на наркотични вещества и е задържан за 72 ч., а утре прокуратурата ще поиска от съда да му наложи постоянен арест. Информацията съобщиха говорителят на Софийската градска прокуратура (СГП) Емилия Русинова и зам. главният секретар на МВР Георги Арабаджиев на пресконференция. Колеги на 26-годишния полицай са подали сигнал срещу него, който е препратен на СДВР и вътрешна сигурност. Разследващите са работили по случая 3 месеца. Вчера полицейският служител е бил задържан в \"Лагера\" след сделка, при която е продал 50 таблетки дрога за 500 лв. Оставил е наркотиците близо до автомобила, в който е бил. Купувачът ги взел, а след това се върнал в колата на полицейския служител. Разследващите имат доказателства за още две предишни сделки, но все още няма данни откъде полицаят се е снабдявал с наркотиците и дали ги е продавал само в кв. \"Лагера\" или и на други места в София. При обиск в дома му са открити още 200 таблетки, както и тефтер, в който е записвал информация за сделките, лицата и сумите, които е получавал при продажбите. Намерени са и парите, които е получил при предишна продажба. Разпространявал е предимно амфетамин и екстази, които криел в абсорбатор в дома си. 26-годишният мъж е назначен в системата на МВР през 2016 г., а през 2017 г. е започнал работа в столичното 4-о управление, обясни Арабаджиев. \"До момента не е имал наказания или провинения, нито пък видими отклонения от нормалната си полицейска дейност. С поведението си не е демонстрирал по-висок стандарт на живот\", обясни още зам. главният секретар на МВР. \"Автоимунните механизми на МВР работят. Не търпим служители, извършващи неправомерни дейности, в нашите структури\", заяви още той.", "date": "2019.06.28", "title": "Полицай бе задържан при продажба на наркотици в София"}
{"url": "https://www.dnevnik.bg/sport/2019/06/28/3931330_grigor_dimitrov_zapochva_s_francuzin_na_uimbuldun/", "text": "Григор Димитров ще започне участието си на \"Уимбълдън\" срещу французина Корентен Муте. Жребият за третия турнир от Големия шлем за годината отреди българинът да срещне 20-годишния Муте, който е 85-и в световната ранглиста. До момента двамата никога не са срещали в турнири под егидата на АТП. Ако преодолее Муте в първия си мач, Димитров може да срещне тежък съперник още във втори кръг. Това е  Феликс Оже-Алиасим , който победи българина на турнира в \"Куинс\". Българският тенисист ще участва за 10-и път в \"Уимбълдън\". Най-доброто му представяне е през 2014 г., когато отстрани Анди Мъри и стигна до полуфинал, където го спря Новак Джокович. През миналия сезон Димитров отпадна още на старта след мач със Стан Вавринка. Преди началото на \"Уимбълдън\" българинът отстъпи с три места в световната ранглиста и в момента е №48. През тази седмица той не участва в надпревари, а при поредното обновяване на ранглистата в понеделник ще се изкачи с една позиция. Съперникът на Димитров дебютира в основната схема на \"Уимбълдън\", но през 2019 г. вече направи впечатление, след като стигна до третия кръг в \"Ролан Гарос\". Там той отстрани специалиста на червени кортове Гуидо Пея и загуби от друг аржентинец, Хуан Игнасио Лондеро. Муте е левичар, а балансът му от началото на годината е три победи и три загуби в турнири от АТП. Федерер и Надал в една половина Двамата стари съперници Роджър Федерер и Рафаел Надал попаднаха в една и съща половина на схемата. Още преди началото на турнира Надал, който е втори в света, се оплака от определянето на поставените в Лондон, след като втори в схемата е Федерер. Жребият отреди двамата да са в една част и могат да се срещнат на полуфинал. Осемкратният първенец Федерер ще започне похода към девета купа с мач срещу 22-годишния южноафриканец Лойд Харис. В неговата част има и други тежки съперници, като в третия кръг може да срещне Лука Пуй, в четвъртия Борна Чорич, който го победи преди година на финала в Хале, а на четвъртфинал Кей Нишикори или Джон Иснър. Четвъртината на Надал е още по-тежка, след като двукратният шампион (2008 и 2010) започва с японеца Сугита, а още във втория кръг го чака победителят от мача Ник Кириос и Джордан Томпсън. В трети кръг може да играе евентуално с Денис Шаповалов, в четвърти с Марин Чилич, а на четвъртфинал срещу Доминик Тийм в повторение на финала от \"Ролан Гарос\". Действащият шампион Новак Джокович започва с Филип Колшрайбер, като двамата ще открият надпреварата в понеделник. Сърбинът попадна в една половина с финалиста от миналата година Кевин Андерсън, който е четвърти поставен тази година. Потенциални съперници на Джокович са Малек Джазири, Душан Лайович, Гаел Монфис и на четвъртфинал Стефанос Циципас. Андерсън пък може да срещне друг от младите - Александър Зверев. Уилямс, Шарапова, Кербер и Барти в една част на схемата Жребият при дамите се оказа много интересен и събра много от големите имена в една четвъртина на схемата – Серена Уилямс, Ашли Барти, Мария Шарапова и Анжелик Кербер. Кербер, която преди година победи Серена Уилямс във финала, започва защитата на трофея срещу своята сънародничка Татяна Маря в германски сблъсък. Повторение на финала от миналата година може да има в четвърти кръг, след като жребият събра Кербер и Серена Уилямс в една половина. Американката, която се надява на осма титла в Лондон, започва с италианката Джулия Гато-Монтиконе, която е 162-а в света. Във втори кръг победителката от тази двойка среща победителката от двубоя Кая Юван и Кристина Плишкова. Новата водачка в световната ранглиста Ашли Барти ще започне срещу китайката Шуей Джън. Австралийката може да се срещне с шампионката Кербер на полуфинал, като това е една от потенциалните двойки, които привлякоха вниманието на жребия. Други потенциални четвъртфинални сблъсъци са Кики Бертенс срещу Петра Квитова, Елина Свитолина срещу Каролина Плишкова и Симона Халеп срещу Наоми Осака. При дамите няма българско участие. Виктория Томова, Сесил Каратанчева и Изабела Шиникова отпаднаха в квалификациите. През миналата година Томова влезе в основната схема и преодоля първото стъпало, но във втори кръг  загуби от Серена Уилямс . Сензацията  Кори Гоф , която е само на 15 години, ще се изправи срещу по-голямата от сестрите Уилямс – Винъс, в мач от първия кръг.", "date": "2019.06.28", "title": "Григор Димитров започва с французин на \"Уимбълдън\""}
{"url": "https://www.dnevnik.bg/sviat/2019/06/28/3931338_vtoriiat_debat_na_demokratite_rasizum_trump_i_vsichki/", "text": "Сенатор Камала Харис доминира втория кандидатпрезидентски дебат на демократите снощи – тя влезе в няколко остри спора, включително с фаворита в проучванията – Джо Байдън. 20 демократи се борят за президентска номинация и дебатират в две поредни вечери в групи от по 10. (Как мина първата от тях  четете тук. ) Харис, която досега избягваше да използва лични истории за произхода си и вместо това предпочиташе да говори за опита си като прокурор на Калифорния, използва момента да покаже \"човешко лице\" в първия си пряк сблъсък с останалите кандидати. Харис има смесен произход – баща ѝ е от Ямайка, майка ѝ е индийка. Тя разказа как по време на опитите за премахване на сегрегацията в училищата в Калифорния чернокожите ученици са били карани с автобуси до различни училища и припомни как Байдън е бил против тази мярка и си е сътрудничил с други сенатори на същото мнение. \"Не смятам, че сте расист. И съм съгласна с вас, че трябва да работим съвместно\", каза тя. \"Но за мен бе лично и болезнено да ви слушам как говорите за репутацията на двама сенатори, които са изградили образа си и кариерата си върху расовата сегрегация.\"   Младият кмет на Саут Бенд, Индиана, Пийт Бутиджеж, бе изправен пред въпроси за расистко насилие в града му. По-рано този месец бял полицай застреля черен мъж, разследването още продължава и Бутиджеж отказа да го коментира в детайли. Той призна, че сред полицаите няма расово разнообразие, защото \"не е могъл да се справи с това\". \"Мога да ви разкажа за всичко, което сме направили като общност, всички предприети стъпки – от обучения до ръководства за деескалация, но това не спаси живота на Ерик Лоугън.\" Байдън, който осем години бе вицепрезидент при Барак Обама, прекара вечерта предимно защитавайки се. Той  води в проучванията засега  и дебатите бяха шанс останалите кандидати да рискуват да му нанесат вреда и да натрупат популярност за себе си. Освен Харис това направи и 38-годишният конгресмен Ерик Суалуел, който призова 76-годишния си съперник \"да предаде факела\" на по-млади кандидати. \"Бях шестгодишен, когато един кандидат за президент дойде на калифорнийската конвенция на демократите и каза, че е време факелът да бъде предаден на новото поколение американци. Това беше Джо Байдън. Преди 32 години той беше прав. И все още е\", каза Суалуел. Трима от водещите кандидати на партията – Байдън,  Бърни Сандърс  и  Елизабет Уорън  – са над 70-годишни, както и президентът Доналд Тръмп. Тръмп и здравеопазването За разлика от предишния дебат участниците в този атакуваха остро Тръмп, но не демонстрираха съгласие за това как да се справят с кризата в здравеопазването, което е най-горещият проблем за партията. \"Американският народ разбира, че Тръмп е мошеник, патологичен лъжец и расист и че излъга народа по време на кампанията си\", каза сенатор Бърни Сандърс, който също е сред фаворитите. Байдън говори за данъчните облекчения за богатите, приети от Тръмп, които увеличават неравенството в страната. \"Можем да ограничим вратичките в данъчното законодателство, които са на стойност 1.6 трилиона долара\", посочи той. На въпроса кой би одобрил план за здравна реформа, който премахва частните застраховки, само Сандърс и Харис отговориха с \"да\". Всички десетима кандидати на сцената обаче заявиха, че биха подкрепили държавно здравеопазване на незаконните имигранти.", "date": "2019.06.28", "title": "Вторият дебат на демократите: расизъм, Тръмп и всички срещу Байдън"}
{"url": "https://www.dnevnik.bg/evropa/2019/06/28/3931332_junker_es_shte_investira_v_borba_s_klimatichnite/", "text": "Европейският съюз възнамерява да инвестира в борбата срещу глобалните изменения на климата 25 процента от бюджета си за 2021-2027 година. Това заяви днес на пресконференция в Осака председателят на Европейската комисия Жан-Клод Юнкер, цитиран от ТАСС и БТА. \"Европа ще продължи да бъде лидер в борбата срещу глобалното затопляне, както го правихме в Париж (при подготовката и подписването на Парижкото споразумение за климата - бел. ред.) през 2015 година. Инвестираме в борбата срещу климатичните изменения 25 процента от дългосрочния бюджет на ЕС за следващия седемгодишен период\", каза Юнкер. Ръководителят на Европейската комисия обеща също така да направи финансирането на устойчивото развитие, включително разработката и внедряването на енергоспестяващи и чисти технологии, централна част от финансовата система на ЕС при процеса на създаване на единен финансов пазар на ЕС. Юнкер припомни, че Европейската комисия прие програма за постигане на икономика с нулеви въглеродни емисии до 2050 година.", "date": "2019.06.28", "title": "Юнкер: ЕС ще инвестира в борба с климатичните промени 25% от бюджета за 2021-2027"}
{"url": "https://www.dnevnik.bg/biznes/2019/06/28/3931434_proverka_na_angelkova_zalovi_ekskurzovod_s_falshiva/", "text": "Проверка на 15 екскурзоводи, осъществена от експерти от Министерството на туризма и Комисията на потребителите по Черноморието, водена от министър Николина Ангелкова, установи трима неправоспособни, от които единият бил с фалшива екскурзоводска карта. Проверката е след сигнали, подадени от организации на екскурзоводите в България. \"Ще бъдем безкомпромисни към хора, които работят като екскурзоводи без удостоверение. Работата на екскурзовода е изключително важна за имиджа на българския туризъм. Тези хора носят голяма отговорност - чрез тях гостите на страната ни се запознават с нейната история, култура и бит. От тях изключително много зависи дали туристите ще се върнат отново в страната ни\", коментира министърът. в Несебър. Съгласно изискванията на Закона за туризма всеки екскурзовод трябва да е лицензиран, да притежава специална карта, която да предоставя, за да се удостовери, че работи спрямо регламентите, припомни Ангелкова. Според Закона за туризма и наредбата екскурзоводската карта може да се отпечатва само от Министерството на туризма.", "date": "2019.06.28", "title": "Проверка на Ангелкова залови екскурзовод с фалшива карта"}
{"url": "https://www.dnevnik.bg/sport/2019/06/28/3931470_psj_podpisa_nov_dogovor_s_naiki_v_nai-goliamata_sdelka/", "text": "Френският футболен шампион ПСЖ обяви продължаване на партньорството си с американската компания за спортна екипировка \"Найки\". Двете страни подписаха нов договор до 2032 г., а партньорството им датира от 1989 г. Настоящият договор изтичаше през 2022 г., но двете страни решиха да го продължат с още 10 години предварително. \"Найки\" ще продължи да доставя екипировка на мъжкия и женския отбор на ПСЖ, но също така и на съставите по хандбал. ПСЖ и \"Найки\" не коментираха финансовите параметри, но още  през април испанското издание \"Ас\"  обяви, че двете страни са на прага на договор с три по-високи параметъра. Досега \"Найки\" плащаше по 25 милиона евро на година. По непотвърдена информация американският гигант вече ще плаща по 75 милиона евро. Френският шампион отдавна искаше предоговаряне на условията, след като не може да се мери със сумите, които получават \"Реал\" (Мадрид) и \"Барселона\", както и английските клубове. \"Новото ни споразумение с \"Найки\" е едно много важно постижение за клуба ни. То само показва, че амбициите, които имаме и ние, и нашите партньори, водят до заздравяне на връзките ни\", каза президентът на ПСЖ Насер ал Хелайфи. Той добави, че договорът с \"Найки\" е най-голямата спонсорска сделка в историята на клуба. Новината идва малко след като стана ясно, че ПСЖ е на път да постави рекорд по продажба на екипи. Парижани са близо да достигнат до 1 милион продадени фланелки за пръв път в своята история. В последната година ПСЖ се превърна в много атрактивен и на американския пазар, където бележи ръст от 470% на продадените фланелки. До голяма степен това се дължи на рекламирането на серията Air Jordan на \"Найки\". В Шампионската лига ПСЖ носеше фланелки от тази специална серия, която е разработена между \"Найки\" и Майкъл Джордан. Air Jordan е най-успешният бранд на американската компания вече няколко десетилетия. Нов договор с \"Найки\" може да донесе много сериозни приходи на ПСЖ и да му помогне да се справи с финансовия феърплей. Клубът е разследван за неспазването му. Парижани подписаха договор и с веригата хотели  Accor , която става генерален спонсор на клуба, заменяйки авиокомпанията Emirates. Авиопревозвачът на Дубай е спонсор на ПСЖ от 2006 г.", "date": "2019.06.28", "title": "ПСЖ подписа нов договор с \"Найки\" в най-голямата сделка в историята на клуба"}
{"url": "https://www.dnevnik.bg/politika/2019/06/28/3931458_su-25_niamalo_da_se_remontirat_i_nas_karakachanov/", "text": "Министърът на отбраната Красимир Каракачанов отхвърли възможността руски специалисти да участват в ремонта на щурмовите Су-25. Във вторник председателят на Народното събрание Цвета Караянчева заяви, че  самолетите Су-25 ще бъдат ремонтирани в България  и страната ни отправя покана към Русия руски специалисти да се включат. Караянчева каза това след среща с министъра на външните работи на Русия Сергей Лавров. Парите за ремонта на самолетите по договора с Беларус вече са преведени, заяви Каракчанов, който днес е на посещение в авиобаза \"Граф Игнатиево\", цитиран от БНР. Според него недоразуменията с Министерството на икономиката по изпълнението на договора трябва да бъдат преодолени, защото летателният ресурс на единия самолет вече е изтекъл. Ресурс имат не повече от 5 щурмовика. Според Каракачанов министърът на икономиката Емил Караниколов, който вече изрази несъгласие самолетите да се ремонтират от Беларус заради наложените санкции, е бил подведен, както и Цвета Караянчева. \"Може би някой е подал, как да кажа, погрешна информация. Можем да отидем към такъв вариант, не дай си боже, ако не се осъществи договорът с Беларус\", каза Каракачанов. Той не смята, че разнобоят ще има допълнително политическо напрежение в коалицията: \"Вчера парите бяха преведени и ако няма проблем с превода, следва Министерството на икономиката да издаде удостоверение за временен износ и самолетите да почнат да бъдат ремонтирани, за да не се окаже, че ще ги приземим.\" Ремонтът на българските щурмови самолети Су-25, който ще е за поне 100 млн. лв.,  не може да започне заради оръжейни санкции срещу Беларус . \"Министерството на отбраната разплати средства в указания размер през декември, след което бяха върнати заради политиката на кореспондентската банка, която трябваше да направи трансфера\", каза в началото на май заместник-министърът на отбраната Анатолий Величков след заседанието на комисията по отбрана на парламента. \"През март чиновници започнаха да обясняват, че има санкции, които могат да бъдат нарушени, което е абсолютно несериозно, имайки предвид практиката на други натовски и европейски държави\", коментира Каракачанов, цитиран от пресцентъра на Министерството на отбраната. Според него ремонтът и възстановяването на действаща бойна техника не попада под санкциите, наложени от ЕС. \"Санкциите срещу Беларус са по отношение само и единствено на вътрешни репресии. Практиката и на други европейски държави ясно показва, че по отношение на възстановяването на бойните способности не трябва да има някакви ограничения\", каза Каракачанов. \"За да бъде изяснен този въпрос, министерствата на икономиката и на отбраната внесоха на 19 юни т.г. предложение за допълнение на Постановлението на Министерския съвет № 91 от 9.04.2001 г., което касае ограниченията спрямо Беларус. Въпреки приетото от правителството допълнение Министерството на икономиката прави предложение за дерогация до всички държави - членки на ЕС, което на практика ще отнеме между 9 и 12 месеца\", разказа Каракачанов. Съветът на ЕС удължи ембаргото срещу Беларус с още една година през февруари. Санкциите са наложени още през 2004 г. и важат за оръжия и оборудване, които биха могли да се използват за вътрешни репресии. Санкции срещу Беларус няма, както и срещу Руската федерация, когато става въпрос за договори, сключени преди 2014 г, и за ремонт на техника на въоръжение в българската държава, e тълкуванието на Министерството на отбраната. Ремонтът на щурмовите самолети Су-25, за който Министерството на отбраната ще плати на беларуския \"558 Авиационен ремонтен завод\" в Барановичи поне 100 млн. лв., е  можел да бъде направен в България от държавния завод \"Авионамс\" . \"Рособоронекспорт\", който държи лицензите за Су-25, е планирал да участва в процедурата заедно с \"Авионамс\" и поради това на българското дружество не му е необходим такъв според кореспонденцията, водена с Министерството на икономиката. Правителството  реши да отпусне  \"до 99 млн. лв. с ДДС\" за ремонта на самолетите Су-25 в Беларус. Това е максималната сума, която може да бъде дадена от правителството, преди да се наложи специално решение на парламента. В последния доклад на комисията в Министерството на отбраната, водила преговорите, пише за крайната оферта на беларуската фирма: \"Цената за изпълнение на всички възможни дейности по предмета на поръчката (при възникнала нужда от това) за 14 бр. самолети Су-25 е в размер на 73 665 500 евро без ДДС.\" Това означава, че военното министерство ще може да направи пълен възстановителен ремонт максимум на 8 \"щурмовака\" Су-25. Ремонтът трябва да се направи за 4 години, като предвиденият процент на оскъпяване е 6% годишно. Процедурата по избор на изпълнител на ремонта на Су-25 официално започна на 17 август 2018 г., когато Министерството на отбраната публикува покана до \"558 Авиационен ремонтен завод\" в Барановичи за участие и договаряне. Същата покана е отправена и към руската \"Объединённая авиастрои́тельная корпорация\", в която са обединени всички руски производители на самолети. Обяснението на МО тогава бе, че само тези компании могат да ремонтират българските Су, а изводът е резултат на проучване. В крайна сметка до участие е допуснат само беларуският завод и на 23 октомври е избран за изпълнител. След допълнителни преговори окончателното решение за избор на изпълнител, подписано от министър Красимир Каракачанов, е взето на 16 ноември. Самото рамково споразумение е подписано на 30 ноември. На същата дата е подписано и допълнително споразумение, според което общата стойност на всички договори по споразумението не може да е по-голяма от 42 186 693.11 евро (с въпросните милиони евро и 11 евроцента сумата достига точно 99 млн. лв - бел. ред.).", "date": "2019.06.28", "title": "Су-25 нямало да се ремонтират в България, Каракачанов вече платил на Беларус"}
{"url": "https://www.dnevnik.bg/biznes/2019/06/28/3931474_bankata_za_razvitie_otpusna_rekorden_zaem_na_nova/", "text": "Създаденото в края на миналата година дружество \"Роудуей кънстракшънс\" вече е най-големият клиент на Българската банка за развитие. Държавната финансова институция е предоставила 148.5 млн. лв. заем на компанията, свързана с Румен Гайтански - Вълка, пише  \"Капитал\"  в днешния си брой. Обявената цел за тегленето на кредита е покупка на друга, контролирана от Гайтански, малка регионална пътностроителна фирма \"Пътстройинженеринг\", която с оборот едва 13.6 млн. лв. и 13 хил. лв. счетоводна печалба. От ББР не са отговорили на въпроси на изданието за обезпечението на кредита. Досега най-голямата известна експозиция на държавната банка, управлявана от бившия председател на Комисията за финансов надзор Стоян Мавродиев, беше към \"Слънчев ден\". Според годишния отчет на дружеството, което депутатът от БСП Георги Гергов продаде наскоро на смятания за близък до ДПС политика Делян Пеевски Ангел Палийски, то има одобрени кредити от банката за почти 64 млн. евро (125 млн. лв.), като усвоената част е 86 млн. лв. Държавната консолидационна компания също има одобрен кредит малко над 100 млн. лв., като към момента експозицията е около 70 млн. лв. Гайтански получи прозвището Вълка покрай фирмата си \"Волф\" (вълк на немски език), която години наред държеше концесията за почистването на София. Като стана кмет премиерът Бойко Борисов се закани да го извади от този бизнес, но в последните години Гайтански се връща към него, включително и като партньор на общинската фирма \"Чистота-Искър\", припомня \"Капитал\". Преди време Гайтански регистрира общо дружество и с Ахмед Доган, но то не заработи.  Повече подробности за двете дружества и параметрите на заема  четете тук. ", "date": "2019.06.28", "title": "Банката за развитие даде рекорден заем на компания, свързана с Румен Гайтански - Вълка"}
{"url": "https://www.dnevnik.bg/bulgaria/2019/06/28/3931499_edno_naum_pravoslaven_djulai_v_kavarna/", "text": "С празнична вечерня на 30 юни в църквата \"Свето Успение Богородично\" в Каварна ще започне празнуването на т.нар. православен \"Джулай\" в Каварна, съобщава плакат, набиращ все по-голяма популярност във \"Фейсбук\". На 1 юли в 5 часа пък към старата крепост на нос Чиракмана ще потегли литийно шествие. Това става с благословението на Варненския и Великопреславски митрополит Йоан, съобщава обявлението. роверка на \"Дневник\" в интернет показва, че това честване не е за първи път. По информация на БНР и миналата година е имало подобно литийно шествие. Практиката е сред руините на раннохристиянската базилика \"Св. св. Козма и Дамян\" да бъде отслужена света литургия. На 1 юли се чества и паметта на небесния покровител на българския народ свети Йоан Рилски. Християните от местната църква \"Св. Успение Богородично\" в Каварна, водени от отец Василий Селемет, всяка година се изкачват на хълма в деня на светите безсребърници, почистват от треви и храсти храма и служат в него. Към тях се присъединяват и много християни от Варна, Добрич и Шабла. Джулай, или Джулай морнинг, е традиция в България, свързана с хипи движението, за посрещане на изгрева на 1 юли. Символичното посрещане на изгрева е осмисляно като посрещане на ново начало. Най-масови са събиранията за посрещане на слънцето на морския бряг.", "date": "2019.06.28", "title": "Едно наум: Православен \"Джулай\" в Каварна"}
{"url": "https://www.dnevnik.bg/evropa/2019/06/28/3931504_vuv_franciia_e_registriran_nov_absoljuten_temperaturen/", "text": "Във Франция днес беше счупен абсолютният температурен рекорд, след като в 15 часа местно време температурите достигнаха 45.1 градуса по Целзий в град Вилвией, департамент Гар, Южна Франция. По-рано в 13:48 ч. (14:48 ч. българско време) в град Карпентрас в южната част на страната бяха измерени 44.3 градуса по Целзий, съобщи за \"Франс прес\" метеорологичната служба \"Метео Франс\", цитирана от БТА. \"Това е историческо\", коментира метеорологът Етиен Капикян. Предишният рекорд, 44.1 градуса, датираше от 12 август 2003 г. Той бе регистрирани в Сен Кристол ле-з-Але и Конкерак, също в Южна Франция. Стотици училища в страната бяха затворени, а други помолиха родителите да оставят децата си у дома, ако е възможно, отбелязва \"Гардиън\". Изпити в средните училища бяха отложени за следващата седмица. В по-големи градове на или близо до френското крайбрежие като Марсилия имаше безплатен вход за музеи, за да могат хората да се разхладят в помещения с климатици. Много басейни също позволяваха вход без такси. В Испания 17-годишно момче почина от слънчев удар в ранните часове на днешния ден в Кордоба, провинция Андалусия. Имаше и втора жертва - 80-годишен мъж, починал в четвъртък във Валядолид, вероятно от слънчев удар.", "date": "2019.06.28", "title": "Във Франция е регистриран нов абсолютен температурен рекорд (обновена)"}
{"url": "https://www.dnevnik.bg/bulgaria/2019/06/28/3931505_policiiata_zadurja_kradci_zadignali_26_kartini_na_anna/", "text": "Столичната полиция е задържала двама от трима извършители на кражба на 26 картини, пари и ценни накити. Третият участник в престъплението все още се издирва, съобщи на пресконференция директорът на Столичната дирекция на вътрешните работи (СДВР) старши комисар Георги Хаджиев. Кражбата е извършена от частен дом на 80-годишен мъж, наследник на художничката Анна Хен-Йосифова, която е обучавала дъщерите на цар Фердинанд – княгините Евдокия и Надежда. Освен ценните платна тримата извършители са взели 2350 лв. и бижута. Престъплението било извършено на 23 юни около обед в центъра на София, а сигналът е подаден 2 дни по-късно от дъщерята на възрастния мъж. Тя не успяла да се свърже с него по телефона, притеснила се и поискала съдействие от ключар, а вътре намерила баща си и леля си. Възрастният мъж бил пребит и вързан в банята и е лежал два дни там, но състоянието му вече се подобрява. \"Извършителите са влезли в жилището на пострадалия, като са се представили за служители на столичния инспекторат и са спечелили доверието му\", разказа административният ръководител на Софийската районна прокуратура Радослав Димов. Разследващите са засекли на видеокамера автомобила на извършителите. Един от тях е задържан и е направил самопризнания за престъплението. Негов съучастник се е предал сам и е отишъл с адвокат в столичната полиция вчера. Третият мъж се издирва. 25 от картините са открити на три различни места, а едно от платната се реставрира. Открити са и другите вещи. \"Част от картините са намерени в два антиквариата в центъра на София. 12 картини са продадени за около 400 лв. на първия прекупвач, след това са препродадени за 7000 лв. Няма данни някой да е поръчал да бъдат откраднати. Но цената на една картина на този художник за акварел е 1000 лв., а за маслени – около 3000 лв.\", обясни Хаджиев. Разследващите нямат данни антиквари да имат участие в планирането и осъществяването на кражбата. Софийската районна прокуратура е повдигнала обвинение на двамата задържани за грабеж, извършен при условията на съучастие, и са задържани за 72 часа. \"От събраните доказателства е ясно, че деянието е извършено по жесток начин – с побой и привеждане в безпомощно състояние на пострадалото лице\", заяви Димов. Извършителите са с много криминални регистрации, но това е първата кражба на културно-исторически ценности, за която се разследват. До момента са регистрирани за кражби и грабежи. Третият участник, който се издирва, също е с криминални прояви. Анна Хен–Йосифова живее и твори в България от 1900 г. Родена е на 16 юни 1872 г. в Халберщат, Долна Саксония. Работи в жанра на масления и акварелния флорален натюрморт, участва в много изложби в България и чужбина.", "date": "2019.06.28", "title": "Полицията задържа крадци за грабеж на 26 картини на Анна Хен-Йосифова"}
{"url": "https://www.dnevnik.bg/skorost/2019/06/28/3931522_gurciia_shte_nakazva_sus_zatvor_shofiraneto_v_netrezvo/", "text": "Гърция ще наказва със затвор от поне една година  шофьорите, пили алкохол  - това е една от промените в Наказателния кодекс на страната, които влизат в сила от понеделник. Това съобщи Министерството на външните работи на България. Разпоредбите, засягащи водачите на МПС, са визирани в чл. 290 А \"Опасно шофиране\", в който са определени следните наказания: който шофира в нетрезво състояние или  под влияние на наркотични вещества , или шофира по национален или второстепенен път в  насрещното платно , в пешеходни зони, на тротоар, или шофира технически неизправен или претоварен автомобил, или участва в гонки и причини риск за човек, се наказва с лишаване от свобода поне една година. Ако в същите случаи бъде предизвикана опасност за чуждо имущество, наказанието е лишаване от свобода за срок до 3 години или глоба, а при причиняване на тежка телесна повреда или щета върху обществени съоръжения наказанието е лишаване от свобода при строг режим до 10 г. Ако при посочените случаи бъде причинена смъртта на друго лице, е предвидено лишаване от свобода при строг режим за срок от поне 10 г. В случай на предизвикване на смърт на по-голям брой хора съдът може да определи доживотен затвор при строг режим.", "date": "2019.06.28", "title": "Гърция ще наказва със затвор шофирането в нетрезво състояние"}
{"url": "https://www.dnevnik.bg/bulgaria/2019/06/28/3931530_sudut_opravda_valentin_dimitrov_za_prisvoiavane_na_45/", "text": "Бившият шеф на столичната \"Топлофикация\" Валентин Димитров е невинен за длъжностно присвояване на 4.5 млн. лева от дружеството. Присъдата е на първа инстанция, 11 години след началото на разследването, което започна през 2006 г. Мая Стоилова, която е началник на фирма \"Шибър\" и бе обвинена като помагач на Димитров, също е невинна, реши състав на Софийския градски съд (СГС) с председател Величка Цанова. Валентин Димитров не коментира решението на съда, а от прокуратурата заявиха, че ще протестират присъдата, тъй като по-рано във финалните пледоарии поискаха 10 г. затвор за Димитров и 5 г. за Стоилова. Обвинителният акт беше внесен за пръв път в СГС през 2008 г., а делото стигна и до последна инстанция – Върховния касационен съд. Първоначално в обвинителния акт се твърдеше, че са присвоени 4.5 млн. лв. от столичната \"Топлофикация\", като са превеждани на \"Шибър\" в нарушение на Закона за обществените поръчки. Сумите били завишени, доставките били ненужни, а освен това стойността на отделните изделия била фактурирана на части. Според няколко експертизи на \"Шибър\" били платени 11.774 млн. лв., докато според заключението на експертите средната им цена е била 7.349 млн. лв. Първата присъда на Валентин Димитров по това обвинение бе 14 г. затвор. Стоилова също бе осъдена, а оправдани бяха още двама подсъдими заедно с тях - Емил Антонов и Георги Рогачев. През 2012 г. Софийският апелативен съд (САС) оправда всички подсъдими и делото стигна до последна инстанция. Върховният касационен съд обаче реши, че процесът трябва да се върне на САС. Друг състав на апелативния съд пък го върна на прокуратурата заради неясно, нелогично обвинение, което било непълно и неточно. След множество поправки, корекции и редакции и поне  четири пъти връщане на обвинителния акт  на прокуратурата той отново бе внесен в СГС през 2016 г., но само срещу трима от подсъдимите – Димитров, Мая Стоилова и Лина Абланска. Преди края на процеса Лина Абланска почина. Срещу Валентин Димитров има още едно висящо дело, по което той е подсъдим за пране на пари вече 10 години. Процесът не е приключил на първа инстанция. Междувременно Димитров бе осъден и  изтърпя присъда от 3 г. затвор  по друго обвинение – за безстопанственост. Бившият шеф на столичната \"Топлофикация\" има и  оправдателна присъда за валутни престъпления .", "date": "2019.06.28", "title": "Съдът оправда Валентин Димитров за присвояване на 4.5 млн. лв. от \"Топлофикация\""}
{"url": "https://www.dnevnik.bg/sport/2019/06/28/3931550_nikolai_mihailov_e_optimist_za_budeshteto_na_levski/", "text": "Вратарят на \"Левски\" Николай Михайлов смята, че клубът върви в правилната посока и ще има добро бъдеще. В интервю за клубната телевизия навръх 31-ия си рожден ден футболистът на сините добави, че трябва да се купят още качествени попълнения. \"Мисля, че свършихме доста работа по време на подготовката. Нещата вървят по план, най-важното е, че няма сериозни травми\", каза вратарят, който подписа  нов двегодишен договор . \"Клубът трябва да купи още качествени попълнения, които треньорът иска. Нищо повече. Оттам нататък е наша работа и на треньорския щаб да побеждаваме. Феновете винаги са били зад нас. Привържениците са зажаднели много. Те заслужават добро представяне през новия сезон и да виждат, че клубът се развива. Загуби винаги ще има. Когато отборът върви в правилната посока, всеки левскар ще дойде на стадиона.\" Михайлов добави, че не гледа какво се случва в съперниците на отбора \"Лудогорец\" и ЦСКА. \"Левски\" ще започне след около 2 седмици участието си в Лига Европа, където ще срещне словашкия \"Ружомберок\".", "date": "2019.06.28", "title": "Николай Михайлов е оптимист за бъдещето на \"Левски\" (видео)"}
{"url": "https://www.dnevnik.bg/biznes/2019/06/28/3931562_v_sdelkata_da_chez_ima_tvurde_mnogo_politika_smiata/", "text": "Прекалено много се преекспонира сделка за ЧЕЗ и тя се пречупва през политическата лупа, каза днес пред Би Ти Ви председателят на комисията по енергетика Валентин Николов. Той коментира  съобщението на \"Еврохолд\" , че вече има споразумение за покупка на българския бизнес на чешката компания за 335 млн. евро.  Това е с 15 млн. евро повече от цената, която се твърдеше, че е предложила Гинка Върбакова,  не успяла със своята компания \"Инерком\", да купи  електроразпределителното дружество..  Според Николов новият потенциален купувач \"Еврохолд\" е листнат на две борси и може да приключи сделката. \"Въпросът е какво ще се случи, след това, защото там има твърде много политика\", е мнението на Николов. Той е на мнение, че законът дава достатъчно правомощия на Комисията за енергийно и водно регулиране, така че тя да спре сделката, ако реши, а  проверките преди това от КЗК и ДАНС , го правят спокоен за сделката. Шефът на НЕК бил добър специалист Коментирайки  подадената, но не приета оставка  на изпълнителния директор на \"Национална Електрическа Компания\" Петър Илиев, Николов каза, че той е добър специалист и не е хубаво да има сътресения в енергетиката. Николов все пак препоръча на шефа на НЕК да е по-диалогичен и да работи с бизнеса. В отговор на въпрос, дали има проблем с изнасянето на отработената ядрено гориво от АЕЦ \"Белене\" Валентин Николов посочи, че това от първи до четвърти блокове е вече изнесено. Имало известно забавяне с изпращането в Русия на горивото от пети и шести блокове, но нямало повод за притеснения. \"Отработеното ядрено гориво го държим във водна среда, в която то може да стои 100 години\", успокои председателят на енергийната комисия и бивш директор на АЕЦ \"Козлодуй\".", "date": "2019.06.28", "title": "В сделката за ЧЕЗ има твърде много политика, смята председателят на комисията по енергетика"}
{"url": "https://www.dnevnik.bg/video/2019/06/28/3931560_video_ostankite_na_mosta_morandi_biaha_suboreni_s/", "text": "След евакуирането на хиляди жители от сградите под злополучния мост \"Моранди\" в Генуа останките му бяха взривени. Това стана близо година след трагичното рухване през август 2018 г. от 45 м височина на централна секция заедно с пътуващите по нея автомобили, при което загинаха 43 души. Взривяването бе отложено с около 40 минути, след като двама души от страна извън ЕС бяха открити в една от сградите да гледат телевизия без да са разбрали за евакуацията на над 3400 души. В крайна сметка около 4500 тона железобетонни конструкции, включително двете носещи кули, бяха унищожени за секунди. На моста и в основите му бяха монтирани резервоари с вода, които бяха взривени, за да се намали вдигането на прах.", "date": "2019.06.28", "title": "Видео: Останките на моста \"Моранди\" бяха съборени с експлозия"}
{"url": "https://www.dnevnik.bg/biznes/2019/06/28/3931564_asociaciiata_se_usumni_v_obshtestvena_poruchka_-_ot_21/", "text": "Асоциацията на геодезическите фирми се усъмни в обществена поръчка на национален парк \"Пирин\", в която са събрани 21 оферти, но 20 участника са отстранени преди етапа на отваряне на офертите. В писмо до институциите сдружението пита дали масово фирмите са некомпетентни или нещо в обществената поръчка не е наред. Поръчката е за геодезическо заснемане на водните огледала на езера с прогнозна стойност 175 000.00 лв. , а водещият критерий за оценка е най-ниска цена. Две дружества са отстранени за прозрачни пликове с ценово предложение и 18 дружества поради \"несъответствие на Техническите предложения с предварително обявените условия за изпълнение на поръчката, и конкретно с Техническите спецификации\", се вижда от решението (виж вляво). Спечелилият останал единствен кандидат е предложил да свърши работата за 164 500 лв. Асоциацията, чиито членове са част от отстранените, е написала жалба до Министерството на околната среда, което е принципал на парка. Оттам са отговорили, че инспекторатът на министерството не може да преценява законосъобразността на процедурите за обществени поръчки, а само осъществява административен контрол по спазването на нормативните актове от администрацията. Два от участниците в обществената поръчка са обжалвали в Комисията за защита на конкуренцията, но жалбите им са отхвърлени. Асоциацията изтъква, че в процедурата са взели участие почти всички големи геодезически дружества в страната (членове на Асоциацията на геодезическите фирми). Тя недоумява как \"с едно изключение, всички участващи геодезически дружества, част от които участват в изпълнението на големи инфраструктурни и строителни проекти в България, погрешно са разбрали или изобщо не са разбрали Техническите изисквания на ДНП \"Пирин\", и съответно са отстранени законосъобразно.\" В противен случай отстраняването им на ранен етап би означавало, че \"техническите спецификации на ДНП \"Пирин\" са изготвени погрешно, по начин, нарушаващ един от основните принципи на ЗОП – този за прозрачност, чиято цел е да се привлекат конкурентни оферти на фирми, които ще реализират поръчката по най – добрия възможен начин като съотношение между качество и цена\". Асоциацията се е оплакала на Дирекция \"Защита на финансовите интереси на Европейския съюз\" (АФКОС) към МВР и на Агенцията за държавна финансова инспекция.", "date": "2019.06.28", "title": "Асоциация се усъмни в обществена поръчка - от 21 участници 20 са отстранени"}
{"url": "https://www.dnevnik.bg/biznes/2019/06/28/3931559_fich_postavi_pod_nabljudenie_reitinga_na_evrohold/", "text": "Рейтинговата агенция \"Фич\" (Fitch) постави оценката си за \"Еврохолд\" под наблюдение за евентуално понижение заради обявената сделка, при която компанията  се очаква да придобие българския бизнес  на ЧЕЗ. В момента рейтингът на холдинга е B (пет степени под инвестиционен клас), а на трите му дъщерни застрахователни дружества - BB-. Под наблюдението попадат и оценките на \"Евроинс\", \"Евроинс Румъния\" и \"ЕИГ Ре\", макар че агенцията не очаква директен ефект върху тях от евентуалната сделка. Прогнозата е за отслабване на капитализацията на компанията майка, съобщава  \"Капитал\" . Причината за това е, че сделката, която ще бъде платена основно със заем, може да създаде финансови рискове - да свие печалбата за разпределяне от активите на ЧЕЗ. Въпреки това в анализа си агенцията посочва, че придобиваният бизнес е регулиран и осигурява предвидими парични потоци, което в дългосрочен план е източник на стабилност. Медиата посочва, че в краткосрочен план за успешното приключване на сделката са важни текущите нива и стъпката на агенцията може да затрудни осигуряването на финансиране. Рейтинговата агенция ще реши дали да понижи оценката си за компанията след като бъдат получени регулаторни одобрения - на Комисията за защита на конкуренцията и на Комисията за енергийно и водно регулиране.  От \"Еврохолд\" са обявили и пред агенцията, че ще запазят мениджмънта на ЧЕЗ в отговор на въпроса за липсата на опит в енергетиката. Агенцията очаква поетият дълг за сделката да се обслужва с приходите от придобитите от ЧЕЗ дружества, но виждат висок риск с капацитета им да генерират нужния ресурс.", "date": "2019.06.28", "title": "\"Фич\" постави под наблюдение рейтинга на \"Еврохолд\" заради сделката за ЧЕЗ"}
{"url": "https://www.dnevnik.bg/kultura/2019/07/05/3926217_otkus_ot_kreativen_otbor_na_ken_kosienda/", "text": "Креативен отбор Кен Косиенда УВОД Тази книга описва петнайсетте години, които прекарах в Apple, усилията ми да създавам страхотен софтуер, докато бях там, историите и впечатленията ми от онова време. Ако искате да узнаете какво означаваше да представиш демо на Стив Джобс или защо клавиатурата на тъчскрийна на iPhone се оказа именно такава, или какво правеше продуктовата култура на Apple изключителна, продължавайте да четете.  Ще ви разкажа за това какво означаваше да бъдеш софтуерен инженер в Apple, за напрежението и удоволствието да работиш в такава взискателна компания и за вълнението, което ние, софтуерните разработчици, изпитваме, когато накараме компютъра да направи нещо ново единствено с помощта на усамотение, умствени способности и набиране на текст.  Ще ви разкажа за общността от програмисти в Apple, от която станах част, и как една малка група от интровертни компютърни спецове създаде уеб браузър и операционна система за смартфон с тъчскрийн.  Ще разберете и как програмистите се вписват в по-голямата система за разработване на софтуер в Apple, за удоволствието да се работи съвместно с дизайнери, които могат да придадат изискан и елегантен вид и усещане, което създават нашите приложения, както и за стреса от представянето на резултата от труда ви пред колеги и шефове от средно и високо ниво, които непрестанно настояват за невъзможни подобрения.  Създаването на продукти по маниера на Apple включва множество аспекти – промишлен дизайн, хардуерен инженеринг, маркетинг, правноорганизационна дейност и управляване на международна верига за доставки, ако трябва да изброя само няколко – но за да разберете кое прави компанията Apple това, което е, нейната същина, трябва да сте наясно със софтуера. Аз ще ви запозная със света, в който живеят програмистите, как се създава софтуер от нулата и как се опитвахме да вдъхнем дух на този софтуер. Докато други компании проектират красив хардуер, нямат равни в областта на маркетинга, наемат страхотни адвокати и произвеждат огромни количества продукция, нито една не е в състояние да прави толкова интуитивен, грижливо разработен и забавен софтуер. Ако в продуктите на Apple има някаква магия, то тя се крие в софтуера. Ще ви разкажа как създадохме някои от най-важните софтуери в историята на компанията. Когато постъпих в Apple през 2001 г., главните продукти на компанията все още бяха настолните и лаптоп компютри и макар iMac с неговите ярки цветове и забележителен успех да беше възвърнал позициите на Apple като лидер на дизайна в областта на високите технологии – бяха изминали четири години от завръщането на Стив Джобс след продължилото му единайсет години изгнание – компанията все още владееше по-малко от 5% от пазара, доминиран от Microsoft Windows. По онова време Apple определено имаше ядро от почитатели ентусиасти, които бяха влюбени в продуктите на компанията, но за всички останали Mac беше компютър, който може и да бяха използвали в колежа, но впоследствие го бяха забравили. Четири месеца след назначаването ми в Apple нещата започнаха да се променят. Пускането в продажба на iPod беше за мен не по-малка изненада, отколкото за всички останали, и този портативен музикален плейър даде тласък на прехода на Apple от компютрите към персонализираните технологични продукти. Освен това iPod осигури парите и увереността, които щяха да доведат до разработването на изключително успешните последващи устройства. Кулминацията на всичко това стана iPhone, продуктът, който преобрази Apple от дребен технологичен играч в едно от най-доходоносните предприятия в света.  Аз бях свидетел и участник в тези времена и промени. Започнах да програмирам за iPhone, когато софтуерните инженери и дизайнери по този секретен проект можеха да се поберат в малка заседателна зала. Ако ме попитате за първия iPad, спокойно бих могъл да го нарека К48, вътрешното кодово название, което ние, разработчиците, използвахме преди Стив Джобс и маркетинговият отдел да изберат същинско име на продукта. Днес, когато пиша този увод, стотици милиони хора ползват споменатите продукти на Apple, а ако броите браузърите в Windows и Google Android, ползващи код, базиран на браузъра Safari, за чието разработване помогнах, тогава броят на тези ежедневни потребители става доста повече от един милиард, може би наближава два. Въпреки това никога не сме помисляли за такива големи количества. Бяхме твърде заети, съсредоточени в дребните детайли. Всеки ден в Apple беше като отиване в школа, в университет за създаване на високотехнологични продукти с фокус върху дизайна. Към това напрежение се добавяше изискване нещата да се правят както трябва и без да се опитваме съзнателно, успяхме да изградим подход към работата, който се оказа особено ефикасен за създаване на страхотен софтуер. Целта ми е да споделя нашия подход с вас. За основа на този разказ ще ми послужат седем елемента, които набелязах – на тях дължим успеха на софтуера на Apple:  1. Вдъхновение: да измисляме страхотни идеи и да си представяме какво би могло да се осъществи в действителност. 2. Сътрудничество: да работим добре заедно с други хора и да се стараем да обединяваме силните си страни. 3. Майсторство: да използваме уменията си за постигане на висококачествени резултати и непрекъснато да се стремим да се справяме по-добре.  4. Усърдие: да вършим необходимата \"черна\" работа, никога да не пестим усилия. Да не действаме половинчато. 5. Решителност: да вземаме трудни решения, без да ги отлагаме. 6. Вкус: да развиваме изтънчен усет за преценка и да намираме онзи баланс, който води до едно носещо удовлетворение завършено цяло.  7. Съпричастност: да се опитваме да виждаме света през очите на хората около нас и да създаваме продукти, които намират място в техния живот и отговарят на нуждите им.  Нямаше фирмени наръчници, описващи горните елементи. Никой не излагаше този списък при въвеждането на нови служители в работата. По стените на централата ни в Купертино нямаше табели, призоваващи да си сътрудничим. Напротив, инстинктивно усещахме, че налагането на твърдо установена методология би могло да ни попречи в търсенето на нововъведения. Именно затова нашият подход произтичаше от работата ни. Това се случваше както от горе надолу, подхранвано от безспорния авторитет и безкомпромисна прозорливост на Стив Джобс, така и от долу нагоре, благодарение на ежедневните усилия на дизайнери и програмисти, за които никога не сте чували, хора като мен и моите колеги, за някои от които ще ви разкажа.  Вероятно сте се сдобили с тази книга по различни причини, сред които: да разберете от първа ръка как работи една емблематична американска компания, да научите предисторията на някои от вашите любими продукти на Apple или да узнаете нещичко за този загадъчен занаят – разработването на софтуер. Но ако очаквате, че ще прочетете наръчник за \"Седемте елемента, които направиха Apple велика компания\", се надявам да разберете, че да се работи по типичния за Apple начин, в никакъв случай не е въпрос на отмятане на задачи по списък.  Макар седемте жизненоважни елемента да лежат в основата на онова, което правехме всеки ден, те представляват и откритие с дългосрочен обхват. Важен аспект на настоящата книга е начинът, по който изграждахме нашите творчески методи. Докато работехме за осъществяването на нашите продукти, ние развивахме подхода си за създаване на страхотен софтуер. Това беше еволюция, резултат от неотклонното ни внимание към непосредствената задача, без същевременно да губим от поглед крайната цел. Никога не разчитахме на ярки проблясъци на прозрение, които биха могли да решават проблеми с един замах, малко бяха и моментите, в които си струваше да извикаме \"Еврика!\". Дори в двата случая по време на кариерата ми в Apple, когато осъществих истински пробив – за тях ще ви разкажа повече в следващите страници – нямаше и следа от гол човек, притичващ през офиса на Apple, по примера на Архимед. Напротив, напредвахме групово стъпка по стъпка, от задача към дизайн, от демоверсия към готов продукт, като се възползвахме от всяка добра концепция. Непрекъснато търсехме начини да я усъвършенстваме. Смесвахме заедно седемте жизненоважни елемента и образувахме от тях \"молекули\" – като комбинирането на вдъхновение и решителност – за да създаваме първоначални прототипи. Или пък съчетаването на сътрудничество, майсторство и вкус, за да предоставим подробна обратна информация на някой член на екипа. Смесвахме също усърдие и съпричастност в непрестанните ни опити да направим софтуер, който хората биха могли да използват безпроблемно. Докато смесвахме и комбинирахме седемте жизненоважни елемента, винаги добавяхме нещо лично, някакъв осми вълшебен елемент. Като обединявахме своите цели, идеи, усилия, елементи, молекули и лично отношение, формирахме подхода си. Подход, който наричам креативен отбор. ", "date": "2019.06.28", "title": "Откъс от \"Креативен отбор\" на Кен Косиенда"}
{"url": "https://www.dnevnik.bg/gradska_sreda/2019/06/28/3931554_fandukova_poiska_ostavkata_na_glavniia_arhitekt_na/", "text": "Столичният кмет Йорданка Фандъкова поиска втора оставка в рамките на два дни, този път заради издадено разрешително за строителство на терен, за който се търси възможност да остане зелена площ. В пост в страницата си във \"Фейсбук\" тя обяви, че настоява кметът на \"Младост\" да поиска оставката на главния архитект на района арх. Стефан Стефанов заради издадено разрешение за строеж между блоковете 401 и 409 в квартала. Фандъкова обяснява, че по нейна заповед работна група, включваща общински съветници от всички политически сили, главния архитект на София Здравко Здравков и кмета на \"Младост\" Румен Русев, от няколко месеца разглеждат проблемните имоти в \"Младост\" с предвидено застрояване, а целта е те да бъдат запазени като градини и зелени площи.  \"Днес разбрах, че докато текат преговори за преместване на тези имоти на общински терени, главният архитект на район \"Младост\" е издал разрешение за строеж на един от тях - при бл. 401 в \"Младост\" 4. Това освен явен саботаж на преговорите е и провокация към нашите общи усилия с общинския съвет да запазим за зелени площи терени, които са междублокови пространства и градини. Настоявам кметът на \"Младост\" да поиска оставката на главния архитект на района арх. Стефанов. Главният архитект на Столична община арх. Здравков изисква за проверка цялата документация на проекта\", се казва в публикацията на Фандъкова. Случаят е още скандален, обяснява Тодоров, защото работна група от общински съветници от два месеца работи за обезщетяване на проблемни имоти в \"Младост\" и този терен е на трето място по приоритетност за целия район. По време на преговорите за обезщетяване на собственика на терена пред блок 401, районният архитект на \"Младост\" е издал разрешението за строеж. Така инвеститорът се отказва да преговаря с работната група и решава, че ще строи именно в междублоковото пространство, обясни Тодоров.", "date": "2019.06.28", "title": "Фандъкова поиска оставката на главния архитект на \"Младост\" заради разрешен строеж"}
{"url": "https://www.dnevnik.bg/sviat/2019/06/28/3931452_otnosheniiata_london-moskva_niama_da_se_promeniat/", "text": "Отношенията между Великобритания и Русия няма да се подобрят, докато има заплахи от Москва към Лондон и неговите съюзници. Лондон е отворен за различни отношения, но преди това руското правителство трябва да промени поведението си. \"Нормализацията на двустранните ни отношения е невъзможна, докато Русия не прекрати безотговорните си и дестабилизиращи действия\", е заявила премиерът Тереза Мей на срещата си в Осака с руския президент Владимир Путин. Преди това тя говори за хакерските атаки и разпространяването на дезинформация от руската държава. Думите ѝ от разговора на 4 очи бяха цитирани от представител на нейния кабинет. Британски медии разпространиха протоколна снимка преди разговорите им в кулоарите на срещата на върха на Г-20 и на тях Мей е с ледено студено изражение, докато се ръкува с Путин. Тя е добавила също, че употребата на бойно нервно-паралитично вещество в Солзбъри е недопустимо събитие. Миналия март в британския град бе извършено нападение срещу бившия руски разузнават Сергей Скрипал и дъщеря му Юлия. Според Лондон и съюзниците му то е дело на хора от руското военно разузнаване ГРУ. Мей е казала на Путин, че \"употребата на това смъртоносно вещество на улиците на Солзбъри е част от по-общата тенденция за неприемливо поведение и случилото се е заслужаващ остро осъждане акт, довел до смъртта на британски гражданин\". Говорител на \"Даунинг стрийт\" казва, че премиерът е заявил още, че Великобритания разполага с \"неоспорими доказателства, че Русия е зад атаката и това е резултат от подробно разследване и сътрудничеството с нашите съюзници\". Тя добави, че подобно поведение не бива никога да се повтаря и че Лондон иска да види изправени пред съда двамата руснаци, които смята за отговорни. \"Премиерът подчерта, че Великобритания безпрекословно ще продължи да защитава либералната демокрация и защитата на човешките права, както и равенството на всички групи, включително на хората от ЛГБТ общностите.\" В интервю за \"Файненшъл таймс\", разпространено часове преди срещата в Япония, Путин за пореден път отхвърли страната му да има каквото и да е общо с нападението в Солзбъри и смъртта на британска гражданка. Той опита да омаловажи случилото се, като каза, че \"целият този шум около шпиони и контрашпиони не е достоен \"за междудържавни отношения за милиарди и съдбата на милиони\", не струва и 5 копейки и трябва да бъдат оставени спецслужбите на двете страни да се разберат помежду си. Дори не можем да ги поставим на едни и същи везни - казвате, че сме отровили Скрипал, но първо трябва да го докажете, добави Путин. След това той повтори тезата си, че Скрипал е национален предател и като е бил двоен шпионин е извършил \"най-мерзкото престъпление, което можем да си представим\". Президентът предположи, че след като Тереза Мей така и така си тръгва от поста, \"значи е свободна да направи това, което смята за правилно, важно и необходимо, без да мисли за някакви вътрешнополитически последици.\"", "date": "2019.06.28", "title": "Отношенията Лондон-Москва няма да се променят, докато сме заплашени, каза Тереза Мей"}
{"url": "https://www.dnevnik.bg/bulgaria/2019/06/28/3931568_ot_granichna_policiia_praviat_kakvoto_mogat_no_ne/", "text": "Българските и гръцки гранични власти правят каквото могат, но не успяват да се справят с колоната от автомобили на ГКПП Кулата - Промахон, беше съобщено на пресконференция днес на граничния пункт, предаде БНТ. От сутринта днес до този момент, за влизане в Гърция се чака около 4 часа. Работят девет гишета, а проверките обичайно продължават 2 минути, казват от \"Гранична полиция\". Проблем е обаче увеличеният брой автомобили на пътуващи от държави извън ЕС - основно от Сърбия, Украйна и Молдовоа. При тях е нужна детайлна проверка и от българските, и от гръцките власти. Друг проблем за много децата в колите, като за всяко от тях, непридружено и от двамата си родители, трябва да се провери дали има нужните документи, за да напусне страната. Според \"Гранична полиция\" от полунощ до 18 часа днес са минали 6500 автомобила. Наблюденията са, че трафикът този месец, сравнен с миналата година, се е увеличил значително. От \"Гранична полиция\" съветват да се избират алтернативни маршрути и гранични пунктове.", "date": "2019.06.28", "title": "От Гранична полиция правят каквото могат, но не могат да стопят опашката на Кулата"}
{"url": "https://www.dnevnik.bg/evropa/2019/06/28/3931408_v_germaniia_bez_red_ne_moje_daje_i_v_rekordnite_jegi/", "text": "В чужбина завиждат на Германия за нейните магистрали. И за високите скорости, които човек може да развива по тях. Големите жеги обаче предизвикват на места нагъване на асфалта или пропукване на бетона. Затова при високи температури се въвеждат ограничения на скоростта - с цел да се избегнат излишни рискове. Ограниченията важат на всички места, където дневните температури в два последователни дни надвишават 30 градуса. Забрана за влизане в горите? Разходките из горите са любимо занимание на германците в свободното им време - особено през лятото, когато гората обещава прохлада. Но депутатът от СвДП Карлхайнц Бузен настоява да бъде въведена временна забрана за влизане в горите - заради опасността от горски пожари. Депутатът припомня за 1700-те пожара в Германия през миналото лято и предлага да бъдат предвидени солени глоби. По неговите думи в случай на пожар гората лесно може да се превърне в капан, от който няма излизане. Вкъщи заради горещините При рекордни горещини много училища в Германия съкращават часовете или дори ги отменят напълно. За работниците и служителите обаче не са предвидени подобни решения. Затова пък работодателите са задължени да се грижат за \"благоприятни за здравето температури\" в служебните помещения. Конкретно това означава, че температурата в офиса не бива да надвишава с много 26 градуса. Ако е по-висока от 30 градуса, работодателят е длъжен да предприеме спешни мерки. Има обаче професии, при които дори и в най-големите жеги важат строги правила за облеклото: полицаите например са длъжни да носят дълги панталони и затворени обувки, независимо колко висока е температурата навън. Разрешено им е единствено да носят служебни ризи с къси ръкави. А понякога им позволяват да свалят и фуражката. Прохлада във фонтана Горещините са най-неприятни в големите градове, където нажежените стени на сградите излъчват топлина дори и след залез слънце. Затова мнозина се изкушават да потърсят разхлада в някой градски фонтан. Но внимание: в общинските правилници за ползване на парковите пространства често фигурира един параграф, в който е записано следното: \"Забранено е къпането във всички водни площи, които се намират извън откритите басейни.\" В Берлин например глобата за подобно нарушение може да достигне 5 хил. евро. Плискането с вода или потапянето на краката в някой градски фонтан също не е позволено. Защото фонтаните служат за разкрасяване на градската среда, гласи аргументът на властите. Без голи рамене! Рекордните жеги в милионния град Кьолн карат мнозина да търсят прохлада в прочутата Кьолнска катедрала. Нищо чудно: температурата във вътрешността на храма не надвишава 21 градуса. Това обаче създава работа на пресслужбата на катедралата, откъдето вече на няколко пъти предупредиха, че не е желателно влизането на оскъдно облечени посетители. Още на входа служители на храма раздават шалове на хората, които нямат по-плътна дреха под ръка. Важно е най-вече да се покрият голите рамене. Освен това е забранено яденето на сладолед. Дори пиенето на вода не е желателно.", "date": "2019.06.28", "title": "В Германия без ред не може, даже и в рекордните жеги"}
{"url": "https://www.dnevnik.bg/sport/2019/06/28/3929392_kak_tehnologiia_ot_samoletnite_dvigateli_e_nadejdata/", "text": "Два подиума, това донесе до момента дългоочакваното партньорство между  \"Ред бул\"  и \"Хонда\" във Формула 1. От началото на сезона \"биковете\" смениха доставчика си на двигатели и заложиха на японската компания, която в миналото беше един от най-успешните производители на задвижващи системи. С 69 победи зад гърба си и куп титли с \"Макларън\" в турбо ерата \"Хонда\" има история, но в настоящето изостава от останалите. При завръщането си в спорта с \"Макларън\" през 2015 г. \"Хонда\" не успя да се върне към славните си години, но се надява да промени ситуацията с \"Ред бул\". След  Гран при на Франция  на пистата \"Пол Рикар\" стана ясно и какъв е последният ход на японците, с който се надяват да догодиня \"Мерцедес\" и \"Ферари\" по отношение на двигателите. Това е технология, която идва от самолетните двигатели. След изследавния продължили няколко години, включващи няколко отделни екипа в компанията, \"Хонда\" решава, че може да приложи технология от своя отдел, който произвежда реактивни двигатели за самолети, в екипа във Формула 1. Спецификация 3 на задвижщавата система на \"Хонда\" се базира на подобрение на турбото и двигателя с вътрешно горено, уточняват от компанията базирана в Сакура. \"Реактивният двигател за самолет е много различен от това, което представлява един съвременен двигател във Формула 1. Но турбокомпресора и хибридната система за изгорелите газове MGU-H са много сходни с турбината на самолетите\", обяснява техническият директор на \"Хонда\" за Формула 1 Тойохару Танабе. Според него след дълги проучвания отделът за самолетите е убедил шефовете на компанията, че технологии могат да бъдат внедрени и във Формула 1. Промяната, която от \"Хонда\" са направили е свързана с дизайна на турбокомпресора и аеродинамичната му форма. Тя е вдъхновена от реактивния двигател HF120, който задвижва 6-местния самолет HondaJet. \"Със сигурност ще отнеме време, за да кажем дали този ход ще бъде успешен. Направихме много анализи и предложихме на \"Ред бул\" и \"Торо росо\" да доставим тези двигатели по-рано, още за Гран при на Франция, те се съгласиха\", каза още Танабе и добави: \"Именно MGU-H е зоната, където може да има най-голямо развитие по отношение на технологиите\". Хибридната система за изгорелите газове е един от най-важните компоненти в съвременните двигатели във Формула 1. MGU-H преобразува топлината от изгорелите газове в електрическа енергия, която захранва другата хибридна система MGU-K (кинетичната енергия). Тя контролира и скоростта на турбото, с което допринася за около 20% от общата мощност на болидите във Формула 1. Предстоящият старт във Формула 1 в Австрия е много важен за \"Ред бул\", след като концернът собственост на Дитрих Матешиц е базиран именно в страната и надпреварата на пистата \"Шпилберг\" е домашна за \"биковете\". Уикендът не започна много успешно за отбора, след като Макс Верстапен катастрофира във втората свободна тренировка. Холандецът успя да направи само 13 обиколки на пистата във втората 90-минутна сесия. Катастрофа имаше и Валтери Ботас с \"Мерцедес\". В първата тренировка най-бърз беше световния шампион Люис Хамилтън, а във втората Шарл Льоклер с \"Ферари\".", "date": "2019.06.28", "title": "Как технология от самолетните двигатели е надеждата на \"Ред бул\" за успех във Формула 1"}
{"url": "https://www.dnevnik.bg/photos/2019/06/28/3931551_fotogaleriia_svetovnite_snimki_na_denia_28_juni_2019_g/", "text": "Самолети T-6 Texan II на Израелските военновъздушни сили правят демонстрация на церемония за дипломиране на военните пилоти в база Хацерим в Израел", "date": "2019.06.28", "title": "Фотогалерия: Световните снимки на деня 28 юни 2019 г."}
{"url": "https://www.dnevnik.bg/biznes/2019/06/28/3931581_severen_potok-2_premina_tochkata_ot_koiato_niama/", "text": "Газопроводът \"Северен поток-2\", по който се предполага, че ще се транспортира руски газ за Европа през Балтийско море, ще бъде готов на време и той премина точката, от която няма връщане назад, въпреки законовите пречки и заплахата от американски санкции. Това заяви президентът на руския газов холдинг \"Газпром\" Алексей Милер, цитиран от агенция \"Франс прес\", съобщи БТА. \"Ние се ръководим от принципа, че \"Северен поток-2\" ще бъде завършен точно в предвидените срокове, т.е. преди края на 2019 година, за да влезе в действие в началото на 2020 година, заяви Милер на годишното събрание на акционерите на \"Газпром\" в Санкт Петербург. Газопроводът трябва да транспортира руски газ до Германия и останалата част на Европа, заобикаляйки основната досега точка на транзитирането му - Украйна, с която Русия продължава да има изключително конфликтни отношения, отбелязва АФП. Предвижда се \"Северен поток-2\" да премине през пет страни - Русия, Финландия, Швеция, Дания и Германия. Последната пречка пред този мащабен проект на стойност 11 милиарда евро, е постигането на споразумение с Дания, за да може газопроводът с капацитет 55 милиарда кубични метра газ да премине през нейната изключителна икономическа зона. \"Липсата на разрешение от Дания все още не е критично\", допълни Милер, заявявайки, че дори да няма такова разрешение, проектът ще бъде приключен навреме. Днес по-голямата част от руския газ за Европа преминава през Украйна - над 80 на сто през 2018 година, според Газпром. Споразумението за транзитирането на руското синьо гориво през Украйна изтича в края на 2019 година, а двете страни все още не са се споразумели какво ще стане след това. Освен всичко това президентът на САЩ Доналд Тръмп заплаши със санкции газопровода, който, според Вашингтон, прави Европа прекалено зависима от Русия, припомня АФП.", "date": "2019.06.28", "title": "\"Северен поток-2\" премина точката, от която няма връщане назад, обяви президентът на \"Газпром\""}
{"url": "https://www.dnevnik.bg/tehnologii/2019/06/28/3931591_epul_iznasia_ot_sasht_v_kitai_proizvodstvoto_i_na_mak/", "text": "Американската корпорация \"Епъл\" (Apple) изнася производството на професионалните компютри Мак про (Mac Pro) от САЩ в Китай на фона на търговските спорове между Вашингтон и Пекин. Това пише днес в електронното си издание в. \"Уолстрийт джърнъл\", цитиран от БТА. Според данни на източниците на бизнес изданието \"Епъл\" е сключила договор с тайванския подизпълнител \"Куанта къмпютър\" (Quanta Computer), който ще произвежда \"Мак Про\" в завода си край Шанхай. \"Уолстрийт джърнъл\" отбелязва, че професионалният компютър, чиято цена на дребно е около 6000 долара, на практика е единственото от основните устройства на Епъл, които се произвеждат на територията на САЩ. Сега калифорнийският технологичен гигант може да намали разходите си, защото \"Куанта къмпютър\" се намира в Китай или с други думи в непосредствена близост до много азиатски доставчици на части за Епъл. Основана през 1976 година, \"Епъл\" произвежда смартфоните \"айФон\" (iPhone), таблетите \"айПад\" (iPad), компютрите \"айМак\" (iMac), ноутбуците \"МакБук\" (MacBook), музикалните плеъри \"айПод\" (iPod ) и други високотехнологични устройства. Компанията с централа в Купертино, щата Калифорния, е една от най-големите в света с пазарна капитализация от близо 1 трилион долара, припомня ТАСС.", "date": "2019.06.28", "title": "\"Епъл\" изнася от САЩ в Китай производството и на \"Мак Про\""}
{"url": "https://www.dnevnik.bg/sport/2019/06/28/3931594_olimpiiskiiat_shampion_ot_atlanta_daniel_petrov_e/", "text": "Олимпийският шампион по бокс от Атланта 1996 Даниел Петров е приет в психиатрична клиника, съобщава \"Нова телевизия\". Бившият състезател в лека категорич е имал проблеми с черния дроб, които според специалисти са отключили психическо разстройство. Първоначално Петров е бил приет в болница в София, но от няколко дни е психодиспансер. Освен олимпийското злато от Атланта, той има световна титла от Берлин 95 и две европейски титли (1993 и 1996 г.). \"В България, може би и света, малко хора ги имат тези медали.Последно го видях на 23-ти май, беше ми на гости, в добра форма. След това на 24-ти се видяхме пак и на 25-ти. Всичко беше наред, поговорихме си като приятели\", коментира пред \"Нова\" бившият треньор на боксьора Йордан Стоянов.", "date": "2019.06.28", "title": "Олимпийският шампион от Атланта Даниел Петров е приет в психиатрична клиника"}
{"url": "https://www.dnevnik.bg/politika/2019/06/28/3931496_intrigite_na_ruskoto_zadkulisie_sa_nasocheni_sreshtu/", "text": "Интригите на руското задкулисие са насочени срещу мен, а то си има своите поддръжници в България. Това каза в интервю за \"Панорама\" по БНТ тази вечер президентът Румен Радев, в отговор на въпрос дали не е време да отрече участието на руското задкулисие в неговия избор. \"Няма да се впускам в конспирология, кое е това задкулисие, кои са му поддръжниците, но има хора, които се прокрадват в политиката с външни зависимости и на гърба на България\", допълни държавният глава. Легитимация пред чуждо правителство Румен Радев вижда и в нерационалния пакет, с който се поръчват изтребителите F-16 за българската армия. \"Когато имаме един нерационален пакет, както е в случая, който се оправдава с геополитика, тя обслужва явно определени политици, които може и да търсят легитимация пред някое чуждо правителство, но тя е на гърба на ВВС, на летците. Те ще трябва да изпълняват невъзможни операции с това осакатено оборудване\", каза президентът. Той изрази съжаление, че дебатът за самолетите е излязъл извън обхвата на обективните критерии. Радев е на мнение, че не е изпълнено нито едно от предварителните обещания, дадени при стартиране на процедурата - приемлива цена, разсрочено плащана, силен офсет, индустриално сътрудничество, покупка на самолет с големи способности. Според него при сегашната екипировка поръчаните F-16 са играчки за авиошоу с минимум ракети въздух-въздух, никакви високоточни оръжия. Радев дори посочи, че за атака не цели на повърхността новите самолети ще са по-слаби дори от  руските Су-25 , който авиацията има в момента. В отговор на друг въпрос, Радев каза, е отношенията с Русия не трябва да почиват на благодарността, а на основата на истината. \"За съжаление в последните 30 години се направи не малко истината да се изопачи и забрави и сега лекуваме раните и от двете страни\", допълни той. Според Радев определени кръгове непрекъснато внушават, че той гледа на Изток. \"А къде са тези хора да ме питат, дали негледам много на Запад, като съм на посещение по покана на президента на Германия, Холандия, Италия, Португалия, Австрия, Швейцария, Унгария, Хърватска, Израел, на ауденция при краля на Белгия, английската кралица\". Държавният глава уточни, че неговите визите се задават от българския народ и поради тази причина е приел след няколко дни да посети Китай, където бил поканен от китайския президент. \"България просто я няма да инвестиционна карта на Китай в Източна Европа. Надявам се моето посещение да даде импулс, важно е да има добър диалог. Имаме амбицията да издигнем нивото на нашите отношение на т.нар стратегическо партньорство, това е важно условия, за да се отпушат т.нар стратегически проекти и първото условия за това е директна авиолиния Пекин – София\", каза още Радев. Той коментира  и размера на партийната субсидия , като обобщи, че тя трябва да е по-ниска от сега, но не и прекалено ниска.", "date": "2019.06.28", "title": "Интригите на руското задкулисие са насочени срещу мен, обяви Румен Радев"}
{"url": "https://www.dnevnik.bg/citat_na_deniia/2019/06/28/3931601_citat_na_denia_pri_utvurjdavashtiia_se_avtoritarizum_e/", "text": "При утвърждаващия се авторитаризъм е жизнено важно да имаме силна опозиция. Това каза президентът Румен Радев в интервю за предаването \"Панорама\" по БНТ. Думите му бяха по повод въпрос, защо никой друг политик не е подкрепил така, както Корнелия Нинова, след загубата на евроизборите. \"Когато в дълъг период има апатия една малка искра може да детонира вълна срещу статуквото и често се излиза извън рамките, и механизма на закона, и тук е опасното\", каза още Радев. Попитан за размера на партийната субсидия, той посочи, че тя не трябва да е колкото е сега, но не може и да е много ниска, \"защото рискът го споделят всички –зависимост на партиите от външни интереси. Румен Радев каза още, че е избрал своя път и той не е да следва изборът на мнозинството. \"Ако го бях избрал, щях да имам спокоен и безгрижен мандат, но винаги съм следвал своите убеждения\", каза президентът.", "date": "2019.06.28", "title": "Цитат на деня: При утвърждаващия се авторитаризъм е жизнено важно да имаме силна опозиция"}
{"url": "https://www.dnevnik.bg/bulgaria/2019/06/28/3931614_bez_amerikanskite_centrali_bulgariia_ne_bi_vliazla_v/", "text": "България не би влязла в ЕС без двете американски централи. Да не забравяме това, каза днес пред \"Панорама\" по БНТ посланикът на САЩ в София с изтичащ мандат Ерик Рубин. Преди няколко дни беше съобщено, че за нов посланик в България  ще бъде предложена  Херо Мустафа , която в момента е зам.-ръководител на американската дипломатическа мисия в Португалия. Рубин припомни, че за да влезе в евросъюза България е трябвало да затвори стари съветски реактори в Козлодуй и така се е появил \"критичен недостиг на електричество\". \"Тези американски компании подписаха договори с тогавашното българско правителство, за да заместят спрените реактори\", каза още Рубин. Според дипломата благодарение на двете централи, България е разнообразила енергийните си източници. \"Това е въпрос на национална и енергийна сигурност, както и на цена. Причината енергията тук да струва скъпо е, че почти цялата идва от един източник – Русия. Това е основата на европейската енергийна политика и ние я подкрепяме. Има ли монопол, цените са високи. Има ли конкуренция – спадат\", обясни Ерик Рубин. Той подчерта, че техният ток не е най-евтиният, но не е и най-скъпият. Посланикът на САЩ каза още, че фирмите имат договори с българското правителство, които трябва да се спазват. \"Компаниите обаче заявиха готовност за предоговаряне. Решението занапред е диалог между компаниите и правителството\", обясни Ерик Рубин. През април беше  съобщено, че финансовият министър Владислав Горанов  има решение как предсрочно да се прекратят договорите с така наречените американски централи - \"Ей И Ес Гълъбово\" и \"КонтурГлобал Марица-изток 3\". Договорите с тях изтичат през 2026 и 2024 година. На въпрос за сделката за изтребителите F-16, дипломатът каза, че тя е предложена като към съюзник. \"От самото начало това са междуправителствени преговори. Не е търговска продажба. Фокусът бе да подпомогнем България в модернизацията на отбраната. Българските ВВС да станат модерни, съвместими с НАТО. Американското и българското правителство заедно да напредват в сделката. Продажбата на 8 изтребители не е толкова голяма сделка като бизнес, колкото е значима за модернизацията на българската отбрана\", посочи Ерик Рубин. Попитан, дали не е американският посланик, критикувал най-малко България, той уточни, че се е старал да контактува конструктивно, а не с публично навикване и критики. \"Много пъти съм говорил открито за върховенството на закона, за медийната свобода. Правил съм го, но по конструктивен начин, както говорим с приятелите и съюзниците. Не е съвсем вярно, че не съм критикувал. Старал съм се обаче да го правя така, че да има промяна. Иначе няма смисъл. Така си говорят приятелите и съюзниците\", каза още дипломатът. Попитан за визите за САЩ , Рубин посочи, че би искал всички членове на ЕС да имат свободен безвизов достъп до САЩ. \"Това е справедливо искане и цел, за която трябва да работим. Разбирам, че е въпрос и на справедливост. Но е въпрос на закон, не на правителствена политика. Президентът няма власт да промени закона. Може само Конгресът - и там има внесени предложения\", каза още Ерик Рубин. Той допълни, че няма правомощия да промени нещата, но изрази увереност, че в крайна сметка проблемът ще се реши.", "date": "2019.06.28", "title": "Без американските централи България не би влязла в ЕС, смята посланик Рубин"}
{"url": "https://www.dnevnik.bg/sport/2019/06/28/3931611_voleibolistite_nadviha_sasht_i_vzeha_peta_pobeda_v/", "text": "Националният отбор по волейбол за мъже записа престижна победа в Лигата на нациите, след като надви САЩ с 3:1 (21:25, 25:19, 25:23, 25:23). Успехът дойде след обрат в първия мач в  зала \"Колодрума\" в Пловдив . Победата е втора поредна за българските волейболисти, които в предходния минитурнир надиграха Германия след серия от четири поредни загуби. Общо в Лигата на нациите България вече има пет победи и осем поражения. За минитурнира в Пловдив Силвано Пранди може да разчита на капитана Виктор Йосифов, титулярното либеро Теодор Салпаров, както и на опитния Николай Николов.  Близнаците Георги и Валентин Братоеви  отпаднаха от състава, както и Теодор Тодоров. В другия мач от минитурнира в Пловдив  Иран  надигра Сърбия със същия резултат 3:1 (25:23, 26:28, 25:22, 25:19). Азиатците взеха 11-а победа в турнира и с 33 точки водят в Лигата на нациите. В събота българският състав играе с Иран, а в неделя със Сърбия. И двата мача са от 20.40 часа. Цветан Соколов се отчете с 20 точки и беше най-резултатен за България. Николай Николов добави 10. За САЩ Бенджамин Пач завърши с 22, а Томас Джешке с 13 точки. В мача между България и САЩ първият гейм беше колеблив за българите и премина през няколко обрата. Тимът поведе с няколко точки, най-вече заради грешки на американците при начален удар. След средата обаче грешките зачестиха и в българския лагер, и така САЩ поведе. С 25:21 американците успяха да затворят първата част без да блестят, но показаха малко по-стабилна игра. Загубеният първи гейм мотивира българите, които макар и да влязоха трудно във втората част, успяха постепенно да вдигнат оборотите. Най-вече с добри изяви в атака България поведе след втората техническа пауза. Разликата постоянно се увеличаваше, за да може накрая българите да затворят частта с 25:19. Третият гейм до голяма степен приличаше на първата част, като премина през множество обрати. САЩ поведе с пет точки при 16:11 след силна серия на начален удар на Томас Джешке. От трудната ситуация българите все пак намериха изход с добри изяви на Цветан Соколов, Мартин Атанасов и капитана Йосифов. С общи усилия резултатът беше изравнен, а с 25:23 България взе още един гейм, за да поведе. Последният гейм в мача се оказа не по-малко драматичен. Всичко изглеждаше решено при 23:19 за България, но ново заставане на Джешке на сервис върна Щатите в гейма. САЩ изравни при 23:23, но българският тим показа здрави нерви, за да съумее да вземе мача.", "date": "2019.06.28", "title": "Волейболистите надвиха САЩ и взеха пета победа в Лигата на нациите"}
