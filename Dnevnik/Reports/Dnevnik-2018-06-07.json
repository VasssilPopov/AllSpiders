{"url": "https://www.dnevnik.bg/tehnologii/2018/06/07/3196767_nasa_suobshti_za_otkriti_eventualni_formi_na_jivot_na/", "text": "На Марс са открити нови признаци на възможни минали или дори настоящи форми на живот на Червената планета, съобщиха специалисти от НАСА, цитирани от \"Асошиейтед прес\" и \"Ройтерс\", цитирани от БТА. Марсоходът \"Кюриосити\" е намерил на планетата органични молекули с неясен произход в бивше корито на река на възраст 3 милиарда години на дълбочина 5 см. Това може да означава, че някога на Марс са съществували условия за развитие на форми на живот, съобщиха представители на космическата агенция на САЩ на нейния сайт и в социални медии, в които приемат въпроси с използване на хаштага #askNASA. Специалистите уточниха, че откритите органични съединения не са свързани непременно с жизнена дейност на някакви същества и може да са се образували и без участие на организми, отбелязва \"Ройтерс\". Остава обаче възможността някога Марс да е бил обитаван от микроорганизми или дори те все още да съществуват на планетата, посочва АП. \"Кюриосити\" е потвърдил и сезонни повишения на равнищата на метан в атмосферата на Марс, като не е изключено те да имат биологичен източник.", "date": "2018.06.07", "title": "НАСА съобщи за открити евентуални форми на живот на Марс"}
{"url": "https://www.dnevnik.bg/photos/2018/06/07/3192175_fotogaleriia_bireno_spa_predlaga_bukvalno_potapiane_v/", "text": "Това може би е мечтата на някои истински почитатели на пивото - буквално да се потопиш в бирено преживяване.", "date": "2018.06.07", "title": "Фотогалерия: Бирено СПА предлага цялостно потапяне в удоволствието"}
{"url": "https://www.dnevnik.bg/sviat/2018/06/07/3196675_shveciia_osudi_dojivot_terorist_ubil_petima_dushi/", "text": "Поддръжникът на групировката \"Ислямска държава\" Рахмат Акилов бе осъден на доживотен затвор за нападението с камион в Стокхолм, при което миналата година загинаха петима души, съобщиха световните агенции. \"Съдът намира, че обвиняемият виновно е извършил терористичен акт, като е извършил пет убийства и е създал заплаха за обществеността\", заяви Стокхолмският окръжен съд.  В показанията си по време на делото 40-годишният етнически узбек, кандидат за убежище, каза, че е искал да накаже Швеция за присъединяването ѝ към коалицията срещу \"Ислямска държава\". През януари му бяха повдигнати обвинения в убийства и опити за убийства от терористични подбуди. На 7 април 2017 г. той открадна камион за бира и прегази хора на оживена пешеходна улица, отнемайки живота на трима шведи, включително 11-годишно момиче, един британец и една белгийка. Ранени бяха 14 души. \"Ислямска държава\" така и не пое отговорност за този атентат. / БТА", "date": "2018.06.07", "title": "Швеция осъди доживот терорист, убил петима души"}
{"url": "https://www.dnevnik.bg/bulgaria/2018/06/07/3196681_dokato_suda_se_zanimava_s_otstraniavaneto_na_ivancheva/", "text": "Съдът прекрати делото за отстраняването от длъжност на заместник-кмета на столичния район \"Младост\" Биляна Петрова, защото се оказа, че тя вече е уволнена. Старшият юрисконсулт на общината Йоан Андреев донесе в съда заповед от временния кмет Румен Русев, с която той прекратява служебните правоотношения на Петрова. Заповедта е с дата 4 юни и бе връчена на обвиняемата в залата днес. Тя възрази, че заповедта няма как да и бъде връчена, защото е в отпуск, като добави също, че не може да се връчва в извънработното за общината време. Съдът обаче не прие нейните възражения. Петрова може да обжалва заповедта в отделно дело пред Административния съд. Съдебният състав ще разгледа само искането за отстраняване на кмета на района Десислава Иванчева. Днес тя беше глобена с 200 лева за неспазване на реда в залата. Преди заседанието двете обвиняеми заявиха пред журналисти, че прокуратурата подменя материалите по делото, събрани чрез специални разузнавателни средства. Двете забелязали, че текстовете от свалените записани разговори били променени. Като целта била да се защити Александър Ваклин - бизнесменът, дал парите, с които бяха заловени кметицата и заместничката й. Иванчева и Петрова бяха задържани при показен арест в центъра на София през април, като им беше повдигнато обвинение за  получаване  на подкуп в особено големи размери .", "date": "2018.06.07", "title": "Докато съдът се занимава с отстраняването на Иванчева, заместничката й беше уволнена"}
{"url": "https://www.dnevnik.bg/biznes/2018/06/07/3196683_haiat_i_mariot_iskat_da_otvoriat_hoteli_i_na/", "text": "Световните хотелски вериги \"Хаят\" (Hyatt) и \"Мариот\" (Marriot) проявяват интерес да изградят свои хотели и на българското Черноморие. Това съобщава министърът на туризма Николина Ангелкова, цитирана от пресцентъра си. Изявлението й е било при откриването на третия международен Hotel&Tourism investment forum. Двете вериги в момента изграждат хотелите си в София. \"Хаят\" се очаква да отвори врати през следващата година на мястото на разрушеното кино \"Сердика\". Строителството се забави заради откритите археологически останки след събарянето на сградата. Година по-късно се очаква да отвори врати и \"Мариот\" - в съседство със сградата на КНСБ, в района на площад \"Македония\". \"Хаят\" в София е съвместен проект с българската \"Тера тур сървисиз\" ЕООД, зад която стои шефът на \"Лукойл България\" Валентин Златев. По време на форума Ангелкова съобщила още, че леглата в 4- и 5-звездните места за настаняване са се увеличили за периода 2014 - 2017 от близо 121 хил. на около 150 хил., което е около 24% ръст. Луксозните хотели през 2014-а са били 369, а през 2017 са вече 418. Това са местата и леглата, които се изчерпват най-бързо при резервациите, и вече се резервира лято 2019 г., сочат данните на ресорното министерство. Като дял в общия брой на 4- и 5-звездните хотели се падат около 43 на сто от леглата в местата за настаняване с поне 10 легла в България, като тенденцията е за устойчиво нарастване, допълва министърът.", "date": "2018.06.07", "title": "\"Хаят\" и \"Мариот\" искат да отворят хотели и на Черноморието"}
{"url": "https://www.dnevnik.bg/sviat/2018/06/07/3196670_shveciia_odobri_izgrajdaneto_na_severen_potok_2/", "text": "Швеция стана третата страна след Германия и Финландия, одобрила изграждането на газопровода \"Северен поток 2\" през териториалните си води, предаде шведското издание  Dagens Industri , цитирано от РБК. Процесът по получаване на разрешителни започна през 2016 г. Според министъра на индустрията и иновациите Микаел Дамберг кабинетът му няма избор и не би могъл да попречи на изграждането независимо от критичното отношение към проекта. Причината е, че нито националното, нито международното право дават възможност на правителството да отклони заявката. \"Не можем да кажем \"не\", добави Дамберг, цитиран от \"Ройтерс\". И властите в Стокхолм, подобно на тези в други столици на Европа, смятат, че е възможно проектът на противоречи на целите за диверсификация и разграничаване на собственика на инфраструктурата от източника на газа, приети от ЕС. \"Северен поток 2\" ще бъде изграден по дъното на Балтийско море, от руското крайбрежие до Германия, и преминава през териториалните води на 5 държави. Това са Русия, Финландия, Швеция, Дания и Германия. Дължината му ще е 1224 км, а проектната мощност - 55 млрд. куб. м. Предстои и Дания да реши дали да одобри проекта и в момента проверява дали той съответства на политиката ѝ за национална сигурност.", "date": "2018.06.07", "title": "Швеция одобри изграждането на \"Северен поток 2\", защото \"няма избор\""}
{"url": "https://www.dnevnik.bg/sport/2018/06/07/3192236_po_putia_na_pregrudkata_na_amazoniia_da_sreshtnesh/", "text": "Да срещнеш черна пантера и племето уаимири - част от предизвикателствата пред  Филип Лхамсурен . Той завърши третия етап от самостоятелната си експедиция \"Прегръдката на Амазония\". След дълго мълчание той изпрати послание от селцето Балбина, където е крайната точка от третия етап в приключението му. И разказа, че през миналите три седмици е изминал пеша наводнени гори и е карал колело по калните глинести пътища през джунглата. \"Дори на моменти носех колелото си на гръб поради дъждовете, които не ме оставиха и след спускането ми с кану по Рио Негро\", написа Лхамсурен. \"Срещнах черна пантера, губих се и се намирах, страхувах се и се удивлявах на недокосната гора и закътаните потоци, край които намирах утроба за бивакуване. Имах сблъсък с хората от племето уаимири, които не ме допуснаха да се спусна с кану от най-северозападната част на езерото Балбина. Колелото ми се счупи... но в крайна сметка стигнах до така желаната среща с моя приятел Румен (който му осигурява логистична подкрепа в определени точки от пътя)\". Лхамсурен съобщи, че му остават 200 км до Манаус по асфалт, \"малко почивка, лекуване на травми и най-дългият етап (1800 км) към Порто Вельо и Сантарем\". \"Обичам тази прегръдка между човека и природата... и тези прекрасни хора на Бразилия в Амазония\", добави приключенецът. Той  започна предизвикателството си в края на май . Цялостният му маршрут включва над 5000 км в девствената природа на най-голямата тропическа гора в света и спускане по Амазонка до вливането ѝ в Атлантическия океан. Очакванията са пътуването да продължи около шест месеца. Лхамсурен се движи сам – с кану, колело или пеш, и осигурява прехраната си сам. Ако успее в начинанието си, той ще стане третият пътешественик в света, преминал със собствени сили през амазонската джунгла.", "date": "2018.06.07", "title": "По пътя на \"Прегръдката на Амазония\": Да срещнеш черна пантера и племето уаимири"}
{"url": "https://www.dnevnik.bg/v_pamet/2018/06/07/3196689_sestrata_na_holandskata_kralica_be_otkrita_murtva_v/", "text": "Малката сестра на нидерландската кралица Максима бе открита мъртва в дома си в Буенос Айрес, като най-вероятно е извършила самоубийство, съобщи Би Би Си. 33-годишната Инес Сорейета бе шаферка на сватбата на сестра си с холандския принц Вилем-Александър през 2002 г. и е кръстница на най-малката им дъщеричка - 11-годишната принцеса Ариане. Кралица Максима, която е родена в Аржентина и е първата латиноамериканка, станала кралица-консорт на Нидерлнадия, каза в изявление, че е шокирана от новината. Тя отмени ангажиментите си, включително планираната за идната седмица обиколка в Естония, Латвия и Литва. Сега крал Вилем-Александър ще посети балтийските държави сам.", "date": "2018.06.07", "title": "Сестрата на холандската кралица бе открита мъртва в дома си в Буенос Айрес"}
{"url": "https://www.dnevnik.bg/zdrave/2018/06/07/3196697_elektronnoto_zdraveopazvane_moje_da_e_fakt_v_sredata/", "text": "За Министерството на здравеопазването изграждането на националната здравна информационна система е един от основните лостове, с които да се ускори електронното управление в сектора. В момента се работи по изграждането на отделните модули на системата, като всеки един от тях е в различен етап на подготовка, каза днес министърът на здравеопазването Кирил Ананиев на среща с депутатите от парламентарната здравна комисия, информираха от пресслужбата на здравното ведомство. \"Ако работата върви в срок, очакваме в средата на следващата година да имаме Национална здравна информационна система, т.е. България да има електронно здравеопазване\", коментираха от ръководството на Министерството на здравеопазването на срещата. Министър Ананиев посочи, че до края на годината ще бъдат въведени регистри и електронната рецепта. Държавата ще плаща за специализацията на бъдещите лекари Ще предложа на Министерския съвет обучението, квалификацията, преквалификацията, придобиването на специалност и продължителното обучение за цял живот на бъдещите лекари да бъдат за сметка на държавния бюджет, при условие че тези хора поемат отговорност за определен период от време да работят на територията на България, каза Ананиев. Според него вече са водени разговори с министъра на финансите и това може да стане възможно с бюджета за 2019 година.", "date": "2018.06.07", "title": "Електронното здравеопазване може да е факт в средата на следващата година, смята министър Ананиев"}
{"url": "https://www.dnevnik.bg/sport/2018/06/07/3196698_nito_edin_otbor_v_purva_liga_niama_problem_s/", "text": "Нито един отбор от Първа лига няма проблем с лиценза за следващия сезон, обяви президентът на Българския футболен съюз (БФС) Борислав Михайлов. Осем от тимовете са получили разрешение да играят в Европа, като това включва и четирите евроучастника - шампионът \"Лудогорец\", ЦСКА, \"Левски\" и \"Славия\". Останалите тимове, които са покрили критериите за лицензиране за европейските турнири, са \"Берое\", \"Черно море\" и пловдивските \"Ботев\" и \"Локомотив\". Единственият отбор от Втора лига, който спечели промоция - \"Ботев\" (Враца), също е изряден. \"Тази година е добре и всяка година ставаме по-добре. Самите клубове вече свикват на финансовия феърплей и на правилника. За наше щастие няма проблем с нито един от клубовете\", каза Михайлов днес след заседание на изпълнителния комитет на БФС. На заседанието беше утвърден форматът за новия сезон в двете професионални дивизии - Първа и Втора лига. Броят на участниците във второто ниво на българския футбол ще бъде увеличен от 2019 г., докато в елита няма да има промени. През новия сезон от Втора лига ще изпаднат само два отбора. В същото време от Трета лига ще влязат четирите тима, които спечелят регионалните дивизии. Така от сезон 2019/2010 във второто ниво на българския футбол ще има 18 участника. Първа лига ще остане с 14 отбора през следващите два сезона. Новото първенство ще започне на 20 юли, а не както беше планирано първоначално - на 12 юли. Жребият за новия сезон ще бъде изтеглен в петък. След това клубовете ще се съберат, за да решат как ще се разпределят парите от телевизионните права, обясни заместник изпълнителният директор на БФС. \"С новия сезон в Първа лига завършва тригодишният период, който е пилотен и е гласуван от изпълкома и от всички клубове. Догодина форматът ще бъде същият и евентуално във времето може да се правят някакви козметични промени, свързани с опита, който евентуално ще придобием в този тригодишен период. Но ще започне пак с 14 отбора със сигурност и пак с плейофна система\", каза Михайлов. Форматът на Първа лига, който клубове си избраха през 2016 г.,  беше подложен на доста критики  заради това, че третият и деветият в редовния сезон - \"Левски\" и \"Черно море\" - играха плейоф за Европа, а аутсайдерът \"Витоша\" (Бистрица) се спаси само с две победи в 37 мача. \"Доста интересно беше първенството до края. Наели сме хора (за изготвянето му), дали сме сума ти пара, хората са специалисти в тази насока. Доколкото аз съм говорил с клубовете, те изразиха задоволство. Имаше интрига до края и затова и днес гласувахме да си остане в същата посока\", коментира вицепрезидентът на БФС Йордан Лечков. В същото време беше решено да няма промени в съдийската комисия и назначеният за председател в края на март Йордан Сталев запазва поста си. \"Комисията е едва на два месеца и сме решили да я оставим да работи на спокойствие. Така е редно\", заяви Михайлов.", "date": "2018.06.07", "title": "Нито един отбор oт Първа лига няма проблем с лицензирането"}
{"url": "https://www.dnevnik.bg/sviat/2018/06/07/3192206_zashto_v_kitaiska_kompaniia_dori_portierite_moje_da_sa/", "text": "В повечето компании е лесно да се каже кои са милионерите и те обикновено са на високи или отговорни позиции. Не и в китайската Sunny Optical Technology Group, където портиери, хигиенисти и много други може и да се окажат най-заможните служители, разказва  \"Блумбърг\" . Обяснението е необичайно, но просто: компанията е решила да даде на дългогодишните си служители акции в компанията, независимо каква позиция заемат. Производителят на лещи e сред компаниите, които най-бързо се придвижват в индекса MSCI за развиващите се пазари заради покачващите се акции. Данни, събрани от \"Блумбърг\", сочат, че този възход е превърнал стотици от тях в милионери. Каквото и да е богатството, което акционерите на Sunny Optical притежават, то със сигурност се е разраснало неимоверно от юни 2008 г. насам - акциите им носят могат да получат до 9500 процента печалба. Основана преди над 3 десетилетия от бивш работник във фабрика за домакински уреди със средно образование и заем от около 10 хил. долара, компанията днес има стойност от около 22 млрд. долара и доставя лещи на гиганти за телефони Samsung и Xiaomi. Пазарът за тази продукция не е спирал да расте в последното десетилетие и акциите растат зашеметяващо. \"Китайският модел\" На пръв поглед решението на Sunny Optical не е типично. Компанията и възходът ѝ обаче са отличен пример за модела на успех, който китайските власти опитват да насърчат, и за променящия се облик на богатството в страната: от над 2 млн. милионери за миналата година по данни на Credit Suisse все по-голяма част са в технологичния сектор, пише \"Блумбърг\". Тръстът с няколкостотин служители, които притежават акции на Sunny Optical, сега има общо 35-процентен дял в базираната в Хонконг компания. Създателят на компанията, Уан Уендзян, си оставя 6.8-процентен дял през 1994 г. Той решава, че готвачи, хигиенисти, инспектори по качеството и други могат да получат акции срещу малки суми, които варират слабо в зависимост от позицията и прослужените години. Sunny Optical не предоставя данни кой служител колко акции е придобил, но документи, изготвяни от регулаторни органи, дават бледа представа за числата. Нужен е едва 0.013-процентен дял в тръста, за да бъде човек милионер. Средно на служител в тръста се падат 17 милиона долара, а с 3.7-процентния си дял самият Уан държи около 800 млн. долара. За петте години до 2017 г. печалбата на компанията се е увеличила шесткратно заради бума в търсене на камери с висока резолюция. От друга страна, Sunny Optical остава уязвима заради рискове като търговското напрежение между Съединените щати и Китай или потенциални проблеми с продажбите на Huawei (разследвани от американските власти).", "date": "2018.06.07", "title": "Защо в китайска компания дори портиерите може да са милионери"}
{"url": "https://www.dnevnik.bg/bulgaria/2018/06/07/3196694_sled_signal_za_otneti_deca_na_bulgari_v_norvegiia/", "text": "След поредица от предавания в Би Ти Ви, в които българи, живеещи в Норвегия, се оплакаха, че местните социални грижи са отнели децата им, днес в София външният министър Екатерина Захариева се срещна с посланика на скандинавската страна в Румъния Лиз Николин Клевен Гревстад. Тя е акредитирана и за България, след като през 2016 г. Норвегия закри посолството си у нас. В началото на месеца телевизията показа няколко български семейства, живеещи в Норвегия, които се оплакаха, че децата им били отнети от местната социална служба. Причините, които потърпевшите изложиха, варират в различните случаи - от оплакване на съседи, че децата плачат силно и продължително, до конфликт между бивши съпрузи. Общото е, че по данни на семействата службата \"Барневернет\" отнема децата от семействата им и често не дава възможност на родителите да ги виждат дълго време. Според показаните в репортажа българи имало \"брутални случаи на отнети от родителите им деца\", а една от жените обясни, че е напуснала страната, тъй като живеела в страх, че може за нещо напълно невинно да загуби децата си. Предаванията предизвикаха бурни реакции в социалните мрежи както в подкрепа на героите на репортажите, така и срещу техните твърдения. Българи, които живеят в Норвегия, реагираха, че социалната служба следва строги правила, по които проверява дали има причини да се намесва и макар да има понякога грешки, като цяло ги прилага стриктно. По думите им често причина за създадените проблеми са изискванията на норвежката държава при отглеждането на деца, които българите, съзнателно или не, нарушават. Като например забраните да се удря дете или да се пие алкохол в присъствието на малолетен. Социалната служба на Норвегия не коментира случаите, тъй като има строга политика да не изнася информация за случаите, по които работи. На днешната си среща Екатерина Захариева и Лиз Николин Клевен Гревстад са обсъдили възможностите за сътрудничество между правителствата и институциите на двете държави в разрешаването на подобни случаи, се казва в съобщението на Министерството на външните работи. Министърът е подчертала, че подобни казуси са притеснителни. Именно заради това трябвало да започне съвместна работа с институциите в двете страни. За целта тя връчи на посланика писмо до министъра на външните работи на Норвегия Ине Мари Ериксен Сьорейде. В него Захариева предлага провеждането на съвместни консулски консултации между министерствата. Според Гревстад има много сходства в системите за закрила на децата в България и Норвегия. И в двете страни концепцията е, че семействата трябва да бъдат подпомагани от институциите да решават проблемите си и едва, когато това се окаже невъзможно, да се стига до отнемане на децата от техните родители като съвсем крайна мярка. Посланик Гревстад разясни накратко механизмите, по които функционира норвежката система за закрила на децата, и предложи наред с консултациите да бъдат организирани в България работни семинари, на които норвежки експерти да работят заедно със семействата, с неправителствени организации и с българските компетентни институции, посочват от Външно министерство.", "date": "2018.06.07", "title": "България и Норвегия започват консултации по случаи за отнети деца"}
{"url": "https://www.dnevnik.bg/biznes/2018/06/07/3196710_ako_nikoi_ne_poiska_da_pravi_belene_zastrashen_shte/", "text": "Ако нито един от заявилите интерес да прави АЕЦ \"Белене\" не реши да реализира проекта, това ще застраши целия енергиен сектор, каза днес по БНТ министърът на енергетиката Теменужка Петкова. \"Това е най-негативният сценарий. Ако нищо не се случи с този проект, НЕК трябва да отпише от активите си 3 млрд. лева, капиталът на компания е под тази сума и тя ще бъде декапитализирана, а след нея ще се декапитализира и Българският енергиен холдинг\", посочи тя. Петкова обаче подчерта, че дори при този негативен сценарий държавата няма да тръгне сама да строи \"Белене\", нито пък ще прави отстъпки пред инвеститорите от заявените условия. В отговор на въпрос министър посочи, че  днешното решение на парламента  не е реверанс към Русия, като България остава най-лоялният член на ЕС и НАТО. \"Важното е, че днес показахме на гражданите, че при важни и отговорни задачи политиците имат силите да се обединят, за да вървим напред\", обобщи Петкова. Според нея при поставените нови условия може да се каже, че става дума за нов проект. Тя повтори, че за момента има интерес от четири компании към проекта, но в хода на процедурата за избор на стратегически инвеститор ще стане ясно доколко сериозни са техните намерения. Теменужка Петкова подчерта, че никога не се е предвиждало да се дава държавна гаранция за проекта и да се гарантира цена на тока. Министърът обеща, че ще информира периодично народното събрание за хода на преговорите, като ще прави това \"честно и почтено\".", "date": "2018.06.07", "title": "Ако никой не поиска да прави \"Белене\", застрашен ще бъде целият енергиен сектор, каза министър Петкова"}
{"url": "https://www.dnevnik.bg/bulgaria/2018/06/07/3196687_maika_na_dete_sus_specialni_obrazovatelni_potrebnosti/", "text": "Майка на дете със специални образователни потребности (СОП) се оплака в социалната мрежа \"Фейсбук\", че е помолена от директорката на училището, в което е прието, да потърси друго училище за него. Директорката отрече да е имала такъв разговор. Синът на Надежда Данабашева е с диагноза детски аутизъм и 91% инвалидност. Той днес е записан в първи клас на 32 СУ \"Св. Климент Охридски\" в София, но майка му все още не е решила дали да го остави там, или да търси друго училище за него. Пред \"Дневник\" тя разказа, че е огорчена от отношението на директорката, която опитала да я убеди, че ще е по-добре да сина й да го запише в специализирано училище. Кой подпомага децата със СОП \"Не знам дали е записан, аз документите подадох, но нямам бележка, че е записан\", каза Данабашева пред \"Дневник\". Директорката на училището Нели Костова потвърди, че детето е прието и записано в първи клас. Приети за новата учебна година са още 13 първокласници със специални образователни потребности, каза още тя пред \"Дневник\". Майката обаче заяви, че записващите новоприетите деца служителки на училището са й казали, че са върнати още много родители на деца със специални образователни потребности по причината, поради която е върната и тя - бележка за завършена предучилищна група в детската градина. \"Понеже Борис не е завършил такава тъй като по закона за приобщаващото образование е на самостоятелен план и е завършил група за деца със със специални образователни потребности, подавам документите от тази група и заповедта от Инспектората, че Борис има нужда от подпомагане\", пише тя. Директорката лично й казала, че детето не може да бъде записано без такова удостоверение. По думите на Данабашева целта е да се затруднят родителите на такива деца. От 112-та детска градина \"Детски свят\", която е с интегрирано обучение, са направили компромис и са дали удостоверение за завършена подготвителна група за сина й. Така Надежда Данабашева успала да събере всички необходими документи и да ги подаде в срок. В същия ден била повикана на разговор първо в кабинета на психолога на училището, която искала подробна информация за диагнозата и поведението на детето, а после - в директорския кабинет, където била помолена от директора и още две жени да намери друго училище за детето си. Къде да учи дете с аутизъм \"Три жени се опитаха да ме убедят, че ще е по-добре за детето да иде в специализирано училище. Опасенията им бяха, че той ще разваля дисциплината на класа, въпреки моята готовност всеки ден с него да ходи в училището човек, който да чака в коридора и да го успокоява при нужда\", разказа майката пред \"Дневник\". \"Да, но дисциплината вече ще е нарушена\", казала й директорката. \"Разбирам, че моето дете ще развали техния имидж на елитно училище и ще понижи успеха на класа. Но в училището имат на щат екип от специалисти, които са му нужни - психолог, логопед и ресурсен учител\", каза майката. По думите й училището е напълно подготвено за работа с деца със специални образователни потребности, но не желае да си разваля спокойствието. \"Първият ден майката е върната, защото е нямала пълния набор от документи, но втория ден детето е записано\". Разговор с психолог се води, тъй като той ще трябва да работи от първия ден с децата със специални образователни потребности. При нас са приети 14 такива деца\", каза още Костова. Според нея разказът на майката не отговаря на истината и тя не е била молена да търси друго училище за детето си. Костова каза, че днес е била в отпуск. Помолени за коментар, от министерството на образованието и Регионалното управление на образованието - София-град обещаха, че ще проверят случая. ", "date": "2018.06.07", "title": "Майка на дете с аутизъм се оплака от дискриминация в училище"}
{"url": "https://www.dnevnik.bg/bulgaria/2018/06/07/3196721_prezidentut_v_otgovor_na_borisov_za_razlika_ot_drugi/", "text": "За разлика от други аз нямам началници нито в България, нито в чужбина. Разбира се имам само един началник и това е българският народ, който ме е избрал и на когото съм се заклел да служа\". С тези думи пред журналисти днес в Трявна държавният глава Румен Радев отговори на  твърденията на премиера  Бойко Борисов , че лидерът на БСП му е шеф, а той вече не е надпартиен президент. \"Критикувам там, където се вземат решения и се разпределят финансови средства. Ако започне и опозицията да го прави, тогава ще критикувам нея\", добави Радев, цитиран от своя прессекретариат. За оставим правителството спокойно да работи по Белене Попитан за обявеното от българското правителство намерение да се  поднови работата по отношение на АЕЦ \"Белене\"  и дали темата е била дискутирана при посещението му в Русия, държавният глава посочи, че реализацията на проекта няма как да се случи без участието на руските конструктори, които са произвели реакторите и гарантират ядрената безопасност и че въпросът е бил обсъден по време на работната му визита в Москва и Сочи. \"Що се отнася до вдигането на мораториума, приветствам го. Има заявен инвеститорски интерес и българското правителство има своите варианти и рационални идеи и нека да го оставим да събере необходимата информация, да проведе съответните преговори, да направи разчети, да ги представи и едва тогава да съдим рационален ли е проектът, безопасен ли е, изгоден ли е финансово за България и т.н. Затова призовавам да оставим правителството спокойно да си свърши работата\", посочи още Румен Радев.", "date": "2018.06.07", "title": "Президентът към Борисов: За разлика от други аз нямам началници"}
{"url": "https://www.dnevnik.bg/evropa/2018/06/07/3191173_avstriia_povejda_lagera_za_suzdavane_na_lageri_za/", "text": "Хората, които търсят убежище от войната и бедността, може да бъдат събирани в \"непривлекателни\" центрове за задържане извън ЕС, пише EUobserver. Проектът идва на фона на загубата на вяра в общата система за предоставяне на убежище сред европейските столици, които вместо това взимат нещата в свои ръце. \"Това наистина не е проект на австрийското председателство. Това е национален проект, който ние споделяме с Дания и други държави членки\", каза австрийският канцлер Себастиан Курц по време на  посещение в Брюксел в сряда . Неговата страна на 1 юли  ще поеме от България ротационното председателство на Съвета на ЕС . Инициативата да \"предложим защита на тези хора извън ЕС\" бе необходима, за да се сложи край на търговията с убежища, допълни той. По думите му \"хората, които идват в Европа незаконно, преминават през няколко държави и избират най-предпочитаната от тях, за да подадат там своята молба за убежище. Не трябва да е така\". В края на юни лидерите на ЕС ще се срещнат в Брюксел, за да обсъдят по-широка реформа на системата за убежище, но Австрия, чиято работа като председател ще е да оформи съгласието, няма особена вяра, че този месец ще може да се сложи край на продължаващия вече две години застой по въпроса. \"Ако няма решение на Европейския съвет през юни, ще продължим да работим по въпроса\", подчерта Курц, като уточни, че през септември в Австрия ще има още една среща, посветена на темата. Европейската комисия му даде зелена светлина за проекта за лагерите за задържане. \"Незаконната миграция е европейски въпрос, но тя е също така и национален въпрос за засегнатите държави членки, така че не е моя работа да съм против тази инициатива\", каза председателят на Еврокомисията по време на съвместна пресконференция с Курц. В Европа, но извън ЕС Оформящият се около проекта лагер включва също Дания, Германия и Холандия, чиито представители вече водят разговори за схемата. Залогът, ако нещата се провалят, е висок, каза германският канцлер Ангела Меркел по време на среща с консервативни политици от ЕС в Мюнхен в сряда. \"Ако сме неспособни да излезем с общ отговор на предизвикателствата, свързани с миграцията, самите основи на ЕС ще бъдат изложени на риск. Под въпрос ще бъде поставена свободата на движение. Не знам дали действително сме в позиция да противодействаме ефективно на бъдещи кризи\", подчерта тя. Предложените лагери трябва да бъдат разположени в Европа, но извън ЕС,  каза датският премиер Ларс Льоке Расмусен по-рано тази седмица . По думите му кандидатите, чиито заявления са отхвърлени, ще може да бъдат изпращани в страна, която \"не е в списъка с желаните дестинации на мигрантите или на трафикантите на хора\", в \"не особено привлекателна\" страна. \"На основата на дискусиите ми с други европейски лидери и на диалога, който се води на официално ниво, очакванията ми са, че ще можем да направим първата стъпка тази година\", добави той. Втвърдяване на политиката Междувременно търсещите убежище, които пристигат в германската провинция Бавария, може да бъдат изпращани в лагери за задържане там до август, ако Маркус Зьодер, премиерът на областта, изпълни плановете си. Те освен това няма да имат право да работят и ще получават купони за храна вместо социални помощи, каза по-рано тази седмица Зьодер. Втвърдяването на позициите идва на фона на опасенията, че броят на хората, които ще идват в ЕС през Италия, ще продължи да расте, както и предвид засилването на подкрепата за настроените срещу имигрантите популисти в Европа. Наскоро крайнодясната партия \"Лига\" и популисткото Движение \"Пет звезди\"  направиха коалиция в Италия . Реформите на системата за убежище в ЕС включват квоти за бежанците, които да бъдат споделени, ако броят им се увеличи, създаване на европейска гранична полиция, хармонизиране на законите за критериите за предоставяне на убежище и бързо депортиране на хората, дошли в ЕС от определените като \"сигурни държави\". Липса на съгласие Еврокомисията предложи реформата преди две години, след като повече от 1 милион души пристигнаха в Европа от Близкия изток, Африка и Азия в пика на мигрантската криза през 2015 г. Настроените срещу мигрантите лидери в Унгария, Полша и Словакия наред с други не се съгласиха да споделят бремето на Гърция и Италия, които настояват за повече солидарност по въпроса. Споразумението изглеждаше още по-далечно по време на среща на вътрешните министри на държавите членки в Бюксел във вторник. На нея Германия заяви, че не иска да приеме последната чернова на компромиса. \"Дъблинската реформа е мъртва. Няма абсолютно никакъв консенсус\", каза белгийският вътрешен министър Тео Франкен, имайки предвид Дъблинския регламент, който управлява сегашната система за убежище в ЕС. Според Курц някои части от реформите все пак може да бъдат спасени. Във вторник той спомена като пример за разбирателство създаването на сила за граничен контрол на ЕС под егидата на \"Фронтекс\" във Варшава. \"Трябва да имаме повече ред и стабилност в ЕС, за да нямаме вътрешни граници, а външни граници, които са добре защитени\", посочи канцлерът.", "date": "2018.06.07", "title": "Австрия повежда лагера за създаване на центрове за мигранти извън ЕС"}
{"url": "https://www.dnevnik.bg/bulgaria/2018/06/07/3190561_pulniiat_kontrol_vurhu_slujbite_za_sledeneto_i/", "text": "Ако агент подслушва някого с разрешение от съдия, но съдията е позволил това, доверявайки се на агента и без да се вглежда дали мотивите му са основателни, няма кой да сезира прокуратурата. Така от Националното бюро за контрол на специалните разузнавателни средства обясняват опитите си да намерят решение на проблема, на което се противопоставя Държавната агенция \"Национална сигурност\" /ДАНС/. Засега опитите изглеждат обречени. Парламентарната комисия, контролираща ДАНС, няма намерение да се ангажира в  спора между  службата и бюрото за контрол на специалните разузнавателни средства. В близко бъдеще депутатите няма да се занимават с пречките пред бюрото да си върши работата и да прави пълни проверки дали ДАНС подслушва и следи, както изисква законът. Това се разбра от лаконичен коментар пред \"Дневник\" на ръководителя на комисията Димитър Лазаров. Преди дни за пореден път от бюрото за контрол на СРС сигнализираха, че ДАНС не им предоставя документи и данни, които са необходими, за да се разбере дали наистина е имало достатъчно законови основания за исканията от агенцията за прилагане на специални разузнавателни средства. Във внесения преди дни в парламента  доклад на бюрото за работата му  през миналата година се казва, че ДАНС го възпрепятства. От бюрото, ръководено от Бойко Рашков, коментираха пред \"Дневник\", че проблемите продължават и тази година. Резултатът е отсъствие на извънсъдебен контрол върху прилаганите от ДАНС специални разузнавателни средства. Според закона службите за сигурност трябва да внасят до съда мотиви и юридически аргументи, на които се основава искането им за следене и подслушване. От ДАНС обаче твърдят, че само съдът има право да вижда тези документи с мотивираното искане, не и бюрото за контрол на СРС. \"Ние трябва да контролираме и службите, и съда - дали одобрява само законово мотивирани искания, няма как да извършим този контрол, без да видим внесените мотиви\", коментира Рашков. И посочи, че след като по закон имат контролни правомощия и над двете институции, както и достъп до класифицирана информация, тълкуването на ДАНС е несъстоятелно. За проблемите Рашков сигнализира  устно комисията още през ноември миналата година. А след това и писмено през декември. Остро реагира главният прокурор Сотир Цацаров, след чието писмо на съвместно заседание се събраха двете ресорни парламентарни комисии - за контрол над специалните служби с председател Димитър Лазаров и по вътрешна сигурност, оглавявана от Цветан Цветанов. По време на дискусиите всички страни отново изложиха мотивите си, но парламентаристите така и не взеха страна. Не бяха представени конкретни предложения за законодателни промени, които да елиминират различното тълкуване на законовите норми, водещо до на практика блокирала работа на бюрото за контрол на СРС. На въпрос на \"Дневник\" дали комисията, контролираща ДАНС, ще се заеме с казуса и ще предприеме стъпки, които да позволят на бюрото да си върши работата, Димитър Лазаров каза, че отговорите кой какво и защо не дава като информация са били дадени по време на срещата през декември. На последващи въпроси за това, че всъщност срещата не е довела до никакви практически решения и проблемите продължават, Лазаров отказа да отговаря. Проблемите са описани и в доклада за дейността на бюрото. Лазаров заяви, че засега не е готов да коментира доклада и няма да се произнася по него, преди той да влезе за обсъждане в ръководената от него комисия. На въпрос кога ще бъде това той каза, че приоритетите на комисията сега са други. Не се разбра дали изобщо ще стане преди лятната ваканция на депутатите. Мандатът на бюрото пък изтича в края на тази година, а по неофициална информация не се очаква Бойко Рашков да получи нов мандат. Източници от бюрото, пожелали анонимност, коментираха пред \"Дневник\", че вероятно ръководството му няма да чака още дълго да се вземат мерки и да се даде възможност за качествен извънсъдебен контрол над службите за прилагане на специални разузнавателни средства. Според източниците можело да бъдат сезирани и европейски институции за това, че такъв контрол на практика няма.", "date": "2018.06.07", "title": "Пълният контрол върху службите за следенето и подслушването се отлага за неизвестно кога"}
{"url": "https://www.dnevnik.bg/sviat/2018/06/07/3190828_kjurdski_kandidat_za_prezident_v_turciia_vodi_bitka_za/", "text": "Попитай Демирташ.\" Този хаштаг се забелязва в публикациите в социалната мрежа \"Туитър\" на турски и други езици. Въпросите и коментарите, които се отправят чрез него, са до бившия председател на Демократичната партия на народите (ДПН) Селяхатин Демирташ. Всъщност интернет е един от малкото начини за каквато и да било връзка с избирателите по време на кампанията, която започна вчера с необичаен \"видеомитинг\", по-малко от три седмици преди извънредните парламентарни и президентски избори. Това е и единственият начин, по който Демирташ може да води по-голямата част от кампанията си - той се намира в затвор в Одрин, а и да беше на свобода, по-голямата част от ефирното време е посветено на президента Реджеп Тайип Ердоган, министри и кадри на управляващата Партия на справедливостта и развитието (ПСР). Лидерът стана част от десетките хиляди задържани след опита за преврат през 2016 г. От година и половина той очаква процеса срещу себе си и ако бъде признат за виновен за тероризъм,  може да прекара до 142 г.  в затвора. \"От 20 месеца съм тук заради незаконно и несправедливо решение като политически заложник\", каза той в началото на нетрадиционния \"митинг.\" \"Днес цялата страна, всички наши граждани, са жертви на несправедливост. Турция като цяло е превърната в затвор.\" Демирташ отправи предупреждения към турското правителство, че опитва да създаде \"империя на страха\", предаде \"Ройтерс\". \"Не Демирташ е държан в килия в Одрин, а вие. Имайте си доверие, уважавайте се\", казва той във видеообръщението, а в дома му близки и приятели аплодират пред журналистите. Ердоган обвинява Демирташ и ДПН, че са свързани с Кюрдската работническа партия (ПКК), обявена за терористична организация от Турция и Запада и във въоръжен конфликт с Анкара от над 3 десетилетия, с 2 години прекъсване, и 40 хил. жертви. Според ДПН до 5 хил. от членовете им са задържани от турските власти. Проучване на агенция SONAR, публикувано вчера, обаче даде на ДПН над 10% от вота, а това е прагът за влизане в парламента. На митинг във вторник Ердоган нарече Демирташ \"терорист\" и предупреди, че кандидатурата му на президентските избори далеч \"не доказва, че е невинен\".", "date": "2018.06.07", "title": "Кюрдски кандидат за президент в Турция води битка за гласове от затвора"}
{"url": "https://www.dnevnik.bg/skorost/2018/06/07/3190650_izlojenie_subira_krai_sofiia_na_novite_tovarni/", "text": "Повече от 600 eкспоната, 54 фирми изложители и над 20 премиери събира международното изложение TRUCK EXPO 2018, което се открива днес на летище Лесново край Елин Пелин. На него могат да се видят камиони, автобуси, пикапи, лекотоварни автомобили, производители на ремаркета, сервизно оборудване и други. Сред експонатите са модели на ДАФ, \"Форд тръкс\", \"Исузу\", МАН, \"Мерцедес\", \"Рено Тръкс\", \"Скания\" и \"Волво тръкс\". За втора поредна година редом до тежкотоварните автомобили ще бъдат представени и лекотоварните машини на \"Форд\", \"Исузу\", \"Мицубиши\", \"Пежо\" и \"Фолксваген\" За първи път на TRUCK EXPO 2018 ще бъдат показани продуктите на австрийската марка бордови полуремаркета BERGER и френските хладилни полуремаркета CHEREAU. Сред техническите нововъведения, които ще бъдат показани на изложението, са различни системи за сигурност, за намаляване на разхода на гориво, за комфорт на водачите, системи за свързаност и разработки на двигатели с алтернативни горива. Най-голямото изложение за товарни автомобили в България ще продължи до 9 юни, като е разположено на площ от 10 000 квадратни метра. На 7 и 8 юни изложението ще работи от 10:00 до 18:00 часа, а в събота от 10:00 до 16:00 часа. Входът е безплатен след регистрация на  сайта  на проявата. И тази година ще има специализиран тест драйв, който ще даде шанс на всички професионалисти да се докоснат до най-добрите машини и да изпробват възможностите и удобствата на новите технологии и оборудване. За най-малките е предвиден детски кът с много забавления и игри, а всички посетители участват в голямата томбола с награди.", "date": "2018.06.07", "title": "Изложение събира край София най-новите товарни автомобили и автобуси"}
{"url": "https://www.dnevnik.bg/bulgaria/2018/06/07/3190950_sudut_se_subira_za_poreden_put_za_da_reshi_dali_da/", "text": "Апелативният специализиран наказателен съд трябва да реши окончателно дали да отстрани от длъжност кмета на столичния район \"Младост\" Десислава Иванчева и заместничката ѝ Биляна Петрова. Те бяха задържани при показен арест в центъра на София през април, като им беше повдигнато обвинение за  получаване  на подкуп в особено големи размери . Решението на втората съдебна инстанция се отлага вече два пъти по искане на обвиняемите за време, в което да се запознаят с доказателствата срещу тях.  След първото тридневно отлагане  Иванчева и Петрова поискаха още три дни заради внесени в последния момент 4 тома нови доказателства. По тази причина на последното заседание във вторник съдът задължи прокуратурата до края на деня да внесе всички доказателства, които има към момента срещу двете обвиняеми. А на  Иванчева и Петрова даде време да четат.  На 23 май  по-долната съдебна инстанция уважи искането на прокуратурата да отстрани двете обвиняеми, които повече от месец са в ареста. Спецсъдът прие, че не може да протече обективно разследване, ако обвиненият по делото има законово право да уволнява свидетел по същото дело, и затова отстрани Иванчева. Повод за това стана заповед на кмета от ареста с дата 21 май, с която тя  уволнява един от своите заместници - Румен Русев. Междувременно Столичният общински съвет назначи за временен кмет на \"Младост\" Румен Русев.", "date": "2018.06.07", "title": "Съдът за трети път ще опита да реши дали да отстрани от длъжност кмета на \"Младост\""}
{"url": "https://www.dnevnik.bg/sviat/2018/06/07/3190804_i_armiiata_v_severna_koreia_pecheli_ot_sreshtata_na/", "text": "Макар да поражда надежди за ядрено разоръжаване и мирен договор, с който окончателно да бъде сложен край на Корейската война, новият фокус на севернокорейския лидер Ким Чен-ун върху дипломацията има иронична обратна страна: той може да бъде подарък от съдбата за неговите генерали. Мисленето на Ким за това как армията му се вписва в неговите планове за насърчаване на разведряване на Корейския полуостров и договаряне на гаранции за сигурността от Вашингтон може да стане по-ясно, когато той се срещне с президента Доналд Тръмп следващата седмица в Сингапур. Но едно нещо вече е ясно. Ким не може да оцелее без своите верни войски. Каквато и голяма стратегия да има той предвид, тя силно ще отразява техните интереси, а това включва способността за правене на много пари. Една трета от бюджета Освен с ядрените бомби и междуконтиненталните балистични ракети, привлекли вниманието на света, корейската народна армия се занимава сериозно с всякакви неща - от отглеждане на гъби и ябълки до управляване на националната авиокомпания и продаване на полезните изкопаеми на страната в чужбина. Следователно армията ще се облагодетелства значително, ако Ким успее да намали подкрепата за санкциите, като се договори с Тръмп и богатите съседи на Севера. Армията е най-голямата и най-страховитата организация в Северна Корея, като може да се мери единствено със самата управляваща партия, с която е внимателно преплетена. Тя поглъща около една трета от годишния бюджет на страната и има персонал, наброяващ над 1 милион души - това прави постоянната армия на Северна Корея една от най-големите в света въпреки малкото население на страната, което е под 25 милиона. От времето на управлението на бащата на Ким един от най-важните лозунги е \"Армията на първо място\". А откакто дойде на власт, Ким насочва вниманието си към едновременното развиване на ядрените сили на страната и нейната икономика. Сегашните му дипломатически инициативи към Китай, Сеул и Вашингтон се основават на твърдението му, изложено пред партийните елити през април, че вече е \"завършил\" развиването на своя ядрен арсенал. Той настоява, че след като е изпълнил мисията за развиване на ядрения потенциал, е време да възприеме \"нов стратегически курс\", който набляга на икономиката и стратегическото използване на дипломацията. Това не бива да се разглежда като ход срещу армията. Точно както промените в икономиката, откакто Ким дойде на власт в края на 2011 г., създават увеличаваща се разлика в доходите в гражданския сектор, така те също допринасят за нарастващо неравенство в редиците на армията, предполага помощник-професорът в Джорджтаунския университет и бивш анализатор в Държавния департамент на САЩ и ЦРУ Уилям Браун. \"Някои подразделения и някои войници печелят добри пари, като се занимават със строителни дейности, а други по същество не изкарват нищо, вършейки рутинните си военни задължения. Същото важи за офицерите\", каза той. \"Някои излизат от своята 10-годишна служба с умения, които се търсят на пазара, като шофиране и поправяне на таксита, а други въобще без никакви умения.\" Браун каза, че в дългосрочен план дипломатическият успех може да освободи Ким да намали разходите, като съкрати раздутата численост на армията. Но той подчерта, че засега \"е от първостепенна важност войниците да останат доволни, когато други, изглежда, забогатяват\". \"Имам усещането, че Ким подготвя ново голямо увеличение на държавните заплати, за да направи държавните служители, включително военните, малко по-доволни\", каза той. Отвъд ядрените оръжия Участието на армията в толкова разнообразни странични дейности също така означава, че е в неин интерес търговията да се разрасне и в други насоки освен продажбата на ядрени технологии или ракетни части, които вероятно ще продължат да бъдат мишена на международните контролни органи за неразпространение на ядрените оръжия независимо колко добре ще протекат преговорите на Ким. \"Армията притежава множество предприятия, а делът ѝ в минния сектор е вероятно един от най-големите. Следователно тя определено губи от спадането на износа на севернокорейски въглища и други полезни изкопаеми в резултат на санкциите\", каза младши изследователят от Института за изследване на външната политика Кацеф Силбърстейн. Той добави, че най-важната роля на армията в икономиката е способността й лесно да осигурява работна ръка, където е необходимо, да извършва строителна дейност и ремонт на пътища, да помага за събирането на реколтата и да извършва работа в мините. \"Тази роля трудно може да се изрази количествено, но вероятно е значителна\", каза той. Непотвърдени съобщения тази седмица от Сеул и Вашингтон, че Ким наскоро е заменил тримата си най-висши военни служители, може би предполагат, че той вече се опитва да гарантира, че армията е в подходяща позиция да управлява повече чуждестранни инвестиции и да се придържа към новия му курс, без евентуалният приток на пари да я изкушава към корупция или неподчинение. Показателно за двойствената роля на армията беше това, че един от тримата нови генерали - Ким Су-гил, придружаваше Ким на неотдавнашно посещение в туристическата зона Уонсан-Калма - голям строителен проект по източното крайбрежие, за който Пхенян се надява, че ще се превърне в основна атракция за южнокорейски посетители, ако санкциите бъдат отменени. Районът, пълен с войски, известни като \"войници строители\", които издигат луксозни хотели и павират нови пътища, беше популярен сред южнокорейските посетители през предишен период на разведряване. Неговата популярност рязко приключи, когато севернокорейски войник простреля смъртоносно южнокорейка, отклонила се към зона с ограничен достъп. /БТА", "date": "2018.06.07", "title": "И армията в Северна Корея печели от срещата на Тръмп и Ким"}
{"url": "https://www.dnevnik.bg/sviat/2018/06/07/3190792_sasht_shte_poiskat_ot_dnes_po-goliama_gotovnost_v_nato/", "text": "САЩ оказват натиск над европейските си съюзници да подготвят повече батальони, кораби и самолети в бойна готовност в рамките на НАТО, твърдят официални източници - нова стъпка за засилване на възпиращата сила на алианса срещу потенциална руска атака. Министърът на отбраната на САЩ Джеймс Матис ще потърси широко споразумение за този план днес в Брюксел по време на срещата на министрите на отбраната от НАТО. Той подготвя почвата за одобряването му от лидерите на НАТО на среща на върха през юли, заявиха пред агенция \"Ройтерс\" дипломати от НАТО и САЩ. Планът ще изисква НАТО да има 30 сухопътни батальона, 30 ескадрили изтребители и 30 бойни кораба - например разрушители - готови за разполагане до 30 дни след привеждането им в бойна готовност, макар че предложението не обсъжда конкретна численост на военнослужещите или краен срок за създаването на стратегията. Размерът на батальоните варира в различните страни от НАТО - от 600 до 1000 войници. Това изправя европейските правителства, порицавани от президента на САЩ Доналд Тръмп за орязването на военните разходи след студената война, пред предизвикателството да решат дългогодишни проблеми с хеликоптерите и самолетите, спрени от полети поради липса на резервни части. \"Имаме противник (Русия), способен бързо да навлезе в  балтийските страни и Полша  при сухопътна атака\", каза високопоставен дипломат от НАТО, запознат с плановете на САЩ. \"Не можем да си позволим лукса да загубим месеци, докато се мобилизираме\", допълни дипломатът, според когото предложението на САЩ е известно като \"30-30-30-30\". Американски представител заяви, че инициативата цели преди всичко да противодейства на Русия и съответства на Стратегията за национална сигурност на Пентагона за 2018 г., която обвинява Москва, че се стреми \"да разклати НАТО\". Руските военни учения миналата година, в които според западни представители са участвали 100 000 военни, също така породиха опасения от случайни конфликти, които биха могли да бъдат предизвикани от подобни учения или от евентуални интервенции в рускоезични райони на балтийските страни. Кремъл твърдо отрича да има подобни цели и твърди, че именно  НАТО е заплахата за сигурността  в Източна Европа. Заварени неподготвени от  завземането на Крим през 2014  г. и  руската интервенция в Сирия  през 2015 г., САЩ приемат с недоверие публичните декларации на Кремъл и искат да бъдат подготвени за всяка евентуалност. Със своите над 2 милиона военнослужещи силите на НАТО превъзхождат по численост тези на Русия, чиито военнослужещи на действителна служба са около 830 000 според британския Международен институт за стратегически изследвания. Анексирането на Крим от Русия накара НАТО да създаде малки сили за бързо реагиране (spearhead force) и да разположи  четири батальона в балтийските страни и Полша , подкрепяни от американски войници и оборудване на ротационен принцип. Не е ясно обаче колко бързо алиансът би могъл да придвижи многобройни сили към източния си фланг и колко дълго би могъл да ги поддържа, имайки предвид, че Франция е ангажирана до краен предел на силите си в Африка, а британските съкращения са ограничили размера на силите, готови за разполагане. Според изследване от 2016 г. на корпорацията \"Ранд\" Великобритания, Франция и Германия биха могли да сформират по една бригада всяка, съставена от три или повече батальона заедно с бойни танкове и други бронирани машини, за около месец. Но ресурсите им биха били сериозно изтощени, оставяйки ги без капацитет за каквито и да било други конфликти. Друга неизвестна величина е как предложението на САЩ \"30-30-30-30\" би пасвало на останалите предложени инициативи за подобряване на европейската военнна боеспособност и адресиране на дефицитите във въоръжението и други военни активи. През декември ЕС постави началото на отбранителен пакт за развиване на сили за отговор при кризи и съвместна работа за разработка на нови хеликоптери и кораби. Президентът на Франция Еманюел Макрон се стреми към създаването на нови европейски \"сили за намеса\" под френско ръководство. \"Ние разполагаме само с определено количество сили в Европа и те не може да бъдат обвързвани с всяко военно предложение\", каза високопоставен дипломат от НАТО. /БТА", "date": "2018.06.07", "title": "САЩ ще поискат от днес по-голяма готовност в НАТО за спиране на руската заплаха"}
{"url": "https://www.dnevnik.bg/politika/2018/06/07/3190980_parlamentut_shte_glasuva_dali_da_razmrazi_proekta_aec/", "text": "След като вчера  енергийната комисия в Народното събрание прие прокторешението на ГЕРБ , с което се възлага на енергийния министър Теменужка Петкова да възобнови действията по изграждане на АЕЦ \"Белене\", днес темата влиза за обсъждане в парламента. Очаква се депутатите да гласуват дали да размразят проекта още днес. \"За\" предложението на ГЕРБ (подкрепено от самото начало от \"Обединени патриоти\") гласуваха 14 депутати, \"против\" бяха двама. Сходният проект на БСП бе отхвърлен. С приетото в комисия предложение се възлага на министъра на енергетиката да възобнови действията по търсенето на стратегически инвеститор за строителството, който да се съгласи да работи на пазарен принцип и без предоставяне на държавна гаранция. С проекторешението се възлага още Теменужка Петкова да организира, координира и контролира провеждането на преговорите с потенциалните инвеститори и производители на оборудване, както и да предприеме действия за разработване на процедура за избор на стратегически инвеститор и да предложи възможности за структуриране на проекта в срок до 31 октомври 2018 г. и препоръчва на Министерския съвет да предприеме действия за отмяна на решението си за \"Белене\" от 29 март 2012 г. с цел провеждане на преговори с потенциални инвеститори. От своя страна зам.-председателят на парламентарната комисия по енергетика Валентин Николов обясни, че нормативно Министерският съвет е този, който може да решава дали да се строи ядрена централа, затова и той трябва да отмени решението си. Досега интерес към евентуалната бъдеща процедура са заявили четири компании - китайската CNNC, френската \"Фраматом\", руската \"Росатом\", която е производителят на оборудването, и  четвърта неназована.", "date": "2018.06.07", "title": "Парламентът ще гласува дали да размрази проекта АЕЦ \"Белене\""}
{"url": "https://www.dnevnik.bg/evropa/2018/06/07/3190599_bitkata_za_balonite_lobisti_obviniavat_brjuksel_v/", "text": "Лобистка група, представляваща интересите на производителите на балони, обвини Европейската комисия в \"заблуждаващи твърдения\" само седмица след като базираната в Брюксел евроинституция представи плановете си за намаляване на пластмасовите отпадъци в моретата, пише EUobserver. \"Ако балоните и пръчките за балони бъдат погрешно включени в новите регулации, това би било унищожително за индустрията и свързаните с нея работни места, без да има осезаема полза за околната среда\", се посочва в изявление на European Balloon & Party Council (EBPC) от началото на седмицата. Изказването на групата е в отговор на  предложението на еврокомисията за нова директива , което бе обявено миналата седмица. В него Брюксел предлага пръчките за балони (наред с пластмасовите клечки за уши, прибори за хранене, чинии, сламки, бъркалки) вече да не се произвеждат от пластмаса. Самите балони няма да бъдат забранени, но еврокомисията предложи производителите да трябва да поставят етикети, в които да казват на потребителите за екологичните последици от продукта, както и какви са най-добрите начини за изхвърлянето му. Според лобистката група обаче еврокомисията раздува вредата за околната среда от балоните и пръчките за балони и те не са сред 10-те най-често срещани предмети по плажовете. Вместо това EBPC твърди, че между 2010 и 2016 г. балоните са представлявали само 1% от пластмасовите предмети, намирани по европейските плажове, а пръчките за балони са били нула процента. Лобистката група цитира изследване на Конвенцията за предотвратяването на морското замърсяване чрез изхвърляне на отпадъци от кораби и самолети (OSPAR), в която си сътрудничат 12 западни и северни страни от ЕС, както и Норвегия, Исландия и Швейцария. \"Като продукт, който носи безкрайна радост и емоции на милиони хора по света, ние смятаме, че е нечестно спрямо индустрията и искаме да имаме думата и да предоставим на потребителите истинските факти\", се посочва в изявление на уебсайта на организацията. Представителни данни В коментар за EUobserver обаче еврокомисията отхвърля твърденията на лобистите. \"Индустрията за производство на балони за празненства цитира данни от Конвенцията OSPAR, която покрива само североизточния атлантически регион\", коментира говорителят на еврокомисията Енрико Бривио. По думите му Брюксел, за да има реална представителна извадка, е използвал данни с много по-широк обхват. Еврокомисията разчита на база данни, съставена от вътрешния й институт – Съвместния изследователски център. Те се основават на проби от 276 плажа в 17 държави, членки на ЕС. \"Общо 355 671 предмета бяха разгледани в рамките на 679 проучвания и бяха класифицирани според разпространението им. Предметите, които са най-сходни, бяха поставени в една и съща категория, както е в случая с балоните и пръчките за балони\", обясни Бривио. \"На основата на тези данни балоните и пръчките за балони отговарят на 2% от предметите за еднократна употреба, намерени на европейските плажове, което ги поставя на девето място в списъка на 10-те пластмасови предмета за еднократна употреба\", допълни той. Кой влиза в топ 10 Всичко зависи от начина на пресмятане. В документ, съпровождащ предложението на еврокомисията от миналата седмица, се представят няколко метода. В един от тях балоните и пръчките за балони заедно представляват 0.71% от намерения боклук и са поставени на 22-о място. Но еврокомисията е направила и класиране, в което \"категориите, които са много подобни, са групирани заедно\". Това, че балоните и пръчките за балони са поставени на девето място, се получава и защото например бутилките и капачките са събрани в една категория. Еврокомисията също признава, че в случая има известна степен на произволност. \"Процесът на разпределяне на предметите оказва влияние върху класирането и няма напълно обективен начин това да се прави\", се посочва в нейно изявление. Споровете за данните не са неочаквани, тъй като производителите по-често са против, отколкото за каквито и да е регулаторни промени, които могат да повлияят на бизнеса им. Много от продуктите, засегнати от предложената директива, се произвеждат извън ЕС, но в производството на балони участват около 15 000 европейци по данни на тяхната асоциация. Изявлението на лобистката група по всяка вероятност е опит да бъдат убедени евродепутатите и държавите членки, чието съгласие е необходимо, преди предложената директива да се превърне в закон.", "date": "2018.06.07", "title": "Битката за балоните: Лобисти обвиняват Брюксел в забуждаващи данни за замърсяването"}
{"url": "https://www.dnevnik.bg/sport/2018/06/07/3191075_goldun_steit_dokosva_titlata_v_nba_sled_treta_pobeda/", "text": "Голдън стейт уориърс\" се доближи на една победа от титлата в Националната баскетболна асоциация (НБА), след като спечели и третия двубой във финалната серия с \"Кливланд кавалиърс\". Шампионите наваксаха пасив от 13 точки и се наложиха със 110:102 като гости. Леброн Джеймс записа трипъл-дабъл, но \"Кливланд\" загуби втори завързан двубой в тазгодишните финали след  драмата в откриващия мач, когато лидерът на \"кавалерите\" отбеляза 51 точки. За втора поредна година Джеймс и компания се озоваха в ситуация, от която нито един отбор не е излизал. В цялата история на НБА никога не е имало обрат от 0:3 в плейофна серия при общо 131 случая, в които единият отбор е печелил първите три срещи. \"Кливланд\" показа добра игра в защита в голяма част от мача и успя да ограничи Стеф Къри и Клей Томпсън до общо 21 точки от 27 стрелби. Домакините обаче нямаха никакъв отговор срещу блестящата игра в нападение на Кевин Дюрант. Дюрант отбеляза 43 точки и поведе своя отбор към десета победа в последните му 11 двубоя с \"Кливланд\". Той подобри личния си рекорд за най-много точки в плейофен мач, след като вкара шест тройки от девет опита и общо 15 от 23-те си стрелби от игра. 29-годишното крило добави 13 борби и седем асистенции към точковия си актив. \"Кливланд\" влезе амбицирано в мача, докато началото на \"Голдън стейт\" беше колебливо и изпълнено с пропуски и грешки. За четири минути и половина \"кавалерите\" отвориха разлика от 12 точки - 16:4. \"Воините\" обаче влязоха в ритъм и приключи първата четвърт с минимално изоставане - 28:29. Във втората четвърт домакините отново успяха да натрупат солидна преднина. Те стигнаха до най-големия си аванс в мача при 50:37, но \"Голдън стейт\" пак завърши частта с по-добра игра и се оттегли на почивката с пасив от шест точки - 52:58. През второто полувреме играта беше много равностойна, резултатът се движеше кош за кош, а до последните секунди разликата нито веднъж не надхвърли пет точки. Стигна се до пет равенства и цели 11 обрата в резултата. Ключовият момент дойде 50 секунди преди края, когато Дюрант отбеляза изключителна тройка от десет метра за 106:100. Леброн Джеймс отговори със забивка в коша на \"Голдън стейт\", но Грийн веднага я върна, а пропуск на Джей Ар Смит от тройката в ответната атака сложи точка на спора. \"Това, което (Дюрант) направи тази вечер, беше невероятно. Вкара някои стрелби, които нито един друг играч в света не е способен да отбележи. Беше изключителен\", каза старши треньорът на \"Голдън стейт\" Стив Кър след двубоя. Къри беше вторият най-резултатен играч в състава на шампионите с 11 точки. Той пропусна девет от десетте си стрелби от тройката и вкара едва три коша от 16 опита. Томпсън, Дреймънд Грийн, Джавел Макгий и Джордан Бел отбелязаха по десет точки. За \"Кливланд\" Джеймс се отличи с 33 точки, 11 асистенции, десет борби, два чадъра и две откраднати топки. Кевин Лав добави 20 точки, а Родни Худ направи силно включване от пейката с 16 точки. Четвъртият мач от серията отново е в Кливланд - на 9 юни от 4.00 часа българско време.", "date": "2018.06.07", "title": "\"Голдън стейт\" докосва титлата в НБА след трета победа над \"Кливланд\""}
{"url": "https://www.dnevnik.bg/kultura/2018/06/07/3190056_producentut_i_rejisyor_stivun_l_simpsun_nikoga_ne/", "text": "Независимият кинопродуцент и режисьор Стивън Л. Симпсън е известен с дългогодишния си интерес към културата на индианците. Неотдавна той премести компанията си от Лос Анджелис в Пловдив. Новият му филм \"Нито вълк – нито куче\" е екранизация по едноименния роман на писателя Кент Нърбърн и ще бъде показан за пръв път пред българска публика в Дома на киното в София на 10 юни в \"Lucky Дом на киното\" (Пловдив) на 8 юни и във Варна на 15 юни във Фестивалния и конгресен център. В главната роля е актьорът Дейв Белоглав Орел, който почина миналата година на 97 години и има десетки роли в киното, включително във взелия \"Оскар\" \"Танцуващият с вълци\" с Кевин Костнър. - Авторът на романа \"Нито вълк – нито куче\" Кент Нърбърн се свърза с мен преди девет години, след като присъствал на прожекция на филма ми  , който заснех в индианския резерват Пайн Ридж. Той ми връчи копие на книгата и ми каза, че от средата на 90-те холивудски продуценти се опитвали да направят филм по романа, но винаги давали големи обещания, без да има какъвто и да е резултат. Той беше забелязал, че моят филм е създаден в същия свят, в който се развива действието на романа – резерват на идианското племе сиукси. И хората там бяха посрещнали работата ми различно, не като изобразяване на културата им в стила на холивудските филми – нещо, с което те са свикнали. Реших да се захвана с филма две години по-късно и обещах на автора, че ще го завърша, каквото и да ми струва това. - Тайната е, че не бързам да предлагам филма си на вторичните кинопазари, както и на платформи като \"Нетфликс\". Но и понеже не съм голям дистрибутор, трябва да работя много повече, за да убедя кината да го излъчат. Филмът ми трябва да се доказва на пазара постоянно. Ироничен е и фактът, че сме били по повече кина от последните два носителя на \"Златната палма\" в Кан, при това в райони, които представляват по-малко от 15% от американския кинопазар. Ние се движим бавно от място на място, след като кината забележат, че сме се представили добре в съседните кина. - Да направиш филм като \"Нито вълк – нито куче\" в Щатите, който се занимава с части от това общество и неговата история, които Америка обича да прикрива, не е толкова лесно. Индустрията не се интересува от подобни неща, така че си практически сам. В Европа съществуват много възможности за държавно финансиране, което прави по-лесно създаването на по-смислени истории, но подобни механизми не съществуват в Щатите. \"Нито вълк – нито куче\" не е свързан с индустрията по никакъв начин, като изключим кината, в които се показва. Той е финансиран от публиката, а аз се грижа за всичко останало. Това ми дава невероятно количество свобода, въпреки че разполагах с много малко ресурси и трябваше да снимам изключително бързо. Филмът беше заснет за общо 125 снимачни часа. Също така разполагах с актьор на 95 години, който беше единственият човек, подходящ за главната роля. Почти невъзможно е да работиш с холивудски бюджет с главен актьор на тази възраст, така че моята независимост помогна във филма да играе Дейв, а неговото изпълнение е просто магия. - Основната причина да се занимавам с това е начинът, по който ги е третирало американското управление в миналото, и в това, че дори днес в много отношения тяхното положение не е на особено добро равнище. Никъде по света не съм бил посрещан по-добре, отколкото при тях. Веднъж срещнах възрастен индианец, с когото веднага се почувствах свързан, и пет минути след като се бяхме срещнали, той ми предложи да отседна в дома му. Той беше глава на семейство, което ФБР описва като \"едно от двете най-враждебни семейства в най-враждебния район в целите Щати\" и въпреки това аз бях приет сред тях и с течение на времето те се превърнаха в нещо като семейство за мен. - Преди няколко години дойдох в София за два или три дни и останах десет седмици. Веднага харесах страната. После отпътувах за Пловдив и се влюбих в града. В продължение на години съм живял в различни части на света и нищо не може да се сравни с Пловдив. Имах огромно количество работа, свързана с разпространението на филма, бях много стресиран, но преместването тук ме освободи от стреса. Градът просто ми действа отпускащо. А сега разполагам и с прекрасен екип, който наех тук, за да ми помогне с американската и европейската дистрибуция на филма, и е истинска радост да работя с тези хора.  - Все още съм изцяло зает с разпространението на \"Нито вълк – нито куче\" поне до края на годината, но започвам да гледам напред към следващия си филм. Надявам се да го заснемем в България. Или поне да направим пре- и постпродукцията тук. Също така искам да помогна за създаването на креативна общност от кинаджии тук, тъй като обичам енергията на младите хора в този град. - Най-големият ми съвет е да се запознаят с всеки етап от правенето на филми. Научиш ли се на това, осъзнаваш, че повечето филми се нуждаят от съвсем малки екипи, за да постигнат впечатляващи резултати на екрана. Никога не съм се нуждаел от нечие разрешение, за да направя филм. По един или друг начин се впускам в продукцията и в зависимост от това какви пари съм успял да осигуря продължавам, за да го завърша, каквото и да ми струва това. Това е един невероятно конкурентен бизнес и никога не трябва да се отказваш от филма си.", "date": "2018.06.07", "title": "Продуцентът и режисьор Стивън Л. Симпсън: Никога не трябва да се отказваш от филма си"}
{"url": "https://www.dnevnik.bg/sviat/2018/06/07/3191088_masachuzetskiiat_tehnologichen_institut_e_nai-dobur/", "text": "Масачузетският технологичен институт (MIT) за седми пореден път оглави рейтинга на най-добрите университети в света в 15-ото издание на класацията на британската компания \"Куакуарели Саймъндз\" (Quacquarelli Symonds - QS), съобщава БТА. В нея са включени почти хиляда най-добри световни висши учебни заведения. MIT е коронясан за седми пореден път, превишавайки рекорда на Харвардския университет. Следващите три вуза също са американски - Станфордският университет (2), споменатия вече Харвардски университет (3) и Калифорнийският технологичен институт (4). Следват двата британски университета - \"Оксфорд\" (5) и \"Кембридж\" (6), които тази година сменят местата си. Единственият друг от топ 10, който не е американски или британски, е Швейцарският федерален технологичен институт в Цюрих, който е 7-и, подобрявайки класацията си с три места. Останалите три в десетката са лондонският Имперски колеж (Imperial college), Чикагският университет (САЩ) и лондонският Университетски колеж (University college). Най-високо в класацията от азиатските вузове е Националният университет на Сингапур (11). За пръв път от 2006 г. в топ 20 влиза китайският университет \"Цинхуа\", скочил от 25-о на 17-о място. От руските университети в първата стотица влиза Московският - \"Ломоносов\" - на 90-о място, подобрявайки рейтинга си с 5 места. Санктпетербургският университет е 235-и в класацията, следван близо от Новосибириския и Томския. От българските вузове единствен сред първите 1000 е Софийският университет \"Св. Климент Охридски\", който дели местата от 800 до 1000 в обща група от 200 вуза от най-различни страни. QS публикува този рейтинг от 2004 г., като оценява вузовете по шест критерия. Сред тях са академичната репутация (40 процента от общия бал), съотношението между преподавателския състав и броя на студентите (20 процента), индекса на цитиране (20 процента), репутацията сред работодателите (10 процента), делът на чуждестранните студенти (5 процента) и делът на чуждестранните преподаватели (5 процента).", "date": "2018.06.07", "title": "Масачузетският технологичен институт е най-добрият университет в света"}
{"url": "https://www.dnevnik.bg/sport/2018/06/07/3190974_istoriiata_na_svetovnite_purvenstva_zavrushtaneto_na/", "text": "След 12-годишно прекъсване световното първенство се завръща. Това е шампионатът, донесъл най-голямото разочарование в историята на най-страстната футболна нация - Бразилия. \"Селесао\" пропуска възможността да спечели първата си световна титла, въпреки че е домакин на турнира и е подкрепян от 200 хиляди зрители на стадион \"Маракана\". По време на Втората световна война президентът на ФИФА Жул Риме прави всичко възможно, за да поддържа духа на футбола жив. Затова, когато на 25 юли 1946 г. в Люксембург се провежда първото заседание на ФИФА след войната, е взето решение световната купа да носи името на Риме. Същата тази купа оцелява благодарение на италианския вицепрезидент на ФИФА - доктор Оторино Бераси. По време на войната той я крие в кутия за обувки под леглото си и това я спасява от попадане в ръцете на окупаторите. Конгресът на ФИФА в Люксембург отбелязва и завръщането на британските асоциации, които се оттеглят от организацията през 1929 г. Родината на футбола Англия ще направи своя дебют на световни първенства, но само за да изживее един от най-срамните моменти във футболната си история. Провеждането на първия мондиал след войната дълго време е било под въпрос заради липса на интерес от международната общност. В крайна сметка Бразилия изявява желание да организира шампионата. Единственото условие на южноафриканската страна било турнирът да се проведе през 1950 г., а не както първоначално е планирано - през 1949 г. Квалификационният турнир за финалите през 1950 г. се превръща в истински фарс. В Южна Америка Аржентина, Еквадор и Перу се отказват от пресявките, което осигурява директно участие на Чили, Боливия, Парагвай и Уругвай. За Азия ФИФА дава една квота, като кани за квалификации Индия, Индонезия, Филипините и Бирма. Последните три се отказват и така индийците се класират автоматично за мондиала. Те обаче се отказват под претекст, че не им е позволено да играят боси. Дори предложението на световната централа да заплати разходите по участието им не променя тяхното решение. Все още окупираните Германия и Япония са спрени от участие, а три от футболните сили в Европа - СССР, Чехословакия и Унгария - сами се отказват от участие. България получава показа за участие в квалификациите, но я отхвърля, както и всички страни от социалистическия блок. Австрия и Белгия също се отказват. Така Швейцария и Турция се класират за световното без нито един изигран мач. Турците обаче се оттеглят, а след като това прави и Шотландия, мондиалът в Бразилия остава само с 13 финалиста. Футболът в Бразилия става толкова популярен, че е решено да бъде построен нов стадион с капацитет 220 000 души в предградията на Рио де Жанейро. Работата започва на 2 август 1948 г., но срокът се оказва прекалено амбициозен. Пет седмици преди мача на откриването домакините изостават от плановете и ФИФА изпраща на място доктор Бараси, президент на Италианската футболна федерация, който се е справил отлично с организацията през 1934 г. На 24 юни 1950 г. стадион \"Маракана\" е открит официално, въпреки че все още прилича на строителна площадка и няма трибуна за журналисти. Съоръжението обаче е готово да посрещне 13-те отбора, класирали се за финалите. Те за пръв път са разделени в четири групи (две по четири отбора, една от три и една от два) Първият голям шок е за Англия. В дебюта си на световни финали англичаните се изправят срещу САЩ и губят с 0:1, след като решават да не използват великия Стенли Матюс. Аматьорите от Швеция пък печелят срещу двукратния шампион Италия с 3:2 в Сау Пауло. Бразилия побеждава Мексико с 4:0, прави само равен срещу Швейцария 2:2 и надиграва Югославия с 2:0 пред 150 000 зрители на \"Маракана\" и заедно с още три отбора - Испания, Уругвай и Швеция, се класира за финална група с формат на минилига. Това е първият и последен случай, когато определянето на шампиона става без директни елиминации. След седмица почивка бразилците започват с убийственото 7:1 срещу Швеция и 6:1 срещу Испания.  Остава мач срещу тима на Уругвай, който е завършил наравно с Швеция и има само три точки. В тази ситуация Бразилия се нуждае от равен, за да вземе купата. Любопитното е, че двубоят между двата южноамерикански отбора е трябвало да бъде по-рано, но е изместен за последен в турнира. Бразилците са толкова сигурни в успеха, че празненствата са подготвени още преди финалния мач. Всичко се развива по план за домакините, след като Албино Фриаса открива резултата в началото на второто полувреме. Следва обаче истински шок за \"селесао\". Хуан Алберто Скиафино изравнява в 66-ата минута, а гол на Алсидес Гиджа носи втора световна титла на Уругвай и потапя цяла Бразилия в сълзи. Това е едва вторият случай в историята на световните първенства (другият е с Швейция през 1958 г.), когато домакинът стига до финала и не печели трофея. Цяла Бразилия е в траур, а организаторите дори забравят да връчат на Уругвай световната купа. Налага се самият Жул Риме да слезе на терена, за да потърси капитана на уругвайците и да изпълни церемонията. Бразилия може да се успокои само с това, че турнирът се превръща в огромен финансов успех. Общият брой на зрителите достига 1.337 милиона (средно по 60 772 на мач) - футболът навлиза в една нова ера. В изиграните 22 мача са отбелязани 88 гола (средно по четири на мач), а нито един играч не е изгонен. Голмайстор на турнира става бразилецът Маркес де Менезес Адемир с девет попадения. Бразилия е най-резултатният отбор с 22 гола. С хеттрик се отличават Скиафино (Уругвай, пет гола срещу Боливия на 2 юли) и Адемир (четири гола срещу Швеция на 9 юли). Първа част: Уругвай 1930 Втора част: Италия на Поцо... и Мусолини ", "date": "2018.06.07", "title": "Историята на световните първенства: Завръщането на мондиала и бразилската трагедия"}
{"url": "https://www.dnevnik.bg/evropa/2018/06/07/3191084_brjuksel_napravi_stupka_kum_blokirane_na_sankciite_na/", "text": "Европейската комисия прие вчера т.нар. блокиращ регламент, който има за цел да противодейства на извънтериториалния ефект от американските санкции за европейски компании, желаещи да инвестират в Иран,  след като САЩ се оттеглиха  от иранското ядрено споразумение, предаде \"Франс прес\", цитирана от БТА. Регламентът е създаден през 1996 година , за да се заобиколи ембаргото срещу Куба, но така и не е използван на практика. Той трябваше да се разшири и измени, за да може да се прилага в случая с Иран. Страните членки и Европейският парламент сега разполагат с два месеца, за да се противопоставят на текста, съобщи комисията. Ако няма възражения, законът ще влезе в сила най-късно в началото на август, когато влиза в сила първата серия от американски санкции. Законът за блокажа забранява на европейските компании да се съобразяват с екстратериториалния ефект от американските санкции, в противен случай се налагат определени от всяка страна членка наказания. Той им дава право също така да получат обезщетения за всяка вреда, произтичаща от тези санкции от юридическо или физическо лице, което е причина за нея. Текстът отменя действието в ЕС на решенията на чуждо правосъдие, основаващо се на санкциите. Законът е по-полезен за малките и средните предприятия, които нямат толкова голяма експозиция към САЩ, както големите групи, които могат да решат въпроса чрез преговори със САЩ за изключване или освобождаване от санкциите. Комисията актуализира и законодателството си, за да позволи на Европейската инвестиционна банка (ЕИБ) да подкрепя инвестициите в Иран, по-специално тези на малките и средните предприятия. Франция, Германия и Великобритания поискаха  от САЩ да не налагат санкции на техните фирми, развиващи дейност в Иран. \"Като съюзници очакваме от САЩ да се въздържат от предприемане на мерки, които биха навредили на европейските интереси\", написаха в писмо до американския държавен секретар Майк Помпео и финансовия министър Стивън Мнучин министрите на финансите и на външните работи на трите европейски страни. Писмото е с дата 4 юни и за него съобщи вчера в \"Туитър\" френският финансов министър Брюно льо Мер. ЕИБ заяви, че не може да игнорира потенциални американски санкции срещу Иран, след като ЕС призова бизнеса в тази страна да продължи търговския обмен, информира \"Ройтерс\". Според неин говорител бизнес моделът на банката предполага тя да остане солидна и надеждна институция на международните капиталови пазари, а това би било несъвместимо с несъобразяване с възможни санкции срещу Иран. /БТА", "date": "2018.06.07", "title": "Брюксел направи стъпка към защита на европейските фирми в Иран от санкциите на САЩ"}
{"url": "https://www.dnevnik.bg/sport/2018/06/07/3191081_rusiia_e_napulno_gotova_da_posreshtne_svetovnoto_po/", "text": "Русия е напълно готова да посрещне  световното първенство по футбол , заяви президентът на ФИФА Джани Инфанино. По думите му международната федерация не вижда причини за притеснения за сигурността по време на турнира. \"Мисля, че можем да кажем, че Русия е 100% готова и целият свят ще го види, когато започнем на 14 юни с мача между Русия и Саудитска Арабия на \"Лужники\". Всички ще могат да станат свидетели колко са красиви стадионите, колко гостоприемна е страната, как ще сработи организацията. Ще бъде прекрасно изживяване\", заяви Инфантино. Едни от големите притеснения преди турнира са свързани с дискриминацията, потъпкването на човешките права и гарантирането на сигурността. Миналия месец ФИФА глоби Русия с 30 000 швейцарски франка за расистки скандирания по време на приятелска среща с Франция през март. \"Не мога да кажа, че имаме повод за притеснение по въпросите, свързани с дискриминацията или безопасността, но гледаме на тях много, много сериозно\", заяви президентът на ФИФА. И добави, че федерацията е взела всички необходими мерки по време на подготовката за световното. \"Всеки фен, който дойде в Русия, ще бъде посрещнат в безопасна среда, за да празнува. Ако някой идва в Русия, за да създава проблеми, по-добре да си остане у дома\", допълни Инфантино. Световното ще се проведе от 14 юни до 15 юли на 12 стадиона в 11 града.", "date": "2018.06.07", "title": "Русия е напълно готова да посрещне световното по футбол, заяви президентът на ФИФА"}
{"url": "https://www.dnevnik.bg/intervju/2018/06/07/3190747_velizar_shalamanov_nai-goliamata_vreda_ot_hibridnata/", "text": "- Основният проблем, който трябва да бъде решен, е на основата на приетия вече план за повишаване на разходите за отбрана да бъде направена финансова рамка, и то не само до 2024 г., а за период, в който ще приключи цялостното превъоръжаване. Мисля, че 2030 г. е реалистичен срок. Превъоръжаването трябваше да започне още 2004-2005 след приемането ни в НАТО. Забавянето доведе до проблемите, с които се сблъсква сега Министерството на отбраната - състоянието на техниката и липсата на оперативна съвместимост на тази техника, и в още по-голяма степен напускането на личния състав. Решаването на многото свързани проблеми започва от ясната финансова рамка и на ясна национална програма за превъоръжаване. Около това ще се подредят и решенията в другите свързани области. - Има възел от проблеми и той трябва да започне да се разплита оттам, откъдето ще се създадат възможности за решаване, един по един. За мен основното предизвикателство е превъоръжаване по стандарти на НАТО за постигане на оперативна съвместимост, за да могат наши формирования да станат част от структурите на силите на НАТО, за да можем и да домакинстваме на многонационални формирования. Основата на решаването на тези проблеми е ясна финансова рамка, която най-вероятно ще бъде от порядъка на 10 млрд. лв. за 10-11 години. Така ще може да се развие програма за преподготовка, привличане на нови хора, ротацията им в сили на НАТО и ЕС, ще се реши въпросът за ангажиране на нашата индустрия за създаване на способности не само за нашата армия, но и за НАТО за излизане съвместно със съюзнически компании на нови пазари. Ще се реши въпросът и с добра професионализация на ядрото на армията, след което може да се постави въпросът и за структури за подготовка на младежи, за подготовка на населението. Трябва да има здраво ядро на професионалната армия. Както и бившият премиер Иван Костов  посочи  на конференция  миналата седмица, здравото ядро на армията е здравата основа за посрещане на предизвикателствата на хибридните заплахи, включително и киберзаплахите. Без целенасочена инвестиция в здраво професионално ядро на армията ние не можем да решим нито един от другите проблеми. - Това показват изследвания, представени от проф. Янцислав Янакиев, че от 2013 г. започва тренд на спадаща подкрепа към НАТО, към евроатлантическите съюзници и нарастваща подкрепа за по-тясно сътрудничество с Русия. Такива тенденции могат да бъдат обяснени само с недостатъчна работа за разясняване на ролята на България в НАТО, ползите за сигурността на България, за икономическото развитие, за ролята на НАТО и ЕС за това България да се развива като нормална европейска страна. От друга страна, доста сериозни ресурси се хвърлят за развитие на специално отношение към Русия, което се свързва с някакви мащабни енергийни проекти, от които България се очаква много да спечели, а ние знаем, че засега само губи. Най-голямата вреда от тези хибридни въздействия е разделянето на българското общество. Ако наистина има хора, които са толкова загрижени за Русия, не й помагат, като подкрепят отдалечаването на България от ценностите на Европа, тъй като рано или късно Русия трябва да приеме европейските ценности, за да се развива - това е най-сериозният парадокс. - Мога да ви кажа какво прави НАТО, последните 8 години съм работил там. Първо НАТО създаде дирекция за новите предизвикателства към сигурността, където има структури за енергийна сигурност и киберзащита. След това създаде още една нова дирекция за разузнаване и сигурност, която има аналитичен център за разкриване на хибридните заплахи и повишаване на осведомеността и разбирането на тези заплахи. В 8 страни в Източна Европа, включително в България, се създадоха структурни звена за интеграция на силите на НАТО, така наречените NFIU, те работят и по това да бъдат разкрити механизмите на хибридните заплахи, тъй като те са заплаха за устойчивостта на страната. Създаде се център за изследване на хибридните рискове, който е съвместен между НАТО и ЕС, в Хелзинки. Европейският съюз също работи интензивно в тази посока, двата съюза имат стратегии за противодействие на хибридните заплахи. България като страна - член на ЕС и НАТО, би следвало първо активно да се възползва от тези инструменти, да създаде отчетлива Национална стратегия за адресиране на хибридни заплахи, да създаде координационен център по тези въпроси. - Смисълът на хибридната война е, че потенциалната противостояща страна се възползва от нашите слабости. Ако приемем, че корупцията е една от тях, това е покана към този, който иска да ни въздейства с цел да ни обезсили. Това означава, че център за координация на противодействие на хибридни действия и хибридни заплахи трябва да адресира и този въпрос в сътрудничество с вече изградените структури в тази област. Не казвам, че трябва да се прави нов орган за борба с корупцията. Най-важното в киберотбраната, в противодействието на хибридните заплахи е събирането, споделянето на информация със съюзниците, обработването й, за да се получи ясна картина за нанасяните щети и за набелязване на конкретни действия на компетентни органи, които да пресекат негативни въздействия, да пресекат експлоатация на нашите уязвимости, както и да набележат мерки за повишаване на нашата устойчивост. Това включва и повишаване на устойчивостта на нашата система за взимане на решения и намаляване на корупционните въздействия, на корупционните рискове. - Много точно задавате въпроса, тъй като в проекта за инвестиционен разход има раздел \"рискове\" и това, което ме притеснява, е, че там не са откроени рисковете, поради които са се провалили предишните опити. Опитите за подмяна на нашите бойни самолети, да бъдат съвместими в рамките на НАТО, започнаха преди много години и до ден днешен такова решение няма. Провалиха се и опитите за модернизация на МиГ-29 в сътрудничество с Германия. Рисковете са свързани с това, че първо няма пълна яснота за целите на този проект. Ако целите се ограничават до това да имаме достатъчно самолети за изпълняване на мирновременната задача по въздушно патрулиране, е едно. Ако целите са да придобием способност за напълно интегрирана в структурите на НАТО способност за противовъздушна отбрана и създаване на въздушна мощ, е друго. Ако имаме яснота как бързо, освобождавайки се от стара и несъвместима техника, да намалим разходите за експлоатация с цел да акумулираме необходимия ресурс за по-бързо превъоръжаване, ако ние можем да използваме инструментите на НАТО за подготовка, за помощ при въздушно патрулиране в преходния период, то тогава много от рисковете, които не са споменати, могат да бъдат избегнати. Неотчитането на тези рискове ни води към подход, който е остарял, много скъп и много бавен. Когато сложен проект е много скъп и дори не знаем цялата цена, когато се реализира бавно и има проблеми в управлението поради недостиг на ресурси и поради неговата уязвимост на външни въздействия, които не желаят проекта да се осъществи, то шансът за успех не е голям. - Колкото повече се забави придобиването на нов многоцелеви изтребител, толкова повече ще продължи използването на МиГ-29 и Су-25, от което Русия има финансов интерес. От друга страна, това практически откъсва България и военновъздушните сили от участие в съвместни действия със страни от НАТО поради липса на съвместимост и това е от интерес на страни, които са извън ЕС и НАТО. - Да, това беше едно от първите неща, които възложих да бъдат направени под ръководството на инспектората с участието на проектните екипи и на потребителите, тъй като за мен беше важно не просто да се отчете, че някакви средства са изразходвани законно, а какви са придобитите способности и тези, които използват тези способности, как ги оценяват. Тогава установихме, че от повече от 20 проекта, които бяха анализирани, една част са прекратени без никакъв резултат, други са достигнали резултат, който не се оценява добре от тези, които го ползват, или не са предвидени средства за поддръжка, за експлоатация и всъщност това, което е придобито, не може да се използва. Друга група от проекти не са могли да започнат поради недостатъци в проектните предложения. Точно в този анализ ние идентифицирахме рисковете, които са довели до разходване на над 2 млрд. за 10 години, без да бъде постигнато очакваното и без да се имат предвид основните изисквания на Българската армия за придобиване на бойни способности. На основата на този анализ и на решенията на НАТО от Уелс изготвихме Национална програма \"България в НАТО и европейската отбрана\", която беше приета от правителството като стратегия за превъоръжаване и която всъщност отговаряше на въпроса как трябва да бъде организирано превъоръжаването на армията, така че да бъдат избегнати рисковете от последните десетина години. Тази програма даваше и много ясна финансова рамка в контекста на ангажимента за постигане на 2% от БВП за отбрана. За съжаление парламентарното правителство счете, че тя е много амбициозна, отмени я, замени я с друга програма, която вече не беше достатъчно конкретна, не беше ориентирана към постигане на измерими резултати, вследствие на което процесът се разпадна до стартиране на един или друг проект или по-скоро до опити без ясен финансов план, без ясни приоритети, без ясна система за управление, без чисти условия за участие на българската отбранителна индустрия. Видяхме, че проектът за многоцелеви изтребител се провали, за боен кораб се провали, за бронирана машина чак сега влиза, 4 години по-късно, за радарите, който беше почти готов да тръгне в резултат на съвместно изследване с НАТО, така и въобще не беше придвижен, а той е ключов. Други проекти, свързани с киберотбраната, за развитие на системата за управление, така че тя да бъде интегрирана в НАТО при развръщане на сили на наша територия или на наши сили на територията на друга страна от НАТО, така и не получиха внимание. Нужна ни е национална програма с ресурсна рамка, ясен обхват и приоритети, добро управление на база най-добри практики в НАТО и ЕС, вкл. активно използване на агенциите на двата съюза. Важно е програмата да е синхронизирана с планирането на отбраната в НАТО и ЕС. Това не означава, че не са нужни предложените проекти, а че подходът за тяхната реализация носи много рискове и няма ясна визия как се превъоръжаваме за ефективна армия в НАТО и ЕС за 21 век. Може би някои хора не виждат тези проблеми, но за съжаление, без да ги решим, ще платим висока цена – не само в левове.", "date": "2018.06.07", "title": "Велизар Шаламанов: Най-голямата вреда от хибридната война е разделянето на българското общество"}
{"url": "https://www.dnevnik.bg/evropa/2018/06/07/3191091_noviiat_ispanski_premier_sustavi_kabinet_s_rekordno/", "text": "Новият испански премиер, социалистът Педро Санчес, представи снощи своето проевропейско правителство, предаде \"Франс прес\", цитирана от БТА.  Кабинетът  включва повече жени, отколкото мъже - съответно 11 срещу 6. Той е най-преобладаващо женският в историята на Испания, отбелязва АФП. Правителството освен това е с най-слабата парламентарна подкрепа след възстановяването на демокрацията в страната. Социалистическата партия има едва 84 депутати в 350-членната долна камара на парламента. В разгара на подготовката за Брекзит и на фона на формирането на  популистко правителство в Италия  новият испански кабинет е подчертано проевропейски, отбелязва \"Франс прес\". Показателно за това е поверяването на отговорността за четвъртата икономика в еврозоната на висш кадър на Европейската комисия. Новото правителство дойде на власт след вота на недоверие,  гласуван на консервативния кабинет на премиера Мариано Рахой . То ще трябва да търси подкрепата на радикалната лява партия \"Подемос\" (\"Ние можем\"), баските националисти и каталунските сепаратисти, благодарение на които правителството на 63-годишния Рахой падна от власт, отбелязва \"Франс прес\". Санчес , на 46 години, няма управленски опит. Вторият човек в новото правителство е вицепремиерът Кармен Калво. Експерт по конституционно право, 60-годишната Калво е била министър на културата в периода 2004 - 2007 г. Тя ще оглави и възстановеното министерство на равноправието - три месеца след извънредната \"обща феминистка стачка\" в Испания, посочва \"Франс прес\". Новият министър на външните работи е каталунецът Жозеп Борел, бивш председател на Европейския парламент, който е против отцепването на североизточната област от Испания. Това предизвика безпокойството на някои каталунски сепаратисти. Испанският премиер обеща да започне преговори с  новото каталунско регионално правителство , но подчерта, че всяко решение трябва да е в унисон с испанската конституция, според която страната е неделима. Надя Калвиньо, генерален директор за бюджета в Европейската комисия от 2014 г., бе назначена за министър на икономиката. Педро Дуке - първият испански астронавт - стана министър на науката, иновациите и университетите. Бившият антитерористичен прокурор Долорес Делгадо оглави министерството на правосъдието, а бившият съдия от Върховния съд Маргарита Роблес - това на отбраната. Новият испански премиер назначи толкова много жени на министерски постове, че в печата се появи въпросът дали Съветът на министрите не трябва да бъде преименуван на Съвета на министърките, отбелязва \"Франс прес\".", "date": "2018.06.07", "title": "Новият испански премиер състави кабинет с рекордно много жени"}
{"url": "https://www.dnevnik.bg/politika/2018/06/07/3191080_rumen_ovcharov_si_spomni_che_desnite_sa_iskali_aec/", "text": "Бившият министър на икономиката и енергетиката в кабинета \"Станишев\" Румен Овчаров, който е завършил ядрена енергетика в Москва, заяви пред Нова телевизия, че в приетата още през 1999 г. при управлението на Иван Костов стратегия за развитие на енергетика е било записано, че страната ще се нуждае от нова ядрена мощност \"Демократична България\" забравиха, че в стратегията от 1999 г. с решение на Народното събрание приемат, че през 2006 г. България ще има нужда от нова ядрена мощност в Белене със същото оборудване. Същите тези хора сега протестират\", каза той като постави знак на равенство между създаденото тази година политическо обединение \"Демократична България\" (ДСБ, \"Да, България\" и \"Зелените\") и управлявалите преди 19 г. Обединени демократични сили (СДС, Демократическа партия, БЗНС-Народен съюз) . Като припомни, че и \"Екогласност\" е протестирала срещу проекта за АЕЦ \"Белене\", Овчаров обобщи: \"Една група политиканстващи индивиди направиха политическата си кариера чрез проекта\". Нарече спекулации и опасенията на \"Да, България\", че централата ще се строи в сеизмична зона като се позова на доклад на БАН от 2000 г. Овчаров нарече странно и поведението на ДПС, чиито депутати вчера в енергийната комисия се обявиха против продължаването на проекта, и напомни, че в два поредни парламента движението е подкрепяло новата ядрена мощност. Според Овчаров днешното правителство връща проекта в 2006 г., когато тогавашният кабинет \"Сакскобургготски\" го размрази, привличайки германската RWE. Бившият енергиен министър и депутат от БСП разви тезата, че осъществяването на проекта чрез \"пазарен модел\" ще означава скъп ток за българските граждани, докато ако държавата сама финансира изграждането на централата, \"обикновеният българин ще има най-евтината енергия\". Едновременно с това подчерта по повод очакваното днес приемане на решение в Народното събрание за реализация на проекта на пазарен принцип, че \"в дадената ситуация е по-важното да се демонстрира публичен обществен консенсус.\"", "date": "2018.06.07", "title": "Румен Овчаров си спомни, че десните са искали АЕЦ \"Белене\" още през 1999 г."}
{"url": "https://www.dnevnik.bg/evropa/2018/06/07/3191095_vrushtaneto_na_rusiia_v_g-7_zasega_e_nevuzmojno_smiata/", "text": "Германският канцлер Ангела Меркел изключи възможността за възстановяване на формата Г-8 на водещите индустриални държави, от който Русия беше отстранена, след като анексира Крим, предадоха \"Асошиейтед прес\" и ТАСС, цитирани от БТА. Меркел каза това по време на своята първа сесия за отговаряне на въпроси на депутати в германския парламент - процедура, въведена от създадената през март управляваща коалиция. По думите й изключването на Русия е било неизбежно и засега е невъзможно тя да се присъедини отново към Г-7. Новата процедура беше договорена от управляващата коалиция и предвижда Меркел да отговаря на депутатски въпроси три пъти в годината. Досега в Германия нямаше практика ръководителят на германското правителство да взаимодейства пряко с парламентаристите на подобни сесии, отбелязва АП. Канцлерът беше попитана от депутат от партия \"Алтернатива за Германия\" дали изключването на Русия от Г-8 е било правилно и дали е добре да се възстанови този формат. Тя отбеляза, че страните, които влизат в Г-7, се придържат към общи ценности, включително спазването на международното право. Според нея анексирането на Крим от Русия е било \"крещящо нарушение\" на международното право. Меркел обаче се застъпи за поддържане на диалог с Русия, включително от гледна точка на съществуващите разногласия. \"Има постоянни контакти, има контакти във формата Г-20. Трябва да разговаряме помежду си и ние правим това\", каза Меркел. Германският канцлер заяви, че очаква \"трудни обсъждания\" на срещата на върха на Г-7 в Канада по-късно тази седмица. Тя припомни, че САЩ са се изтеглили от Парижкото споразумение за климата и  иранската ядрена сделка , а също така  налагат мита върху вноса на алуминий и стомана  от свои съюзници. По думите й това свидетелства за \"сериозни проблеми с многостранните споразумения\". За мигрантите Депутатът от \"Алтернатива за Германия\" Готфрид Кюрио обвини Меркел, че без необходимост е наводнила Германия с мигранти през 2015 г. с политиката си на отворени врати. Той изрази мнение, че тя е причинила \"най-тежката вреда\" на страната, която й е струвала \"стотици милиарди\". Депутатът изтъкна, че служителите на федералната служба за бежанците са били доведени до състояние на \"марионетки на една пропускателна култура\". \"Кога ще подадете оставка\", попита Кюрио. Меркел защити решението си, казвайки, че \"изключителната хуманитарна ситуация\" е била посрещната с голяма отговорност от Германия. През 2015-2016 г. в страната пристигнаха над 1 милион мигранти от конфликтни зони в Близкия изток и Африка, припомня АП.", "date": "2018.06.07", "title": "Връщането на Русия в Г-7 засега е невъзможно, смята Меркел"}
{"url": "https://www.dnevnik.bg/sport/2018/06/07/3191099_korupcionen_skandal_raztursi_afrikanskiia_futbol/", "text": "Мащабен скандал с взимане на подкупи и уреждане на мачове разтърси африканския футбол броени дни преди началото на световното първенство. Филм, излъчен по Би Би Си, разкрива как над сто съдии и официални лица взимат подкупи преди мачове. Работата по разследването е продължила повече от две години и в основата ѝ са ганайският журналист под прикритие Анас Аремея Анас и негови сътрудници. Филмът започва с кадри от скрита камера на мъж, който прибира пари в найлонов плик, като се посочва, че той е един от най-влиятелните хора в африканския футбол. Впоследствие се посочва, че това е президентът на Ганайската футболна федерация Куеси Нянтачи. Твърди се, че той получил 65 000 долара от репортери под прикритие, като смятал, че е на среща за обсъждане на подготвяна сделка за спонсорски договор. Нянтачи е част от съвета на ФИФА и все още е на поста си в ганайския футбол. От ФИФА са заявили пред Би Би Си, че разследват случая. Вижда се и съдия, който получава 600 долара подкуп. Реферът Ранге Марва от Кения е трябвало да бъде ангажиран на световното в Русия като страничен съдия. Той обаче се е оттеглил и няма да бъде част от екипа за световното. \"Когато тази история излезе, ще има големи проблеми\", казва Анас във видеото. Твърди се, че съдии са получавали подкупи преди мачове от вътрешни и международни турнири. Адвокатът Чарлз Бентум се изказва критично за методите на Анас. Журналистът отговаря, че хората, на които е предлагал подкупите, не са били принуждавани да ги приемат. Даден е пример с раздаване на подкупи преди мач между Гана и Мали. Ебрима Джало от Гамбия, който е сред заснетите официални лица, получава 500 долара. Той казва, че това се случва навсякъде, но по-късно пред Би Би Си отрича да е извършил нещо нередно.", "date": "2018.06.07", "title": "Корупционен скандал разтърси африканския футбол седмица преди световното"}
{"url": "https://www.dnevnik.bg/sviat/2018/06/07/3191094_vselenskata_patriarshiia_moje_da_priznae_makedonskata/", "text": "Вселенската патриаршия преговаря за признаване на автокефалността на Македонската православна църква под името Охридска архиепископия. Това съобщи гръцкият външен министър Никос Коциас в интервю за обществената телевизия ЕРТ, цитирано от в.  \"Прототема\"  и македонски издания. Думите му следват  писмо от миналата седмица , с което според кабинета в Атина Македонската православна църква е поискала да премахне думата \"Македонска\" от името си. Премиерът в Скопие Зоран Заев отрече целта на писмото да е била преименуване, а просто търсене на решение за въпроса, който тегне над непризнатата МПЦ от десетилетия. Междувременно гръцки духовници се съпротивляват срещу каквито и да било отстъпки пред непризнатата МПЦ, чийто статут отново е на дневен ред след искане, отправено но Българската православна църква миналата година. Коментарите на Коциас за ЕРТ, поредните тази седмица, съвпадат с момента, в който се очаква окончателно решение и по въпроса за името на Македония, а  Заев трябва да одобри  вече изготвения договор след телефонен гръцкия си колега Алексис Ципрас. \"Преименуването на Македонската православна църква на Охридска архиепископия би трябвало да бъде поздравено. Хората от Скопие трябва да бъдат наградени за начина на размисъл, храбростта, че се връщат към традиционното си и непровокативно име\", каза Коциас, цитиран от агенцията за църковни въпроси  \"Ромфеа\" . Той също така призова Църквата на Гърция да не се меси в спора, тъй като \"това не е работа на Светия синод\". По думите му църквата \"много добре знае, че се водят преговори\" между МПЦ и Вселенската патриаршия. \"Дали ще бъде призната автокефалността или нещо друго, това е работа на Вселенската патриаршия. Това не е тема за Светия синод или за Църквата на Гърция.\" Църквата, чиято юрисдикция е основно върху централната и южната част на страната, отстоява позициите, че думата \"Македония\" не трябва да се използва  нито за името  на северозападната съседка на Гърция, нито от други нейни институции ( тя подкрепя  и Сръбската православна църква, която гледа на МПЦ като на разколна институция). Преговорите на МПЦ и Вселенската патриаршия обаче \"вече бяха в ход през януари и февруари (когато църквата участва в многочислените митинги) и те го знаеха\", каза още Коциас. По-малко протестиращи Междувременно хиляди гърци излязоха на протести в големите градове в северната част на страната заради предложенията за решаване на спора. В град Пела - исторически център на антична Македония и родно място на Александър Велики, се събраха около 2000 души, пише \"Франс прес\", цитирана от БТА (около 3000 души според \"Катимерини\"). Църквата на Гърция недвусмислено подкрепяше демонстрацията в Пела, на която имаше много свещеници, отбелязва още изданието. \"Каним нашите съседи, които не познават историята, да дойдат и да посетят музеите и археологическите ни обекти, за да разберат, че Македония е гръцка\", заяви пред множеството кметът на Халкидона Йоанис Цукнидас. Демонстрации се състояха едновременно в още десетина града в тази част от Северна Гърция, както и в централната част на страната и на острови. Митинги е имало в общо 24 гръцки града. Всеки от тях е събрал между 500 и 1000 души, съобщи полицията. Данните от гръцки и македонски медии сочат, че демонстрациите са били далеч по-малки от тези през зимата, когато стотици хиляди се събраха първо в Солун, а  после в Атина  с искане думата \"Македония\" да не се съдържа в бъдещото име на северозападната им съседка. По това време преговорите едва започваха по същество, без съгласие по ключовите искания на която и да било от страните. Протестите бяха свикани с искането \"за защита на името Македония и гръцкия характер на Македония\". Единственото място, където имаше малък инцидент, беше остров Крит, където група анархисти и служители на реда влязоха в сблъсъци и един полицай беше ранен, пише агенция МИА.", "date": "2018.06.07", "title": "Вселенската патриаршия може да признае Македонската църква като Охридска архиепископия"}
{"url": "https://www.dnevnik.bg/sport/2018/06/07/3191105_levski_lukoil_prizova_za_otkroven_razgovor_za/", "text": "Шампионът  \"Левски Лукойл\"  призова за започване на откровен разговор за проблемите на баскетбола в България. Ръководството на клуба се изказа остро за работата на Националната баскетболна лига (НБЛ) и за смисъла от съществуването ѝ. Има и призив към българската федерация и лично президентът ѝ Георги Глушков \"да поеме своята отговорност за състоянието и проблемите на най-интелигентния спорт\". \"Отшумяха емоциите от наскоро приключилото първенство, в което участниците от елитната група за мъже доказаха, че въпреки всички трудности, българският баскетбол може да разчита на качествени и отговорни играчи. Наред с радостта от заслужено спечелената титла, БК \"Левски Лукойл\" поздравява всички отбори от финалната четворка и особено играчите на \"Балкан\" (Ботевград) за показаната класа и професионализъм и пожелава на националния отбор по баскетбол за мъже успех в предстоящите отговорни мачове\", започва обръщението на клуба. Ръководството на \"Левски Лукойл\" отбелязва няколко отрицателни тенденции, които е забелязало в първенството. На първо място се появява съдийството, защото \"редица мачове от редовния сезон и плейофите бяха белязани от спорни съдийски решения, включително такива, предопределили крайния изход от срещите\". От клуба твърдят, че е имало груби нарушения на правилника в залите чрез прояви на треньорски натиск и обиди към рефери и противникови отбори, провокации към и между агитки и случаи на наличие на невъзможна за игра обстановка. Отчетена е и липса на целенасочена и последователна работа с клубовете, липса на контрол върху техните бюджети, администриране, работа с подрастващите и феновете и др. \"Отговорността за всички тези негативи се носи пряко от ръководството на Националната баскетболна лига. Натоварена с функциите да организира и администрира всички дейности около първенството на елитната група по баскетбол за мъже, НБЛ така и не успя да изпълни основната си цел – да повиши интереса на публиката към баскетбола, да привлече спонсори и да върне най-интелигентния спорт на заслуженото му място сред най-предпочитаните у нас\", пишат от \"Левски Лукойл\". \"Вместо да увеличава привлечените средства от телевизионни права и спонсори, през този сезон НБЛ пълнеше бюджета си предимно с глоби и наказания. В последната среща от финалния плейоф, лигата не успя дори да осигури ексклузивитета на БНТ, допускайки нарушаване на подписания с телевизията договор, с което заплаши присъствието на следващия баскетболен сезон в тв ефира. При положение, че Националната баскетболна лига като структура с нищо не допринася за развитието на професионалния баскетбол, не виждаме нито една причина тя да продължи да съществува\", допълват от клуба. В края на сезона след скандалите покрай финалните мачове с \"Балкан\" \"Левски Лукойл\" беше глобен първо с 8000 лева, а след това с още 12 000 лева.", "date": "2018.06.07", "title": "\"Левски Лукойл\" призова за откровен разговор за проблемите на българския баскетбол"}
{"url": "https://www.dnevnik.bg/sviat/2018/06/07/3191111_sasht_iztegliat_diplomati_i_ot_kitai_zaradi_sumneniia/", "text": "Още няколко служители на Държавния департамент на САЩ са били евакуирани от Китай, след като медицински тестове са показали, че те са засегнати от необясними външни въздействия, съобщи на пресбрифинг снощи говорителят на департамента Хедър Науърт, цитирана от \"Асошиейтед прес\". Въпросните въздействия са сходни с т. нар. акустични атаки в Куба, където пострадаха няколко американски дипломати, а по-късно подобна информация  дойде и от канадски представители . Новите евакуации последваха изпращането на медицински екип от САЩ в южния китайски град Гуанчжоу, където бе извършен скрининг на американските дипломати и служители, намиращи се там. Науърт каза, че скринингът продължава и се предлага на \"всеки служител, забелязал притеснителни симптоми или просто пожелал да се изследва\". Евакуираните от Китай се изследват в Пенсилванския университет. Там се лекуват и пациентите,  евакуирани по-рано от американското посолство в Хавана , каза неназован служител, цитиран от АП. Един от евакуираните неотдавна американски служители от Китай се оплака от \"тъпи и неясни, но анормални звукови усещания и налягане в главата\". Китай съобщи миналия месец, че няма обяснение на тези инциденти.", "date": "2018.06.07", "title": "САЩ изтеглят дипломати и от Китай заради съмнения за \"звукови атаки\""}
{"url": "https://www.dnevnik.bg/skorost/2018/06/07/3190687_fotogaleriia_novoto_pejo_508_kombi_shte_sublazniava_s/", "text": "Комбитата рядко са вълнуващи автомобили поне като визия, от \"Пежо\" са решили да променят това с новото 508SW. Моделът попада в D-сегмента, в който се продават около 1.4 милиона автомобила в Европа, повечето от които точно комбита. Първата информация за модела излиза малко повече от три месеца след като беше  .", "date": "2018.06.07", "title": "Фотогалерия: Новото \"Пежо\" 508 комби ще съблазнява с визия и практичност"}
{"url": "https://www.dnevnik.bg/sviat/2018/06/07/3191117_trump_pomilva_63-godishna_zatvornichka_sled_priziv_na/", "text": "Президентът на САЩ Доналд Тръмп помилва вчера 63-годишната Алис Мари Джонсън, излежаваща доживотна присъда за наркотрафик и пране на пари, след като за нея миналата седмица се застъпи телевизионната риалити звезда Ким Кардашиан, предаде \"Асошиейтед прес\". Джонсън, която вече е прабаба, е в затвора от 22 г. за първо наркопрестъпление. Тя е поела отговорност за миналите си прегрешения и е примерен затворник през последните две десетилетия, се казва в съобщението на Белия дом. В отговор на това решение Кардашиан незабавно откликна в Туитър, като написа: \"Най-добрата новина, която съм чувала!\" Президентското решение всъщност е опрощаване на присъдата, а не отмяна, и означава, че тя веднага ще излезе от затвора, т.е. няма да излежи остатъка от нея, отбелязва АП, цитирайки един от адвокатите на Джонсън, който бе на път за затвора в Алисвил, щата Алабама, заради предстоящото й освобождаване. Това е поредното решение на Тръмп за помилване, породено от застъпничеството на знаменитост. Напоследък той обяви редица такива помилвания, като например консервативния автор и филмов продуцент Динеш Д'Соуза, осъден за незаконно спонсорство на предизборна кампания. Той отмени посмъртно след повече от 100 години присъдата на боксьора Джак Джонсън и изчисти името му с аргумента, че тя е основана на расово пристрастие. Самият президент посочи, че обсъжда цял списък от набелязани за помилване затворници - повече или по-малко известни. Сред тях бил и бившият губернатор на Илинойс Род Благоевич, излежаващ 14-годишна присъда за корупция, както и друга тв звезда - Марта Стюарт, излежаваща присъда за незаконни финансови операции. Тръмп действа отделно от традиционния процес на помилване, който обикновено е прерогатив на правосъдното министерство, и предпочита да се насочва към случаи, привлекли вниманието му по различни поводи - защото за тях са се застъпили негови приятели, знаменитости или консервативни медии, отбелязва АП. Правозащитната организация \"Америкън сивил либъртиз юниън\" приветства днешното решение на президента и го призова да направи същото и относно други затворници, излежаващи присъди за ненасилствени престъпления.", "date": "2018.06.07", "title": "Тръмп помилва 63-годишна затворничка след призив на Ким Кардашиян"}
{"url": "https://www.dnevnik.bg/bulgaria/2018/06/07/3191100_v_sofiia_imalo_poveche_bolnici_otkolkoto_v_ciala/", "text": "Сбъркана е философията на държавата какви трябва да са й ангажиментите в здравеопазването, а проблемите се решават на парче. Това каза бившият здравен министър в кабинета \"Борисов 2\" Петър Москов в интервю за Би Ти Ви. \"В ГЕРБ се работи на парче и за болници, и за лекарства. Държавата не е там, където й е мястото. Здравната карта, която е приета и публикувана, е същият документ като този, който беше преди това\", каза Москов. По повод броя на болниците в страната той каза, че бройката на болниците в София е по-голяма от тази на всички болници в Австрия. Москов го обясни с липса на политика в сферата. \"Няма как в областен град, какъвто е Враца, да няма голяма многопрофилна болница. Ако някой си го мисли, то или има температура, или следва икономически интереси, които не са свързани с населението\", добави той. Проектът на здравна карта, предложен от неговия екип,  беше отменен през октомври 2017 г. от Върховния административен съд , а едва миналия месец  правителството одобри нов проект.  Москов предположи, че парите за заплати,  които ще бъдат дадени целево , за да не протестира персоналът на болниците в Ловеч и Враца, ще дадат спокойствие само за няколко месеца, и предупреди, че това не решава системни проблеми. \"Много милиони на година отиват по канали, изградени на бизнес принцип, а не в обществен интерес, а здравната карта е инструментът за формиране на държавна политика и отговаряне на нуждите на хората\", каза Москов и подчерта, че страната е единствената в Европейския съюз, която няма такъв инструмент. Москов припомни, че от 2016-а има постановление на Министерския съвет, в което са гласувани 8 млн. лв. за покупка на апаратура за ловешката болница, но това не е изпълнено и до момента.", "date": "2018.06.07", "title": "В София имало повече болници, отколкото в цяла Австрия"}
{"url": "https://www.dnevnik.bg/bulgaria/2018/06/07/3191129_protestut_sreshtu_aec_belene_vsichko_se_pravi_zaradi/", "text": "С викове \"Оставка\" и \"Долу коалицията \"Кражба\" между ГЕРБ и БСП\" тази сутрин близо 150 души се обявиха срещу рестартирането на проекта АЕЦ \"Белене\", докато депутатите започваха да обсъждат решение за размразяване на  строеж на втора ядрена централа  в България. Акцията пред Народното събрание отново бе инициирана от обединението \"Демократична България\", в което влизат \"Да, България\", ДСБ и \"Зелените\". \"Всичко се прави заради Путин. Истината лъсва\", обяви лидерът на ДСБ Атанас Атанасов. Според него премиерът Бойко Борисов се страхува от руската агентура у нас и се държи като Борис III - \"Винаги с Германия, никога срещу Русия\". От \"Демократична България\" пресметнаха, че АЕЦ \"Белене\" ще струва по около 7000 лв. на всеки българин. Имаше хора от Никопол, които обявиха, че регионът е против проекта. Протестиращите припомниха, че решението на правителството за рестарт на АЕЦ \"Белене\" е обжалвано във Върховния административен съд, и поискаха парламентът да не се произнася преди решението. Организаторите обявиха, че ще има още протести пред Министерския съвет, тъй като парламентът бил само гумен печат.", "date": "2018.06.07", "title": "Протестът срещу АЕЦ \"Белене\": Всичко се прави заради Путин"}
{"url": "https://www.dnevnik.bg/evropa/2018/06/07/3191106_vuv_velikobritaniia_se_zadava_nedostig_na_berachi_na/", "text": "Агенциите за набиране на персонал предупреждават, че не могат да осигурят броя работници, от който се нуждаят британските фермери за брането на плодове и зеленчуци, предаде Би Би Си. Повече от половината агенции не са могли да намерят работна ръка дори в \"спокойните\" първи месеци на тази година, заяви Асоциацията на доставчиците на работна ръка. По информация от британския Национален фермерски съюз миналата година е имало спад от 17% в сезонните работници, идващи в Обединеното кралство. Поради това ценна продукция е била оставена да изгние по полетата. От Източна Европа идват 99% от сезонните работници в британските ферми. Две трети от тях са българи и румънци. През следващите няколко месеца базираната в Кент AG Recruitment and Management, която извършва дейност в Румъния, трябва да намери 4000 души, които да берат ягоди, малини, ябълки и круши във Великобритания. Агенцията е далеч от целта и ще трябва да съобщи на фермерите, че няма да има достатъчно събирачи за тях. Според съпредседателя й броят на хората, искащи да работят във Великобритания, е намалял рязко след Брекзит. \"Преди пред офиса ни в Букурещ имаше опашки. Трийсет до четиридесет души идваха на ден. Сега в добрите дни има шепа хора.\" Ключов момент е бил спадът в стойността на паунда. Друга причина е несигурността – хората не знаят какви документи са им необходими сега. Агенцията преди е правела проверки за криминално минало и е подлагала кандидатите на тестове за умения, но сега е разширила обсега си и тези, които \"имат две ръце и два крака\", имат 50% шанс да бъдат одобрени. Вместо хората да идват в офисите й, сега служителите трябва да обикалят из румънската провинция, за да продават идеята за работа във Великобритания. И в Румъния производителите трудно намират берачи. Директорът на Изследователския и развоен център за отглеждане на плодове в град Яш Гелу Корнеану коментира: \"Наистина е трудно да се намерят хора, които да жънат нивите ни, защото те са привлечени от други европейски страни.\" Британското правителство обеща да обсъди въпроса дали да въведе схема за специални разрешителни за работа във Великобритания за чуждестранните сезонни работници, подобна на Схемата за сезонни селскостопански работници, която бе прекратена през 2013 г. Досега не е предложена друга алтернатива.", "date": "2018.06.07", "title": "Във Великобритания се задава недостиг на берачи на плодове от Източна Европа"}
{"url": "https://www.dnevnik.bg/photos/2018/06/07/3190995_fotogaleriia_deca_risuvat_za_deca/", "text": "Вчера във фоайето и лятната градина на хотел \"Маринела\" в София беше открита изложбата от благотворителната синодална кампания \"Деца рисуват за деца\".", "date": "2018.06.07", "title": "Фотогалерия: Деца рисуват за деца"}
{"url": "https://www.dnevnik.bg/na_put/2018/06/06/3189866_kak_gostite_izbirat_hotel/", "text": "Платформата за хотелски резервации \"Експидия\" Expedia) и изследователската компания \"Нортстар\" (Northstar Research Partners  се допитаха до 18229 души в 23 държави, за да разберат кое е най-ценено и кое - най-отблъскващо за туристите, когато избират къде да отседнат. Целта на проучването е да покажат на мениджърите как да увеличат удовлетворението на гостите и как да им спестят негативните емоции. Според резултатите, публикувани от traveldailynews.com, липсата на безплатен интернет демотивира най-голяма част от потенциалните клиенти да изберат конкретния хотел. Общо 93% от потребителите заявяват, че услугате е донякъде или много важна за тях. Сред американските туристи безплатният достъп до безжичен интернет е първото условие, на което хотелът трябва да отговаря, като за 76% от тях наличието му е \"много важно\". Изненадващо, на второ място по важност туристите поставят наличието на хладилник в стаята. За 78% от туристите тази придобивка е от съществено значение. За също толкова е важно хотелът да предлага безплатни тоалетни принадлежности, с три процентни пункта по-малко очакват да получат \"комплименти\" под формата на храни, напитки и спа процедури. Коя е основната движеща сила при избора? Нито безплатният интернет, нито кошницата с плодове или заредените с козметика за баня рафтове ще надделеят, ако цената на стаята се преценява от потребителя като прекалено висока. Цената е водеща при избора, но се допълва от местоположението - на второ място, а едва на трето идва безплатният безжичен интернет. Едновременно с това три четвърти от пътуващите следят броя на звездите в категорията, интересуват се какъв е изгледът през прозореца, проверяват има ли безплатен паркинг и прочитат мненията на бивши гости. Ето и най-важните критерии, по които туристите избират хотел:", "date": "2018.06.07", "title": "Как гостите избират хотел"}
{"url": "https://www.dnevnik.bg/video/2018/06/07/3191139_video_lava_zalia_kvartal_krai_brega_na_havaite_i/", "text": "Ново изригване на вулкана Килауеа на Хаваите снощи бе съпроводено със силен земен трус с магнитуд 5.6, при което кратерът изхвърли стълб от пепел и скали на над 3000 м в небето, предаде \"Асошиейтед прес\". Местните власти предупредиха, че снощното изригване може да засипе с прах някои населени райони на архипелага, включително градовете Волкейно и Пахала. Трусът бе регистриран само няколко часа след като сеизмологът Уенди Стоувал от Геологическия институт на САЩ каза, че ново изригване е неминуемо, и то като характерните за този вулкан \"експлозивни изригвания\". Трусът не предизвика цунами, посочиха местни служители. Пряко предаваща видеокамера, разположен на върха, показва, че от кратера се издигат вулканични газове и пепел. Няколко часа преди това мощни потоци лава заляха и почти напълно унищожиха цял район с две жилищни зони, наречен \"Вакейшънленд\", от Големия хавайски остров, погребвайки стотици домове. Лавата бе толкова много, че запълни почти целия залив пред квартала, изливайки се в океана, и го превърна в нова земя, вдадена на 800 м навътре пред досегашния бряг. За жертви не се съобщава, тъй като всички хора от района отдавна са евакуирани. Сеизмологът Стоувал каза, че \"Вакейшънленд\", който досега бе много популярен сред туристите и особено сред сърфистите, вече не съществува, останали са само няколко къщи покрай брега. Според местни служители, цитирани от АП, в района е имало 279 къщи и почти всички се смятат за унищожени, което предстои да се потвърди. Така общият брой на сградите, унищожени при продължаващото вече дни наред изригване на Килауеа, достига около 400.", "date": "2018.06.07", "title": "Видео: Лава заля квартал край брега на Хаваите и създаде \"нова земя\" в океана"}
{"url": "https://www.dnevnik.bg/sport/2018/06/07/3191165_glaseniiat_za_supernik_na_kubrat_pulev_shte_se_bie/", "text": "Британският боксьор Дилиън Уайт, който беше обявен за съперник на  Кубрат Пулев,  ще се бие срещу бившия световен шампион в тежка категория във версия WBO Джоузеф Паркър, съобщи промотърът Еди Хърн. Новината идва по-малко от месец след като преговорите за бой с Уайт се проваляха няколко пъти, но в крайна сметка търгът беше спечелен от американската компания Epic Sports & Entertainment с предложение за 1 500 111 долара. Пулев и Уайт трябваше да излъчат официален претендент за пояса на Антъни Джошуа на Международната боксова федерация (IBF). Беше съобщено, че  мач между Пулев и Уайт може да има на 18 август  на Националния стадион \"Васил Левски\" в София. В крайна сметка Уайт ще се бие с Паркър на 28 юли в Лондон. Дотук Уайт и Паркър имат само по една загуба в кариерата си. Британецът загуби от своя сънародник Джошуа с нокаут в седмия рунд през 2015 г., докато Паркър през тази година.  Новозеландецът се би през март с Джошуа  за обединяване на четири от поясите в тежка категория и загуби по точки. Все още няма информация дали Пулев ще се бие със следващия в листата на IBF Александър Димитренко, за да бъде излъчен претендент за титлата.", "date": "2018.06.07", "title": "Гласеният за съперник на Кубрат Пулев ще се бие срещу Джоузеф Паркър на 28 юли"}
{"url": "https://www.dnevnik.bg/zelen/2018/06/07/3191148_policiiata_razsledva_koi_e_umurtvil_umishleno/", "text": "Полицията разследва кой е отровил умишлено  трите кестена и един ясен на възраст между 60 и 80 години в квартал \"Лозенец\".  Проверка на място е установила, че дърветата са умъртвени умишлено и изключително професионално, но все още няма виновен. Това става известно от отговор на Столичната община на запитване на \"Дневник\" по сигнала за умишлено умъртвените дървета. Район \"Лозенец\" е изпратил официален сигнал до 4 Районно управление за разследване на случая и установяване извършителя, тъй като районната администрация няма компетенциите на разследващ орган.  Още на 22 май по сигнал на граждани е направена проверка на място от районния експерт. При проверката е установено, че на три дървета от вида \"конски кестен\" и един обикновен ясен на видима възраст 60 - 80 години са пробити дупки в основата на стъблото и е налята течност с неизвестно съдържание. Вследствие на манипулацията, която по думите на проверяващите е извършена изключително професионално, дърветата са увредени необратимо и са започнали да изсъхват. При проверката е съставен констативен протокол. Акт за установяване на административно нарушение може да бъде съставен след установяване на извършителя. Глобата за подобно деяние за физическо лице е от 1000 до 5000 лв., за юридическо лице варира от 1000 до 50 000 лв.  Районната администрация е получила и сигнал от регионалната екоинспекция в София, подаден чрез оперативен център на Столичната община, но сигналът се отнася за увредени дървета вид орех – също пробити и залети с течност. Тъй като на място не е установено наличие на орехи, в момента се уточнява дали сигналът касае един и същ случай. Снимки на кестените с апел за помощ се разпространяваха  в социалните мрежи . Антоанета Павлова, един от жителите, публикували снимка във фейсбук, потвърди пред \"Дневник\", че кестените са били разлистени и живи в началото на май месец. Тя заяви още, че има подадени сигнали до Столичната община и Софийската градска прокуратура. Собственик на терена е Димитър Чохаджийски. Пред Би Ти Ви той отрича да има нещо общо. Антоанета Павлова, която води дела от години, твърди, че това място е зелена площ. Позовава се на документи от 1980 г. Според нея, ако дърветата бъдат отсечени, вече ще може да се строи. Частният терен в момента е паркинг. Жители на квартала казаха пред \"Дневник\", че доскоро на мястото освен кестените е имало много храсти и растителност. От около година площта се използва за паркинг и на него са останали само четирите дървета. Пред Би Ти Ви стопанисващият паркинга Димитър Димитров, който пръв е забелязал, че има проблем, обяснява, че веднага е уведомил собственика на този имот. \"Той реагира нервно и каза, че него това го устройва\", казва Димитров. Теренът е частна собственост с площ 500 кв. метра. В него може да се построи жилищна или обществена сграда, като максималните височини са съответно 26 и 32 метра, показва справка в кадастъра. За имота няма издадени никакви разрешения, предполагащи строителство, се вижда от регистъра на дирекцията.", "date": "2018.06.07", "title": "Полицията разследва кой е унищожил умишлено кестените в \"Лозенец\""}
{"url": "https://www.dnevnik.bg/bulgaria/2018/06/07/3191082_kratki_novini_pensionerka_usluji_s_1000_lv_na_mvr_za/", "text": "Бургас стана най-добър град за живеене за трети път Бургас е най-добрият град за живеене за миналата година в класацията на \"Дарик радио\". Отличието беше връчено за единадесети път, като Бургас триумфира за трети път, след 2010 и 2012 година. В категорията \"Зелен град\" беше отличен Сливен. За \"Евро град\" беше определена София. \"Бизнес град\" е Димитровград с разкрити 3150 работни места през 2017 г., а Смолян стана град на знанието. Пловдив е \"Град на финансовата устойчивост\". При катастрофа на автобус с румънски туристи край Видин са ранени 10 души Превозното средство пътувало от София към Видин, когато преди град Димово е било засечен от идващ насреща тежкотоварен автомобил. За да избегне челен сблъсък, шофьорът излязъл от пътното платно и се забил в крайпътните дървета. 46 души са пътували в автобуса. 10 от тях са транспортирани във видинската болница, но никой не е оставен на лечение. Черноморските държави подписаха декларация за борба с нелегалния улов В опит да защитят Черно море и неговите екосистеми крайбрежните страни подписаха съвместна декларация за риболова и аквакултурите. Това стана след конференция на високо равнище по темата, която се проведе в София. Държавите ще се ангажират и да засилят сътрудничеството помежду си. Декларацията е отворена за присъединяване и на още страни. Всички държави в своите изявления заявиха готовност за съвместни усилия за борба с нелегалния улов и за сътрудничество при справяне с общите предизвикателства, заяви еврокомисарят по околна среда, морско дело и рибарство Кармену Вела. Намериха убит елен край Търговище Той е открит в землището на търговищкото село Пролаз от служители на Районното управление на полицията и на Държавното горско стопанство в Търговище, съобщиха от МВР. Трупът на едрия дивеч е открит покрит с огнестрелни рани в местността \"Мандрата\" вчера около 21.45 часа. Случаят се разследва, до момента не е установено огнестрелното оръжие, с което е умъртвено животното. По случая е образувано досъдебно производство. Престъплението се наказва с лишаване от свобода до една година или с глоба от 100 до 300 лева. Съдебната охрана да вземе спешно мерки за защита сградата на спецсъда  Това реши пленумът на Висшия съдебен съвет (ВСС) днес, след като миналата седмица изслуша шефа на главна дирекция \"Охрана\" към правосъдното министерство - Георги Жеков. При нужда той трябва да осигури допълнителен щат и технически средства за охраната на сградата на столичната улица \"Черковна\", в която се помещават специализираните съд и прокуратура. Това трябва да се случи след съгласуване с ръководителите на тези институции. Преди около месец пред граждани, журналисти и съдебната охрана подсъдим удари няколко пъти свидетел по делото срещу него. Съдебният съвет ще купува 50 коли, 13 за него Пленумът на Висшия съдебен съвет обяви търг за купуването на 50 автомобила. От тях 13 ще бъдат за нуждите на съвета, а 37 за различни съдилища и прокуратури в страната. Заложената предварително цена на една кола е 40 500 лева без ДДС. Представляващият съвета Боян Магдалинчев предположи, че тя ще падне. Той обясни, че автопаркът е остарял, колите са на над 10 години. Съвместна българо-френска полицейска акция неутрализира престъпна група за сводничество Служители на ГДБОП от отдел \"Трансгранична престъпност\", сектор \"Трафик на хора\" и френските им колеги неутрализираха дейността на организирана престъпна група за сводничество, съобщава МВР. Задържани общо 17 души, 11 от които – във Франция. Шестимата задържани от България, сред които е и лидерът на групата, са от Варна, Силистра, Добрич, Търговище и Шумен. Съвместните полицейски действия започнали през 2016г. В схемата са били замесени около 30 жени. Двама мъже са задържани след масово сбиване между роми Две фамилии са се сбили в кюстендилския ромски квартал \"Изток\", при което са възпроизведени изстрели, съобщи БНР, като цитира областната дирекция на полицията. Инцидентът между известните родове Гольовци и Ропотамци, станал около 23 ч. снощи. Пострадали са 14-годишен велосипедист, който е бил в близост до мястото на разразилото се сбиване, както и 65-годишна жена, която се прибирала към дома си. С наранявания е и участник в сбиването. Тримата пострадали са настанени в болницата в Кюстендил, без опасност за живота. Пенсионерка услужи с 1000 лв. на МВР, за да хване телефонен измамник Пенсионерка от Видин даде 1000 лв. на МВР, за да помогне при залавянето на телефонен измамник. Възрастната жена подала сигнал в полицията, след като женски глас по телефона й предложил от името на МВР да събере 1000 лв. и да ги остави под пейка на близка улица, като така помогне за залавянето на измамници. В полицията одобрили \"плана\" и помолили жената да го изпълни. Сумата, оставена под пейката, била взета от 73-годишната Р. Л. Проверява се нейната роля в опита за измама. Нинова се срещна с посланика на САЩ по негово желание Председателят на БСП Корнелия Нинова проведе среща в централата на партията с посланика на САЩ Ерик Рубин, по негово желание, съобщи пресцентърът на БСП. Двамата обсъдиха актуалните събития и развитието на двустранните отношения между България и САЩ, се казва в лаконичното съобщение.", "date": "2018.06.07", "title": "Кратки новини: При катастрофа на автобус с румънски туристи край Видин са ранени 10 души"}
{"url": "https://www.dnevnik.bg/bulgaria/2018/06/07/3191138_sled_otkaza_ot_evroproverka_na_administrativnite_sudii/", "text": "След като кабинетът се отказа от искането си за евромониторинг на административното правосъдие - подобен на този в прокуратурата, днес Висшият съдебен съвет (ВСС) обсъди какво да се направи с парите, които щяха да се отпуснат за анализа. Идея за разходване на средствата предложиха Боряна Димитрова и Даниела Марчева. А именно с тях да бъде изграден електронен регистър на заповедните дела. Тя бе подкрепена от 22-ма от общо 24-ма гласували членове на съвета. Крайното решение ще е на правосъдното министерство, а гласуваното от съвета е предложение до ведомството. Против се обявиха Олга Керелска и Атанаска Дишева. Керелска заяви, че, от една страна, не е известно за колко пари става дума и така съветът трудно може да прецени към какво да насочи средствата. Освен това попита защо предложението е точно за заповедните дела, като регистър може да се направи на търговските или наказателните дела например. И Дишева, и Керелска отбелязаха, че парите идват от Службата за подкрепа на структурните реформи към Европейската комисия и трябва да бъдат използвани за структурна реформа в съдебната система. Отговори им само главният прокурор Сотир Цацаров, с уговорката, че не иска да се намесва в тема на съдийската колегия, но имал опит след анализа на европрокурори в българското държавно обвинение. По думите му изобщо не е вярно, че парите от службата могат и трябва да се използват само за структурни реформи, и даде пример с Кипър, където са отишли за транспортна инфраструктура. Цацаров обаче предупреди, че службата не дава пари на ръка, а те се отпускат под формата на експертна помощ. В края на май  стана известно, че правителството се е отказало от искането си за европейски мониторинг на административното правосъдие. От прессъобщение се разбра, че кабинетът оттегля от втория списък с приоритизирани искания за предоставяне на техническа помощ от Службата за подкрепа на Европейската комисия искането за експерти за подготовка на функционален анализ на Върховния административен съд (ВАС) и системата на административните съдилища, за изготвяне на предложения за оптимизиране и регулиране на натовареността им, включително чрез промяна на подсъдността на определени видове дела и структурни мерки. На 18 октомври 2017 г. Министерският съвет реши да поиска мониторинг на административното правосъдие, който трябваше да започне  през май . Преди това Службата за подкрепа на структурните реформи към Европейската комисия изпрати в София прокурори от различни европейски държави, които направиха анализ на българската прокуратура. Докладът, който те изготвиха, бе силно критичен. Още тогава се появиха информации и намеци, че подобен мониторинг ще бъде поискан и за съдилищата. С решението от октомври правителството е поискало от служба на ЕК помощ в 12 области, като три са насочени към съдебната система. Основният аргумент срещу външен анализ на административното правораздаване е, че след решение на Конституционния съд може да се предприемат законодателни промени, с които да се промени подсъдността на някои от делата и по този начин да се реши проблемът с натовареността.", "date": "2018.06.07", "title": "След отказа от европроверка на административните съдии съдебният съвет се чуди как да похарчи парите"}
{"url": "https://www.dnevnik.bg/sport/2018/06/07/3191190_beshiktash_beshe_globen_s_34_hiliadi_evro_zaradi_kotka/", "text": "Котката, която  влезе на терена в осминафиналния мач от Шампионската лига между \"Бешикташ\" и \"Байерн\" (Мюнхен)  през март, донесе глоба от 34 хиляди евро на турския клуб. Дисциплинарната комисия на УЕФА прецени, че клубът заслужава да бъде санкциониран за навлизането на домашния любимец. Навлизането на котката беше в 49-ата минута, когато тя се промъкна край стюардите на \"О2 парк\" в Истанбул. Съдията Майкъл Оливър спря двубоя, а след около петминутен престой край ъгловото флагче котката се покатери върху рекламните пана и излезе. Още след двубоя \"Бешикташ\" беше обвинен в \"недостатъчно добра организация\" по чл. 16, т. 1 от дисциплинарния правилник заради \"допускане на животно на игрището\". Санкцията на \"Бешикташ\" за нахлуването на котката е доста по-висока от това, което плати \"Ливърпул\" за три инцидента от мачовете с \"Манчестър сити\" и \"Рома\" от четвъртфиналите и полуфиналите в турнира. Дисциплинарната комисия прецени, че за хвърляне на предмети и нерегламентири фойерверки мърсисайдци трябва да платят общо 29 хиляди евро. \"Байерн\" (Мюнхен) беше глобен с 25 хиляди заради навлизане на терена на фен в полуфинaлния мач с \"Реал\" (Мадрид), а \"Атлетико\" (Мадрид) с 18 хиляди евро заради блокирани пътеходи в срещата с \"Арсенал\" в Лига Европа. Дори санкцията на Руския футболен съюз (РФС) заради расизъм от двубоя с Франция през март (25 хиляди евро) е по-ниска от наложената на \"Бешикташ\" за котката.", "date": "2018.06.07", "title": "\"Бешикташ\" беше глобен с 34 хиляди евро заради котка"}
{"url": "https://www.dnevnik.bg/sviat/2018/06/07/3191172_kosovo_shte_ima_obshti_mitnici_s_albaniia/", "text": "Парламентът на Косово гласува споразумение за обединение на митниците с Албания, съобщи интернет порталът European Western Balkans, цитиран от БТА. За споразумението гласуваха 67 депутати, един бе против и един се въздържа. Митническото обединение между Прищина и Тирана е ясна изява на така наречената великоалбанска политика, оцени снощи Сръбската листа - най-голямата партия на сърбите в Косово. Тя добави, че това потвърждава необходимостта от спешна среща на представители  на Сръбската листа  с президента на Сърбия Александър Вучич. Сръбската листа заявява, че това митническо обединение е напълно неприемливо за тях, и оценява, че то е продукт на политическо насилие в парламента в Прищина. Висар Имери, депутат от Социалдемократическата партия, предложил проекторезолюцията, обаче каза, че общата митническа дейност ще подпомогне бизнеса и от двете страни на границите и ще укрепи търговията между тях. Към момента Косово и Албания работят по откриване на някои общи дипломатически представителства по света и координират тясно образователната си политика. Албанският премиер Еди Рама обаче  беше критикуван от Съединените щати  през февруари, когато подхвърли  идеята за \"общ президент\"  в Тирана и Прищина.", "date": "2018.06.07", "title": "Косово ще има общи митници с Албания"}
{"url": "https://www.dnevnik.bg/sport/2018/06/07/3191201_nestor_el_maestro_doide_v_cska_s_uverenost_i_stremej/", "text": "Нестор Ел Маестро е новият треньор на ЦСКА, като договорът му е за две години. При представянето си той заяви, че стилът му е този, който носи победи. Ел Маестро, който е роден в Белград, има само една година стаж като старши треньор. В нея обаче той изведе \"Спартак\" (Търнава) до титлата в първенството на Словакия. \"Това може би е най-голямата сензация в европейския футбол. Все едно \"Верея\", който беше шести в България, да стане шампион следващата година\", заяви Ел Маестро. \"Идването ми в този голям клуб е предизвикателство. Със сигурност е риск за клуба и за мен. Ще видим как ще се развият нещата\", заяви треньорът. Със себе си той води своя брат Никон Ел Маестро, който ще му бъде помощник. Треньор на вратарите ще е Ивайло Петров, а в щаба ще са и кондиционните специалисти Томас Нойберт и Кирил Динчев. \"За мен е голяма чест да бъда в ЦСКА. Това е един от големите клубове в тази част на света\", заяви Ел Маестро. \"ЦСКА е най-добрият отбор в страната и съм сигурен, че всички искат само едно. Но \"Залцбург\" в Австрия, \"Байерн\" в Германия, \"Селтик\" в Шотландия... това е \"Лудогорец\" в България. Никой не става шампион седем-осем пъти поред по случайност. Но ние ще дадем най-доброто от себе си.\" \"Предстои ми много работа. Истината е, че нямаше време - свързах се с ЦСКА съвсем наскоро и в последните два-три дни работихме упорито, така и ще продължим, за да направим добър отбор\", каза треньорът на червените. На въпрос какъв стил прилага той отговори: \"Моят стил е да печеля. Да опитвам да печеля възможно най-много мачове, да опитвам да спечеля повече мачове от миналия сезон, от съперниците. За мен смисълът на футбола са състезанието и резултатите. Живея за надпреварата, за резултатите и се надявам да предам този манталитет на моя отбор.\" Ел Маестро каза, че в последните три дни е гледал видеа, за да се запознае с отбора. Желанието му е голмайсторът Фернандо Каранга да остане. \"Не е само Каранга, отборът има трима-четирима ключови играчи. Започваме с това, което имаме, и ако е необходимо, имаме малко време за подобрение\", добави той. Спортният директор Пламен Марков заяви, че изборът на Ел Маестро е направен от собственика на клуба Гриша Ганчев. Ел Маестро не е бил професионален футболист, а започва треньорския си път като помощник в \"Шалке\", където е от 2006 до 2008 г. След това е заемал същата роля в \"Хановер\", \"Хамбургер\" и \"Аустрия\" (Виена). \"Имам може би 32 мача като треньор. Има хора, които имат повече години като треньори, отколкото аз мачове в кариерата си. Но съм уверен, че мога да свърша добра работа\", добави треньорът. Той отговори и на въпрос, свързан с публикации в медиите, свързани със съмнения в редовността на титлата на \"Спартак\". \"Интернет убива сериозната журналистика. Първо вижте откъде идва информацията - от треньора на \"Ружомберок\". Освен това собственикът на \"Слован\" (Братислава) е най-големият медиен магнат в Словакия. Когато отбор като \"Спартак\" стане шампион, е много трудно да се търсят извинения.\"", "date": "2018.06.07", "title": "Ел Маестро дойде в ЦСКА с увереност и стремеж към повече победи от съперниците"}
{"url": "https://www.dnevnik.bg/bulgaria/2018/06/07/3191191_specializiranata_prokuratura_predade_na_sud_trima/", "text": "Специализираната прокуратура предаде на съд трима гранични полицаи от аерогара София, двама от които началници на смяна, както и двама легално пребиваващи в България граждани на Бангладеш. Те бяха задържани в края на февруари 2017 г. и обвинени за участие в организирана престъпна група за незаконно пропускане в страната на мигранти през ГКПП с цел отпътуване към Западна Европа. В хода на досъдебното производство е установено, че от септември 2016 г. те осигурявали преминаването през ГКПП на аерогарата на граждани от Бангладеш, Индия, Непал и Пакистан срещу 6000 до 10 000 евро на човек. Те пристигали от Кипър, като крайната им дестинация били страни от Западна Европа. Двамата чужденци в групата имали сериозни контакти сред кипърската емигрантската общност. Чрез тях те набирали кандидати от островната държава и осигурявали информация за тях, както и инструктаж как да преминат граничния контрол. Чужденците в групата първо обсъдили схемата за лесна печалба с инспектор от ГКПП на летището. Той пък уговорил в нея да се включат и двама началници на смени. Така групата започнала да действа през септември 2016 г. След като преминели през ГКПП, пристигащите от Кипър били посрещани от двамата бангладешци и настанявани в хотел, в квартири или в апартамента на единия от тях. След допълнително заплащане им било оказвано съдействие за незаконното им преминаване в Сърбия на път за Германия, Холандия и други западноевропейски държави.", "date": "2018.06.07", "title": "Шефове на смяна и граничен полицай от летище \"София\" отиват на съд за трафик на хора"}
{"url": "https://www.dnevnik.bg/biznes/2018/06/07/3191206_statisticite_podobriha_ocenkata_za_rasteja_do_36/", "text": "Сезонно изгладените данни на Националния статистически институт показват, че икономическият растеж през първото тримесечие е бил 3.6%, а не 3.5%, каквато беше  експресната оценка,  изготвена 45 дни след края на периода. През първото тримесечие на 2018 г. брутният вътрешен продукт (БВП) възлиза на 21.479 млрд. лв. по текущи цени. Преизчислен в евро, БВП е съответно 10.982 млрд., като на човек се падат 1558 евро. Сезонно изгладените данни показват растеж от 3.6% на БВП през първото тримесечие на 2018 г. в сравнение със съответното тримесечие на предходната година и 0.9% спрямо четвъртото тримесечие на 2017 година. Между януари и март делът на аграрния сектор в добавената стойност на икономиката намалява с 0.3 процентни пункта спрямо година по-рано до 2.2%. Индустрията запазва дял от 29.3%, а делът на услугите нараства с 0.3 процентни пункта до 68.5%. По предварителни данни през първото тримесечие на 2018 г. БВП на един зает се увеличава с 2.3% в сравнение със същия период на 2017 г. или средно по 6245.7 лв. от текущия обем на БВП като всеки зает създава средно 15.4 лв. БВП за един отработен час. Заетите в икономиката са 3.439 млн. души. В индустрията всеки зает средно е произвел през първото тримесечие 6182.4 лв. брутна добавена стойност (БДС) или 14.5 лв. за един отработен човекочас. В сектора на услугите всеки зает произвежда средно 5 509.2 лв. БДС, като за един отработен човекочас се създават средно 13.0 лв. от текущия обем на показателя. Най-ниска е производителността на труда в аграрния сектор - 708.0 лв. и 2.3 лв. за един отработен човекочас.", "date": "2018.06.07", "title": "Статистиците подобриха оценката за растежа до 3.6%"}
{"url": "https://www.dnevnik.bg/zelen/2018/06/07/3191194_uchenici_vlizat_v_roliata_na_ekopredpriemachi/", "text": "Този петък (8 юни 2018 г.) ще се проведе първото издание на фестивала \"Младежкото екологично и социално предприемачество и ние\". Събитието е своеобразна борса, на която ученици от гимназиален етап представят свои идеи и проекти. \"Имаме възможност да припознаем уникалността във всеки от тях като своя кауза, чието разработване и реализация бихме подкрепили\", обясняват организаторите от сдружение \"Екосистем Юръп\". Фестивалът протича като изложение на ученическите проекти, класирани на девет места в националния ученически конкурс \" \". През 2018 г. в конкурса се включиха 25 ученически отбора от 15 училища от 12 български града. Целта е да се подкрепят и поощрят училищата в България, когато работят отдадено и качествено в изпълнение на своята обществена роля, а именно да създадат условия за подготовка на учениците за предизвикателствата, които ги очакват в утрешния ден. Какво е екосистемното значение на белоглавия лешояд и каква е връзката му с образованието на младите хора и образоването на тяхната общност? На тези и други въпроси с радост ще ни отговорят от ученическата маркетингова агенция на СУ \"Козма Тричков\", гр. Враца. Децата ще разкажа как изнасят класната стая на открито, как включват различни предмети в общ учебник, как използват технологията ‚добавена реалност‘ и как влизат в ролята на кинорежисьори. Белоглавият лешояд е любопитна метафора, чрез която учениците демонстрират важните ценности, които следва да формират поведението и отношенията в тяхната общност.  От СУ \"Вела Благоева\", гр. Велико Търново, пък ще припомнят колко е важно да си сътрудничим, да работим за споделяне на ползите, да бъдем най-добрите съветници на себе си. Учениците поемат ролята на изследователи на проблеми и дизайнери на решения, свързани с хранителния ни избор и неговото значение за физическото и психическото здраве и за начина, по който общуваме със себе си и с другите.  Като част от програмата на фестивала ще бъде представен и електронната платформа younesses.org. Разработката е замислена като софтуерен инструмент, който служи на образованието и бизнеса за създаване на устойчиви връзки, комуникация и сътрудничество под формата на съвместно разработване на програми и проекти. ", "date": "2018.06.07", "title": "Ученици влизат в ролята на екопредприемачи"}
{"url": "https://www.dnevnik.bg/evropa/2018/06/07/3191202_za_godina_upotrebata_na_nailonovi_torbichki_v/", "text": "Германците използват много по-малко найлонови торбички, отколкото преди, според доклада на института за маркетингови изследвания в областта на опаковките, цитиран от ДПА. През 2017 година използваните найлонови торбички са били с 1.3 милиарда по-малко спрямо 2016 година, което е спад с повече от една трета, се посочва в доклада на института. Средностатистическият германец е използвал 29 найлонови торбички за 12-те месеца на 2017 година, което е общо 2.4 милиарда за цялата страна. Докладът е за найлоновите торби за носене на покупки, а не за прозрачните торбички, които се ползват за плодове и зеленчуци. От 2016 година редица германски компании обещаха да не предоставят безплатни найлонови торбички. /БТА", "date": "2018.06.07", "title": "За година употребата на найлонови торбички в Германия е намаляла с една трета"}
{"url": "https://www.dnevnik.bg/politika/2018/06/07/3191089_parlamentut_vuzloji_na_energiiniia_ministur_da_tursi/", "text": "Със 172 гласа на народните представители парламентът възложи на министъра на енергетиката да възобнови действията по търсене на възможности за изграждане на АЕЦ \"Белене\" съвместно със стратегически инвеститор на пазарен принцип (без договори за задължително изкупуване на енергията, без преференциални цени, без договори за разлика, без корпоративни гаранции и/или други непазарни механизми за гарантиране на инвестицията) и без предоставяне на държавна гаранция чрез отделяне на активите и пасивите за проекта АЕЦ \"Белене\" в отделно дружество. В решението е записано още до 31 октомври министърът да предприеме действия за разработване на процедура за избор на стратегически инвеститор и да предложи възможности за структурирането на проекта. Теменужка Петкова ще бъде задължена да информира депутатите периодично за предприетите действия и резултатите от преговорите. От ГЕРБ препоръчват Министерският съвет да предприеме действия по отмяна на решението за спирането на \"Белене\" при поставените в решението условия.  Срещу предложението на ГЕРБ в залата се обявиха 14 депутати, а двама се въздържаха. Представителите на ДПС от самото начало обявиха, че няма да подкрепят проекта. За сметка на това депутатите от \"Воля\" и \"Обединени патриоти\" заявиха ясно подкрепата си за възобновяването на проекта. В същото време беше отхвърлен сходният проект на Корнелия Нинова и група народни представители от БСП. Той бе подкрепен от 74 депутати, против бяха 40, а 81 се въздържаха. Основната разлика с проекта на ГЕРБ е тази, че БСП предлагаше Народното събрание да отмени решението си от 29 март 2012 г., с което строежът на централата бе спрян. Освен това опозицията в проекта си не записа условия, при които да се търси потенциален инвеститор. Това стана причина и основните тези на изказващите се по време на тричасовия дебат депутати от БСП да са, че при толкова изисквания инвеститорите няма да се чувстват сигурни и няма да искат да осъществят проекта. Освен това така се бламирали усилията на енергийния министър. Бламиране на министъра С предложеното от ГЕРБ решение да се търси инвеститор за АЕЦ\"Белене\" на практика се връзват ръцете на енергийния министър, а и на правителството. Такава теза развиха няколко депутати от БСП по време на дебатите в Народното събрание по внесените два проекта - на ГЕРБ и на БСП. Вторият вчера бе отхвърлен от енергийната комисия на парламента. За мен това е бламиране, обяви от трибуната депутатът Жельо Бойчев. Той защити тезата на партията си, че причина за това са твърде големите ограничения, записани в проекта на ГЕРБ. В тях се посочва, че министърът трябва да търси инвеститор, но без да се поемат ангажименти за държавна или корпоративна гаранция, без да се гарантира изкупуването на тока от евентуалната централа или пък това да става да преференциални цени и др. Преговорите няма да ги водя аз или Таско Ерменков. Нямате доверие на министъра си ли, попита риторично Бойчев и се обърна към Теменужка Петкова: Не ви завиждам, госпожо министър, с такава подкрепа. Красимир Янков добави, че след като веднъж е подала оставка (когато се разбра, че кандидат да купи бизнеса на ЧЕЗ в България е нейната дългогодишна позната Гинка Върбакова - бел. ред.), която не беше приета, може би и сега трябва да го направи като емоционален ход.  Според Васил Антонов от БСП поставените в проекта на ГЕРБ ограничения дават повод на потенциалните инвеститори да не се чувстват сигурни. Това е възможност проектът да възкръсне като птицата Феникс или да потъне в гьола, обобщи той. 37 години на дневен ред Имаме желанието, намерението и политическата воля да търсим решение на въпроса, свързан с проекта АЕЦ \"Белене\", обяви пред депутатите министърът на енергетиката Теменужка Петкова и припомни, че този въпрос стои на дневен ред от близо 37 г.  \"Изненадана съм, че отмяната на решението на Народното събрание от 2012 година се превърна в основна тема. Това е и основната разлика между проекторешенията на БСП и ГЕРБ и \"Обединени патриоти\", коментира Теменужка Петкова. \"Дали аз и правителството се ползваме с доверието на парламента, мисля, че е повече от ясно\", обясни енергийният министър. \"Не сме в хипотезата да решаваме необходима ли е на България нова ядрена мощност. Такова решение е взето отдавна и никога не е било отменяно\", посочи Теменужка Петкова.  Възроден от пепелта Въпреки че БСП внесе свое решение по казуса, депутатите на партията обявиха редица аргументи в защита на построяването на втората атомна централа. Таско Ерменков посочи, че по проекта вече много работа е свършена и затова той има преднина от 5-10 години спрямо сходни проекти в региона. Напомни, че с постоянните ограничения, които Европейският съюз налага за емисиите, изхвърляни във въздуха, България ще може да си гарантира чиста мощност към момента, в който въглищните централи ще трябва да бъдат затворени. Той припомни и че за бъдещето на \"Белене\" гласа си са дали 70% от гласувалите на проведения референдум по темата преди няколко години. Иван Генов, който е бивш директор на АЕЦ \"Козлодуй\", подкрепи тезата за бъдещето на чистите централи и посочи, че бумът на новите технологии в енергетиката е \"само в нашите глави\", а реалността е атомната енергия. А парламентът кога ще си отмени решението В ябълка на раздора при не особено разгорещените изказвания в пленарната зала се превърна въпросът, поставен отново от БСП, защо не се вмени на правителството да си отмени решението за спиране на проекта, след което същото да направи и Народното събрание. Ние препоръчваме на Министерския съвет да си отмени решението, а не отменяме нашето. Получава се лека безсмислица. Ако правителството го отмени, ние какво ще правим? Не искаме да си признаем, че през 2012 г. сме сбъркали като Народно събрание, попита риторично Иван Генов. Жельо Бойчев определи това като лицемерие и подвеждане на инвеститорите, като цитира решението на парламента от 2012 г., в което е записано, че на площадката на АЕЦ \"Козлодуй\" ще има нова ядрена мощност, а на тази на \"Белене\" - паро-газова централа. Председателят на правната комисия в парламента Данаил Кирилов репликира, че в проекта на ГЕРБ доминира пазарната състоятелност на АЕЦ \"Белене\". Народното събрание няма как да си отмени решението, защото е било обусловено от решение на правителството, но за да не се въртим в този кръг, мандатът е Министерският съвет да установи този проект жив ли е, обоснован ли е икономически и тогава да реши, посочи той. Проектът не е мерило за русофилство и русофобство Както преди дискусиите в пленарната зала беше известно, проектът за решение на ГЕРБ бе подкрепян от коалиционните партньори \"Обединени патриоти\" и от \"Воля\". Искрен Веселинов (\"Обединени патриоти\") заяви \"категоричната\" подкрепа на партията за развитието на ядрената енергетика по принцип и в частност на АЕЦ \"Белене\". \"Проектът не е някакво мерило за русофилство и русофобия, а създава възможности за страната, обясни той и допълни, че се настоява проектът да се изпълни пазарно, а не \"някоя някъде по веригата да го натовари\". Надпреварата кой по-по иска \"Белене\" е безсмислена, заключи той. Лидерът на \"Воля\" Веселин Марешки беше този, който обяви, че тъкмо неговата партия най-много иска проекта и е най-искрена в желанието си, защото нейни представители не са участвали в правителства в миналото, които са имали възможност, но не са осъществили проекта. Смятахме, че ГЕРБ са приключили списъка с неправилните решения, явно този списък е дълъг. Така обобщи позицията на ДПС по проекта депутатът Рамадан Аталай. Нямате стратегия, а искате да подкрепим нещо, обърна се той към ГЕРБ и посочи, че никъде в решението \"няма един ред да се даде разрешение за строителството, иначе щеше тук да бъде премиерът, щеше да бъде водачът на Феникс\". Заради обвинението от депутата от \"Атака\" Павел Шопов, че ДПС не подкрепя проекта, защото защитава интереси на Турция, която също подготвяла руски ядрени проекти, Аталай попита, ако двамата с Шопов тръгнат по улицата и ги срещнат група турци, кого от двамата ще вземат за турчин. Ситуацията е много тежка, защото нямате баланс в енергетиката, тя е като неподредено чекмедже. Без разрешението на Путин и \"Атомстрой\" не можете да правите нищо, иначе казано – проектът е руски\", заключи Аталай. Депутатът от БСП Таско Ерменков коментира, че всеки, който мисли реално, е наясно, че руско участие в проекта не означава България да бъде поставена в зависимост от Русия. Той подчерта и че няма ядрена централа в света, към която съответната държава да не е поела никакъв ангажимент.", "date": "2018.06.07", "title": "Парламентът възроди проекта АЕЦ \"Белене\" (допълнена)"}
{"url": "https://www.dnevnik.bg/analizi/2018/06/07/3191200_razmisli_po_bulgarskata_periferiia/", "text": "Напоследък пак изпаднахме в географско самосъзерцание. Къде наистина сме и защо сме тук, а не другаде, точно в този юго– (източен или западен – според гледната точка) ъгъл на Европа, където дори нещо да върви, комай не е съвсем така, както трябва. Изобщо част от Запада ли сме, или сме изначално на Изток: Западът на Изтока или Изтокът на Запада и така до безкрайност; дебат, който се води от памтивека. Само със смяна на центъра, в чиято периферия пребиваваме.   . (\"Изток и Запад в европейското Средновековие\", 1925 г.). Да оставим настрана вричанията за \"пълното безплодие\" на византинизма като норма, ала има някои \"закостенявания\", дето направо ще избодат очите на всеки днешен българин. И щом \"географията на историята\" дотолкова ни е обсебила, ще го формулирам по следния начин: Защо покрай Македония и Западните Балкани (чиято перспектива, не споря, е важна за бъдещето на региона) Дунавска България изобщо се губи от хоризонта ни или изниква само като рискова зона, в чиято най-земетръсна точка на всичкото отгоре отново тръгваме да градим втора ядрена централа? Сякаш с убеждението, че там може всичко. Нали и без това е пустош, какво толкова. Извинете, ама какво му е на българския Север, та да е на този хал? Обезлюден и опоскан, в пълна, не само икономическа, но и жизнена занемара? Нима това не е старата граница на Дунавския лимес, където са всичките римски крепости, пределите, отвъд които всъщност се простира варварството, нахлуващо от източните степи, заплахата, която и до ден днешен тревожи Европа? Нали тъкмо тази линия е била ивицата на т.нар   – не само в буквалния смисъл на обработваема, сиреч \"култивирана\" земя, но и въплъщение на всички напластявания, които цивилизацията предполага. Нали тази земя, в най-чист вид, е културата на Дунавска Европа. И защо всичко това днес е сведено до \"мерзост на запустението\" (Мат.24:15)? От Видин до Виена да има-няма половин ден път с кораб. А пък разликата е от небето до земята. Как тогава да си обясним съсипията на градове като Видин и Лом, тъпченето на едно място на Свищов и Силистра, важни центрове на възраждането ни като нация? Включително на Русе, който въпреки изключителните си дадености (местоположение и културна традиция) изобщо не е в състоянието, което му подобава? Нали всички изброени градове са пристанища по устието на онази велика река, която в елегиите на Хьолдерлин е противовес на Рейн, тъй като вдъхва живот на Европа, носейки истината от Изток. Видин от дълго време е най-бедната община в Европа (днес съперничеща си само със Сливен). И нито крепостта \"Баба Вида\", нито пристанището и индустриалната традиция, нито пък Дунав мост 2 дават шанс на този край с огромен потенциал да се възроди. Пребиваването в \"ъгловост\" не е никак лесна работа. То е вклиняване в две срещуположни посоки, изисква устояване, но и носи риск от размиване. За всичко ли е виновна историята? Нали това е най-лесното обяснение на днешното дередже на северозапада – дупки по пътищата, порутени къщи, затворени училища. Фалит след калпава индустриализация от времето на комунизма, насложила се върху исторически разпокъсвания от ХХ в., най-вече продължителното от които е това на Добруджа, което няма как да не е повлияло в дългосрочен план. Ала вижте за какво протестират хората от Видин – искат поне нормални пътища, най-малкото да има магистрала Видин - София. Инфраструктурата на Дунавска България е мислена сякаш само с оглед на войната – да разделя, не да свързва. И до днес между големите дунавски градове няма добри преки пътища, непрекъснато е необходимо да се свърва към вътрешността на страната. Да не говорим за крайпътните знаци на всеки километър и половина или за солидната изработка – чакъл с пясък, камъни, после пак чакъл, вече с хоросан. Последният пласт е покрит с масивни каменни плочи. Как се изграждат днешните магистрали при Бойко Борисов – през куп за грош и с лошокачествени материали – по-добре да не мислим. Траяновият път е водел от днешния Видин (Бонония) към Белене (Димум) и Свищов (Нове), за да стигне оттам до Дуросторум (Силистра). Той е гарантирал отбраната, развитието на региона, замогването на занаяти и търговия, благоприятствани от близостта с голямата река. Днес всичко това е загърбено, то е спомен от миналото, а единственият план, с който разчитаме да вдигнем на крака тези исторически центрове, е чрез построяването на атомна централа в най-земетръсната зона по Дунава. Като по-съветски продължаваме да наричаме това \"модернизационен проект\": без се съобразяваме нито с геофизическите реалности, нито с екологията. А после се чудим защо днешните гледки по дунавския ни бряг ни връщат тъй далеч в историята. Съответни на описанията, които Ханс Кристиан Андресен прави при пътешествието си там, още в Османската империя през 1841 г.: Емиграцията, както и ориентализацията, са възлови проблеми на българската периферия. Но не са част от решението, което предполага адекватна \"дунавска стратегия\" с европейска подкрепа. Алтернативата е да затънем във вайкания, подтикващи или към масово бягство, или към доморасло евразийство под чужда опека. Вече цитираният проф. Петър Мутафчиев го е формулирал отдавна и то съвсем ясно:   .", "date": "2018.06.07", "title": "Размисли по българската периферия"}
{"url": "https://www.dnevnik.bg/ot_vas/novini_ot_vas/2018/06/07/3191153_za_krasotata_i_nemarlivostta/", "text": "Парадният вход на една от емблематичните сгради и министерство в София по време на европредседателството...", "date": "2018.06.07", "title": "За красотата и немарливостта"}
{"url": "https://www.dnevnik.bg/photos/snimka_na_denia/2018/06/07/3191250_snimka_na_denia_ledut_vurhu_piasuchnite_djuni_na_mars/", "text": "Лятото на Марс ще настъпи съвсем скоро и заради това учените от НАСА решиха да проверят има ли все още лед върху пясъчните дюни на планетата. Благодарение на космическия апарат, обикалящ в орбита около Червената планета, те успяха да направят снимка на дюните на Северния полюс на Марс. На нея се вижда, че ледът почти изцяло се е разтопил, като само на места са останали малки участъци в бяло. Те се намират в изцяло сенчести зони и благодарение на това остават покрити от лед през цялата година. Северният полюс на Марс е изцяло от лед, който е заобиколен от голямо море от пясъчни дюни, отбелязват от НАСА.", "date": "2018.06.07", "title": "Снимка на деня: Ледът върху пясъчните дюни на Марс изчезна"}
{"url": "https://www.dnevnik.bg/bulgaria/2018/06/07/3191237_sdrujeniia_tomislav_donchev_da_se_razgranichi_ot/", "text": "Сдружението за защита на правата на човека и насърчаването на равните права на ромите \"Дром\", Българският хелзинкски комитет и неправителствата организация \"Ларго\" поискаха оставката на вицепремиера Томислав Дончев, ако не се разграничи от антиромското изказване на съпругата му Светлана. Във  вторник тя написа в личната си страница във \"Фейсбук\"  : \"Морковите за циганите са на свършване, време е за тоягата!\". По-късно беше изтрита от администраторите на социалната мрежа, но беше последвана от други две, в които тя обяснява подробно какво е имала предвид с риск да не бъде добре разбрана и се извини на всеки, който се е почувствал засегнат, но не се отрече от думите си. \"Посочените изявления намираме за отявлено дискриминационни, антиромски. Те разпространяват и представят като правилни и легитимни силно вирулентни и вредни стереотипи и клевети, които унизяват ромската общност и подсилват утвърдената в обществото враждебна, принизяваща, обидна и нерядко застрашителна за ромите среда\", пишат в своята позиция трите организации. Те определят позицията на Дончева като \"недопустима в една правова и демократична държава, каквато България декларира да бъде\". Според тях изявленията ѝ са в разрез с демократичните принципи на равенство и недопускане на дискриминация и са потенциално противоправни. Те смятат, че въпросните изявления подбуждат омраза към етническото малцинство и проповядват приемливостта на подобно насилие. \"Макар те да не са лично Ваши, считаме, че предвид че са отправени от Вашата съпруга, Вие, като заместник министър-председател, дължите публично и недвусмислено да ги осъдите и да се разграничите от тях. Толкова повече дължите това на фона на провала на настоящото правителство да формира успешни и легитимни политики по отношение на засегнатата от тежка бедност част от ромската общност в България\", се обръщат те към вицепремиера. Като допълнителен аргумент за провала на правителството за политики в тази област те посочват и назначаването на Валери Симеонов за председател на Националния съвет за сътрудничество по етническите и интеграционните въпроси.", "date": "2018.06.07", "title": "Сдружения: Томислав Дончев да се разграничи от съпругата си или да подаде оставка"}
{"url": "https://www.dnevnik.bg/sviat/2018/06/07/3191491_trump_organizira_iftar_za_pruv_put/", "text": "Американският президент Доналд Тръмп бе домакин за първи път в Белия дом на традиционна ислямска вечеря -  ифтар , по случай края на празничния мюсюлмански месец - Рамазана. Този негов ход изненада мнозина в мюсюлманската общност в САЩ, след като Тръмп пропусна да организира такова събитие миналата година, която бе първата му в Белия дом, предаде \"Асошиейтед прес\". В словото си пред присъстващите президентът отправи послание за единство към мюсюлманската общност в страната и зад граница.  \"Събрали сме се тук, за да почетем една свещена традиция на една от  великите световни религии \", каза той пред аудиторията, включваща членове на неговия кабинет и посланици на много мюсюлмански страни, включително Саудитска Арабия, Кувейт, Йордания и ОАЕ.  Наблюдатели отбелязаха рязкото му скъсване с враждебния тон, използван от него в предизборната кампания, когато зовеше за \"пълно и тотално затваряне\" на страната за мюсюлмани, когато сравняваше сирийските бежанци, бягащи от гражданската война, със смъртоносна змия, и когато в интервю за Си Ен Ен заяви: \"Мисля, че ислямът мрази всички нас.\"  Вместо това снощи той говори за \"подновените връзки на приятелство и сътрудничество\" с \"ценени партньори\" от Близкия изток и добави, че \"ифтарът бележи събирането на семейства и приятели да празнуват с вечно послание за мир, яснота и любов\".  Няколко мюсюлмански групи за граждански права обаче организираха \"Анти-Тръмп ифтар\" в една от градинките край Белия дом, като заявиха, че с яростната си (антиислямска) риторика президентът е допринесъл за засилване на тормоза и дискриминацията срещу американските мюсюлмани. ", "date": "2018.06.07", "title": "Тръмп организира ифтар за пръв път"}
{"url": "https://www.dnevnik.bg/analizi/2018/06/07/3191248_deset_boji_zapovedi_za_suprugi_na_politici/", "text": "1. Помни, че си съпруга на политик винаги и навсякъде. 2. Не забравяй, че си само съпруга на политик, а не политик. 3. Не си въобразявай, че като си съпруга на политик, вече разбираш от политика. 4. Преди да отвориш уста, помисли - и за съпругата на политика всичко е политика. 5. Не казвай на глас онова, което съпругът ти си го мисли тайно. 6. Народът е избрал политика за политик, ти си го избрала за съпруг - затова в политиката народът има предимство пред теб дори по отношение на твоя съпруг. 7. Твоето облекло, прояви, маниери и позиции не са само твой личен проблем, щом си съпруга на политик. 8. Хората съдят много по-често за съпруга политик според съпругата му и много по-рядко за съпругата според съпруга политик. 9. Съпругата на политика може да му помогне както в постепенното издигане нагоре, така и в стремителното сриване надолу. 10. Знай, че расизмът, шовинизмът, нарцисизмът, егоизмът са въпрос не на политическо убеждение и обществено поведение, а на лошо възпитание и увреден манталитет. P.S. Разбира се, тези заповеди важат и за съпрузите на жените политици.", "date": "2018.06.07", "title": "Десет Божи заповеди за съпруги на политици"}
{"url": "https://www.dnevnik.bg/sviat/2018/06/07/3191592_kanada_i_franciia_suzdavat_obsht_suvet_za_otbrana/", "text": "Президентът на Франция Еманюел Макрон и премиерът на Канада Джъстин Трюдо се обявиха за \"многостранен подход\" към решаване на възловите международни проблеми, предаде агенция \"Франс прес\". В съвместна декларация след срещата им в Отава двамата изразяват желание \"да се придържат към многостранен подход - твърд, отговорен и прозрачен - пред лицето на световните предизвикателства\". Двете страни са се договорили за създаването на съвместен съвет по въпросите на отбраната, чието първо заседание ще се състои още тази година, съобщи АФП, цитирайки източник от канадското правителство. Този съвет ще позволи \" по-добра координация между действията на канадските и френските въоръжени сили\" и \"провеждането на повече съвместни операции\" между тях. Освен това ще се свикват съвместни съвещания на правителствата на двете страни \"минимум два пъти годишно\". Такива съвещания Франция засега провежда само с правителството на Германия и с кабинета на френскоезичната канадска провинция Квебек. Макрон пристигна в канадската столица два дни преди срещата на върха там на групата на големите западни страни Г-7. Вчера Трюдо призна, че на нея се очакват \"трудни дискусии\" с президента на САЩ Доналд Тръмп заради търговската конфронтация, започната от Вашингтон в отношенията с Европа, Канада и други външнотърговски партньори.", "date": "2018.06.07", "title": "Канада и Франция създават общ съвет за отбрана"}
{"url": "https://www.dnevnik.bg/sviat/2018/06/07/3191663_avstraliia_iska_feisbuk_da_obiasni_zashto_kitaiski/", "text": "Австралийският министър-председател Малкълм Търнбул призова главния изпълнителен директор на \"Фейсбук\" Марк Зукърбърг да даде разяснения във връзка с най-новата полемика около социалната мрежа, свързана с достъпа до данни на потребители, предоставен на китайски компании, предаде агенция \"Франс прес\". \"Фейсбук\" си навлече много критики, след като във вторник потвърди, че китайският производител на смартфони  \"Хуауей\" , забранен като доставчик за американската армия и предизвикал подозрения в кибершпионаж, има право да използва лични данни на потребители. Полемиката се разиграва на фона на напрежение между Канбера и Пекин. Миналата година австралийските власти, притеснени от възможна китайска политическа намеса, започнаха задълбочена проверка за евентуална чужда намеса в разузнавателните им служби. \"Със сигурност има голяма загриженост дали  \"Фейсбук\"  зачита неприкосновеността на личния живот\", каза Търнбул пред журналисти в Брисбън. Ще подкрепя искането \"Фейсбук\" да бъде изслушан пред нашите парламентарни комисии. Разбира се, бихме се радвали да видим шефа\", отговори Търнбул на въпрос дали желае Зукърбърг лично да даде обяснения. Зам.-председателят на съвместната парламентарна комисия по разузнаването и сигурността Антъни Бърн обяви, че  \"Фейсбук\"  трябва да обясни на 15 милиона австралийски потребители на социалната мрежа защо е споделял данните им с китайски компании. \"Напълно неприемливо е данни за потребителите да се предават тайно от \"Фейсбук\" на \"Хуауей\", каза той за в. \"Острелиън\". \"Искам да разбера защо Зукърбърг е допуснал това да се случи. Ако трябва, той ще бъде поканен да се яви пред (комисията) на публично изслушване, за да обясни\", добави Бърн. Последните разкрития бяха направени няколко седмици след като Зукърбърг беше разпитан в американския Конгрес за неправомерна употреба на личните данни на около 87 млн. потребители от \"Кеймбридж аналитика\", консултантска фирма, работила за предизборната кампания на Доналд Тръмп през 2016 г.", "date": "2018.06.07", "title": "Австралия иска \"Фейсбук\" да обясни защо китайски фирми имат данни на потребители"}
{"url": "https://www.dnevnik.bg/sport/2018/06/07/3191483_cska_osvobodi_petima_chujdenci_i_privleche_dvama_novi/", "text": "ЦСКА е освободил петима футболисти и е привлякъл двама нови, обяви спортният директор Пламен Марков. Клубът се разделя с Раул Лое, Роланд Алберг, Хеан Бланко, Александър Барт и Укра. \"С някои от тях се разделихме по взаимно съгласие, на други съответно им беше прекратен договорът, така че те няма да са част от отбора\", каза Марков при  представянето на новия треньор Нестор Ел Маестро . Впечатление прави и раздялата с Андре Алвеш Монтейро-Укра, който дойде на \"Българска армия\" с контузия през февруари, а през пролетта се възстановяваше. В ЦСКА идват защитникът Стивън Перейра и вратарят Данте Стипица, като не се посочва срокът на договорите им. Червените са успели да привлекат за постоянно и Енрике Рафаел, който досега беше под наем от \"Атлетико минейро\". Бранителят Перейра, който е национал на Кабо Верде, идва след 101 мача за \"Маастрихт\". Надеждите са Стипица да вдигне конкуренцията и качеството на вратарския пост. 28-годишният хърватски футболист идва от \"Хайдук\" (Сплит), с който преди година отстрани \"Левски\" след две победи. ЦСКА си връща игралите под наем в \"Литекс\" и \"Етър\" Иван Турицов, Тонислав Йорданов, Ангел Лясков, Пламен Гълъбов и Никола Колев. \"Те ще се включат в подготовката и според вижданията на треньора могат да бъдат привлечени за постоянно\", каза Марков. ЦСКА започва днес подготовката си, като тя ще включва два лагера - в Тетевен и в австрийски спортен център. В края на първия лагер предстои приятелска среща с \"Етър\", а за втория са предвидени контроли с японския \"В-Варен\" (Нагасаки) (23 юни), руския УФА (27 юни), \"Шахтьор\" (Донецк) (30 юни) и \"Брьондби\" (2 юли).", "date": "2018.06.07", "title": "ЦСКА освободи петима чужденци и привлече двама нови"}
{"url": "https://www.dnevnik.bg/detski_dnevnik/2018/06/07/3191684_evropeiskata_komisiia_predlaga_vsiako_dete_da_govori/", "text": "Езиковите компетентности са една от темите, които ще обсъдят днес образователни експерти във Варна. Това ще стане на изнесеното заседание на Комитета по образование към Съвета на ЕС, което се провежда в Икономическия университет в града, съобщи БНР. \"Всяко европейско дете трябва да може да говори поне още два езика освен своя майчин език. Да има възможност всички европейски езици, на всички държави членки, да се изучават в образователните системи\", каза зам.-министърът на образованието Деница Сачева в интервю за БНР и уточни, че в това число влиза и българският език. \"Точно затова тази тема е важна за нас. Защото ще даде много по-голяма възможност български език да се учи във всички европейски държави\", допълни тя. На форума ще бъдат обсъдени и възможностите за взаимно признаване на дипломите, включително и в средното образование. \"Една от конкретните теми е за много по-лесна мобилност на децата от една държава в друга – когато се местят заедно със своите родители, много по-бързо и по-лесно да се признават дипломите\", обясни Сачева.", "date": "2018.06.07", "title": "Европейската комисия предлага всяко дете да учи поне два езика освен майчиния"}
{"url": "https://www.dnevnik.bg/evropa/novini_ot_es/2018/06/07/3191643_sudut_na_es_moje_da_postanovi_che_vlojitelite_v_ktb/", "text": "Генералният адвокат на Съда на ЕС се произнесе със становище, свързано с фалита на Корпоративна търговска банка (КТБ) и отговорността на държавата за това, че е забавила изплащането на гарантираните влогове в нея, съобщи БТА. Становището на адвоката е по повод искане на вложителя в КТБ Николай Кантарев, чийто влогът е бил служебно закрит заради отнемането на лиценза на КТБ от Българската народна банка. Подлежащата на връщане сума е била изплатена на вложителя чрез Фонда за гарантиране на влоговете в банките. Кантарев е предявил срещу БНБ иск за обезщетение за вредите, които според него са му били причинени от неупражнения достатъчен надзор, изразен в забавеното изплащане на влога му в КТБ. Според него БНБ е следвало по силата на европейската директива за гарантиране на влогове да приеме решение за изплащането в 5-дневен срок, след като обяви влоговете за липсващи, а не близо шест месеца по-късно, след като е отнела лиценза на КТБ, каквото е било изискването на действалото тогава българско законодателство. За липсващи се обявяват влоговете, които не се обслужват от банката заради невъзможност за плащане. Ищецът твърди, че е претъпрял вреди от нарушаване на правото на ЕС. Административният съд във Варна е отправил въпроси до Съда на ЕС, включително за реда на търсене на обезщетение за вреди от нарушение на правото на ЕС по условията, при които се приема, че има липсващ депозит, както и въпроси за възможния пряк ефект на посочената директива. В заключението си от днес генералният адвокат Юлиане Кокот предлага на Съда на ЕС да приеме, че липсата на влогове трябва да бъде обявена в срок от пет работни дни, след като упълномощените власти са установил за първи път, че дадена банка не е изплатила дължимите и изискуеми влогове, независимо от решението за неплатежоспособността на банката и отнемането на нейния лиценз. Неспазването на това изискване представлява достатъчно съществено нарушение на правото на ЕС, за да обвърже отговорността на държавата. Предлага се също Европейският съд да приеме, че правото на ЕС допуска възможността в България да се прилагат два различни процесуални режима - по реда на Гражданския процесуален кодекс и по реда на Административно-процесуалния кодекс - за предявяване на искове за отговорност на държавата заради нарушения на правото на ЕС и този режим да позволява използване на правото на обезщетение, се посочва в съобщението. След затварянето на банката през юни 2014 г. Европейския банков орган също призова българските власти да не изчакват отнемането на лиценза, а да започнат изплащането на гарантираните депозити в двете затворени банки - КТБ и дъщерната й \"Виктория\". Това обаче започна да се осъществява  едва през декември  .", "date": "2018.06.07", "title": "Съдът на ЕС може да постанови, че вложителите в КТБ заслужават обезщетения"}
{"url": "https://www.dnevnik.bg/sport/2018/06/07/3191229_s_rekordni_prihodi_pette_vodeshti_futbolni_purvenstva/", "text": "Водещите пет футболни първенства в Европа бележат ръст на приходите с девет процента, сочи годишният доклад на  \"Делойт \", публикуван в началото на юни. Проучването обхваща финансовата година 2016-2017, за която приходите на Висшата лига, Ла Лига, Бундеслигата, Серия А и Лига 1 доближават 15 милиарда евро. Общите приходи на европейския футбол за този период са 25.5 милиарда евро. Убедително първото място се заема от английската Висша лига, която има приходи от 5.297 милиарда евро за финансовата година. Резултатите на английското първенство са с 86% по-добри от тези на класираната на второ място Ла Лига. За пръв път Висшата лига преминава границата от 5 милиарда евро, което е рекорд. Забележително е постижението и на испанския шампионат, който със своите близо 2.9 милиарда приход изпреварва Бундеслигата (2.793). Голямото предимство на Висшата лига пред всички останали се дължи на телевизионните права. За 2016-2017 приходите от тях са над 3.2 милиарда евро, а през следващите години сумата ще се увеличава заради по-добрите  договори, които Висшата лига има със Sky Sport и BT Sport . Над 2 милиарда са приходите още на Серия А, докато френското първенство остава пето с 1.643 милиарда евро. Тенденцията на всички водещи първенства обаче е към увеличаващи се приходи. За две години Висшата лига е увеличила прихода си с близо 900 милиона евро, а прогнозата на \"Делойт\" е за 2018-2019 сумите да стигнат 5.6 милиарда. \"Само преди десетилетие 60% от клубовете във Висшата лига отчитаха загуба в края на финансовата година, докато сега всички са на печалба\", каза водещият анализатор в спортните проучвания на \"Делойт\" Дан Джоунс. Бундеслигата остава първенството, което има най-голяма средна посещаемост на мачовете – 40 хиляди зрители, следвано от Висшата лига (почти 36 хиляди зрители) и Ла Лига (27 хиляди). По запълненост на стадионите английското първенство има предимство – 96 срещу 91 процента. А най-малко запълнени сред първенствата в топ 5 са стадионите в Италия – 52 процента, или по 21 262 души средно.", "date": "2018.06.07", "title": "С рекордни приходи петте водещи футболни първенства доближиха 15 млрд. евро"}
{"url": "https://www.dnevnik.bg/biznes/2018/06/07/3191905_edin_ot_kandidatite_za_aec_belene_se_okaza_che_iska_da/", "text": "Френската компания \"Фраматом\" има интерес към АЕЦ \"Белене\", но не като инвеститор, а като изпълнител на определени дейности по проекта, каза представителят на фирмата за България Станислав Георгиев, цитиран от БНР. \"Фраматом\" не може, това не е подходът на компанията да бъде инвеститор. Компанията винаги е осигурявала услуги. Що се отнася до проекта \"Белене\", \"Фраматом\" би имал интерес да участва в проекта със същия обем от дейности, които бяха определени за него до 2012 година, когато се прекрати проектът\", обясни той. \"Фраматом\" би могъл да потърси възможност за осигуряване на финансиране на обема от дейности, които евентуално той ще изпълни в проекта \"Белене\", но това не е инвестиране, каза Георгиев, който участва на международната ядрена конференция, организирана от \"Булатом\". За интереса на \"Фраматом\" се разбра от съобщение на Министерството на енергетиката, в което бе посочен като инвеститор. Това стана след участие на ресорния министър в международния ядрен форум, организиран от руската \"Росатом\" в Сочи в средата на май. Френската компания \"Арева\", която в момента е акционер във \"Фраматом\", беше подизпълнител на \"Атомстройекспорт\". Тя имаше споразумение за изграждане на електрическите системи на ядрената централа, нейното управление и вентилация, както и част от пасивните системи за защита на мощността. След като сериозни загуби предизвикаха проблеми за групата \"Арева\", тя бе разделена на две. За \"Орано\" работят близо 16 хил. души, след като през декември \"Електрисите дьо Франс\" (EDF) се договори да придобие контрола на 75.5% в New NP - компанията на \"Арева\" за производство на ядрени реактори. Тя бе прекръстена през януари на \"Фраматом\" (Framatome), както се казваше тази компания преди десетина години. Представителят в България на \"Фраматом\" обясни днес и че се водят разговори с управляващите да се променят част от техническите параметри на стария проект на \"Атомстройекспорт\", защото в противен случай ще трябва лицензирането на променения проект да тръгне отначало - с екологичната оценка, разрешителните за проектиране и строеж и нотификацията пред Европейската комисия. По време на форума на форума на \"Булатом\" Вадим Титов, който отговаря за проектите на \"Росатом\" в Централна и Югоизточна Европа, обяви, че руската компания, която е изпълнител на спрения строеж на АЕЦ \"Белене\", е готова да започне незабавни преговори с българската държава за реализацията на проекта и евентуалното му финансиране. За това се очаквало само решението на парламента, което  бе взето по-рано днес . Титов не уточнява дали руският държавен ядрен концерн е готов да стане стратегически партньор на Националната електрическа компания или акционер в планираната от правителството проектна компания с активите и пасивите на АЕЦ \"Белене\", съобщава \"Медиапул\".  След това съобщение днес от \"Фраматом\" на практика кандидатите за инвеститори в АЕЦ\" Белене\" остават китайската компания CNNC, руската \"Росатом\", която е производителят на оборудването, и  четвърта неназована.  Преди дни енергийният министър Теменужка Петкова за пореден път се е срещнала с представител на CNNC. Президентът й Сие Дзядзие е подчертал, че компанията е наясно с посочените от българска страна параметри на проекта – без предоставяне на държавни гаранции или сключване на дългосрочни договори за изкупуване на произведената електроенергия.", "date": "2018.06.07", "title": "Един от кандидатите за АЕЦ \"Белене\" се оказа, че иска да е само доставчик (допълнена)"}
{"url": "https://www.dnevnik.bg/sport/2018/06/07/3191198_pod_natiska_na_fenovete_voleibolnata_federaciia_namali/", "text": "Българската волейболна федерация (БФВ) намали цената на билетите за турнира от Лигата на нациите във Варна. В четвъртия кръг от първата фаза националният отбор ще посрещне Бразилия, Франция и Канада в зала \"Конгресна\" от 15 до 17 юни. \"В името на ценната за националите ни българска публика\" еднодневните пропуски вече струват по 10, 20, 25 и 30 лева, обявиха от федерацията в сайта си. До сряда билетите се продаваха на цени от 20 до 50 лева. Тридневните билети за различните сектори на залата са струват по 25, 50, 65 и 80 лева. Решението на федерацията идва след недоволството на феновете за високите цени на пропуските по време на домакинския турнир от Лигата на нациите в София. От 1 до 3 юни трите мача на националите в зала \"Арена армеец\", която има капацитет 12 500 места, бяха гледани от общо 14 800 зрители. Най-посетен беше двубоят срещу Сърбия, когато присъстваха 5700 души по данни в сайта на Международната волейболна федерация. Срещите на българите срещу Русия и Австралия бяха гледани съответно от 5000 и 4100 зрители.  От БФВ обосноваха решението си за намаляването на цените на билетите с цел да се привлече интерес на повече зрители заради \"невъзможността да наблюдават по телевизията срещите на българския национален отбор\". Двубоите на България от Лигата на нациите се излъчват в ефира на каналите от платения пакет \"Макс спорт\" и  безплатно във \"Фейсбук\" страницата на А1 . \"Българската федерация по волейбол благодари на всички приятели на волейбола за безрезервната подкрепа към националните ни отбори. Мнението на българските фенове ни е важно, както и тяхната подкрепа към националите по време на мачове\", се казва в сайта на федерацията. Цените на билетите за световното първенство остават непроменени. Пропуските за надпреварата, която ще се проведе от 9 до 30 септември в България и Италия,  струват от 20 до 60 лева . \"Ако пуснем билетите по 5 лева и напълним цялата зала, пак ще сме на загуба. Трябва отнякъде да направим приходи. Няма как да кажем \"Елате всички без пари да гледаме волейбол!\", заяви вицепрезидентът на БФВ Любомир Ганев пред bgvolleyball.com. Всеки, който е купил билет на старата цена, може \"при желание\" да бъде компенсиран, като получи още един пропуск за съответния сектор ден при представянето му на касите на Двореца на културата и спорта във Варна. Те ще работят от 9.00 до 18.00 часа до началото на турнира от Лигата на нациите. ", "date": "2018.06.07", "title": "Под натиска на феновете волейболната федерация намали цените на билетите за Лигата на нациите"}
{"url": "https://www.dnevnik.bg/evropa/2018/06/07/3192065_brjuksel_prekrati_proizvodstvoto_sreshtu_bulgariia_za/", "text": "Европейската комисия приветства днес прилагането от България на мерките за обмен на данъчна информация. Комисията е решила да прекрати съответното производство за установяване на нарушение срещу страната. В същото време еврокомисията открива наказателни процедури срещу пет държави от ЕС (Кипър, Гърция, Ирландия, Люксембург и Румъния) за това, че не са изпълнили задължението да съобщят за прилагането на новите мерки за задължителния автоматичен обмен на информация в областта на данъчното облагане и достъпа на данъчните служби до данни за борбата с изпирането на пари. Държавите трябваше да приложат тези мерки до 31 декември миналата година. Новите правила целят да предоставят на данъчните служби достъп до данни за борбата с изпирането на пари и да им дадат възможност да действат бързо в случаи на нарушения, се отбелязва в съобщението на еврокомисията.", "date": "2018.06.07", "title": "Брюксел прекрати производство срещу България за обмен на данъчна информация"}
{"url": "https://www.dnevnik.bg/kultura/2018/06/07/3192037_sofiiskata_gradska_galeriia_predstavia_hudojestvenite/", "text": "Българска изложба гостува за първи път в Македония. Софийската градска художествена галерия ще представи своята експозиция \"Следобедът на една идеология\" в Националната галерия на Македония \"Чифте Амам\". Куратори са Георги Лозанов и Георги Господинов. Откриването е на 12 юни и е първото институционално представяне на българска галерия в Македония. Изложбата представя с \"нехудожествени очи\" творбите, притежание на галерията. Търси в тях свидетелства за епохата на социализма и за начина, по който са я преживявали артистите. Разчита на това, че те на собствения си език са писали страници от микроисторията на този исторически период, че творецът винаги участва в \"двойна игра\": докато отразява реалността, и тя му се отразява, присъства в работите му, както по волята му, така и независимо от нея. Кураторите казват, че естетическите качества не са били водещи при подбора на картините и скулптурите, което далеч не значи, че ги нямат. Сред представените в Скопие автори са някои от големите имена в българското изобразително изкуство - Любомир Далчев, Иван Кирков, Васка Емануилова, Павел Койчев, Галин Малакчиев, Атанас Яранов, Димитър Казаков, Милко Божков, Любен Зидаров, Андрей Даниел, Недко Солаков, Вихрони Попнеделев, Станислав Памукчиев, Текла Алексиева, Ванко Урумов. \"В това търсене на \"художествени улики\" за частния човек през соца се очертават четири тематични полета, които условно могат да бъдат означени като: транспорт/град, прозорец/съзерцание, бит/празник и детство/вина\", казват Лозанов и Господинов. Изложбата е част от дългосрочния проект \"Другото око\" , в който има за цел да представи и социализира богатството и многообразието на произведенията от фонда на СГХГ през очите на \"непрофесионалисти\" – интелектуалци . Албумът към изложбата е на български и английски език и включва авторски текстове на двамата куратори и каталожна част с подбраните от тях произведения. Събитието се осъществява по покана на Българския културен институт в Скопие във връзка с българското председателство на ЕС и е с подкрепата на Министерството на културата и Министерството на външните работи на България, както и на Министерството на културата на Македония.", "date": "2018.06.07", "title": "Софийската градска галерия представя \"художествените улики на соца\" в Скопие"}
{"url": "https://www.dnevnik.bg/politika/2018/06/07/3192090_rucete_na_pravitelstvoto_za_aec_belene_sa_razvurzani/", "text": "Ръцете на правителството по проекта АЕЦ \"Белене\" са развързани и оттук нататък трябва да поработим доста сериозно, за да има наистина добри резултати за България. Това каза пред журналисти в парламента министърът на енергетиката Теменужка Петкова, след като парламентът гласува решение, с което дава мандат на правителството за преговори с потенциални инвеститори за АЕЦ \"Белене\", цитирана от БТА. Петкова заяви, че оттук нататък предстои изработване на процедура за избор на стратегически инвеститор. Важно е тя да е добре конструирана, максимално публична, прозрачна, с обективни критерии, които да дадат възможност за избор на най-добрата оферта, каза министърът. НЕК трябва да направи оценка на активите, които притежаваме по този проект, уточни тя.  Да се надяваме, че инвеститорският интерес, който до момента е заявен, ще бъде препотвърден, каза Петкова. Тя не пожела да каже кой е четвъртият инвеститор, който има интерес към проекта. По думите й, централата може да бъде готова до 7-8 години. Междувременно обаче се разбра, че една от фирмите, сочена от управляващите за потенциален инвеститор - \"Фраматом\",  иска само да е доставчик  на част от дейностите по проекта.  В пленарната зала Теменужка Петкова благодари на депутатите за конструктивния дебат. Тя заяви, че остава с усещане, че има консенсус по намерението да се намери решение на въпроса с АЕЦ \"Белене\", който стои на дневен ред в българската енергетика повече от 37 години.  Ситуацията от 2012 г. и днес е коренно различна, обясни министърът. През 2012 г. нямаше яснота за структурата на проекта. Нямахме яснота как ще приключи арбитражното дело. Политиката на ЕС в областта на енергетиката беше различна от днес, обясни Петкова. Друга разлика е наличието на реален инвеститорски интерес, и то от компании, които са признати на световно ниво, допълни тя.  Никой от нас няма интерес да се връщаме назад, да търсим вина, трябва да гледаме напред и с общи усилия да се опитаме да направим нещо добро за България, което ще гарантира и нашата енергийна сигурност, и ще даде възможност парите, които българските данъкоплатци са вложили в проекта - над 3 млрд. лв., да бъдат използвани по предназначение, коментира Петкова. ", "date": "2018.06.07", "title": "Ръцете на правителството за АЕЦ \"Белене\" са развързани, обяви Теменужка Петкова"}
{"url": "https://www.dnevnik.bg/sport/2018/06/07/3191913_pulev_za_provaleniia_mach_s_uait_prolicha_si_koi_go_e/", "text": "Българският боксьор Кубрат Пулев съжалява за  проваления мач с Дилиън Уайт , който трябваше да се състои през август. Двамата трябваше да се изправят един срещу друг за определяне на официален претендент за титлата в тежка категория на Международната боксова федерация (IBF). В крайна сметка промотърът на Уайт обяви, че той ще се боксира с Джоузеф Паркър в Лондон на 28 юли. \"Крадът вика дръжте крадеца. Уайт казваше, че аз съм страхливец, но виждате кой се оказа страхливецът\", каза Пулев пред \"Нова телевизия\". \"Два пъти отлагаха търга, сега избягаха от мача. То няма и много за казване по случая. Пролича си кой го е страх и кой не.\" Преди по-малко от месец Пулев обяви, че има шанс да се бие с британския боксьор на Националния стадион \"Васил Левски\" на 18 август. Сега не е ясно дали българинът ще срещне следващия в ранглистата на IBF Александър Димитренко. Междувременно Дилиън Уайт даде пресконференция в Лондон заедно с бившия шампион на Световната боксова организация (WBO) Джоузеф Паркър. Британецът дори не беше попитан за Пулев.", "date": "2018.06.07", "title": "Пулев за проваления мач с Уайт: Пролича си кой го е страх"}
{"url": "https://www.dnevnik.bg/evropa/2018/06/07/3191246_v_bulgariia_traino_raste_upotrebata_na_ekstazi_pokaza/", "text": "Най-често конфискуваните наркотици в България през 2016 г. са били екстази. Същото важи и за Румъния, докато в Западна и Южна Европа най-често е бил конфискуван кокаин. Амфетамини са най-често конфискувани в страните от Скандинавския полуостров, както и в Германия. Освен това в България се наблюдава трайна възходяща тенденция на разпространение на екстази. Това показват данните от представения днес годишен доклад на Европейския център за мониторинг на наркотиците и наркоманиите. Наркотикът MDMA (3.4-метилендиокси-метамфетамин, познат още като екстази) се приема под формата на таблетки, както и в кристални и прахообразни форми. Обикновено таблетките се поглъщат, а кристалите и праховете може да се приемат орално, но също така чрез смъркане, се посочва в доклада. Според направените оценки приблизително 13.5 млн. възрастни европейци (на възраст между 15 и 64 години), или 4.1% от хората в тази възрастова група, са пробвали MDMA/екстази в някакъв момент от живота си. Съгласно данните за неотдавнашната употреба сред възрастовата група, в която употребата на наркотика е най-разпространена, 2.2 млн. млади хора на възраст между 15 и 34 години (1.8% от тази възрастова група) са употребявали MDMA през последната година, като националните оценки за разпространението на употребата варират от 0.2% в Португалия и Румъния до 7.4% в Холандия. До неотдавна в много държави се наблюдаваше процес на намаляване на равнището на разпространение на MDMA след достигането на върхови стойности през периода от началото до средата на първото десетилетие на 21 век. През последните години обаче има стабилизиране или увеличаване на употребата на MDMA в някои държави. Последните данни показват чувствително нарастване на равнището на разпространение в Ирландия от 2011 г. насам и трайна възходяща тенденция в България. През 2016 г. 5% от българите на възраст 15-16 години са опитвали в някакъв момент екстази. Често MDMA се приема съчетано с други вещества, включително алкохол. Актуалните данни показват, че в държавите с високи равнища на разпространение на MDMA това вещество вече не е свързано с определена ниша или субкултура наркотик. Употребата му не се свързва само с посещения на дискотеки и партита с танцова музика, тъй като MDMA се употребява от широк кръг млади хора в масови нощни заведения, като например барове, и по време на домашни партита, се казва в доклада. Употребата на MDMA се посочва рядко като причина за постъпване на специализирано лечение за употреба на наркотици. За канабиса през 2016 г. е посочено, че 27% от българите на възраст 15-16 години са опитвали някога в живота си, а сред от 15-64-годишните над 8% също в някакъв момент са опитвали. Възходящи тенденции в разпространението на канабис през последната година сред младите хора се наблюдават в няколко държави. Това включва Ирландия и Финландия, където най-новите данни показват равнища, близки до средното за ЕС - 14.1%, както и България, Румъния и Швеция, макар и с по-ниски равнища според последни данни. Промени на пазара В доклада се посочва, че европейският пазар на наркотици бързо се приспособява към постоянните промени в законодателството, насочени към пресичане на употребата на дрога, обелязва БТА. През 2016 г. около 1.3 млн. граждани на ЕС са били лекувани за употреба на наркотици. Според европейската агенция пазарът на наркотици в ЕС може да бъде повлиян от това, че в много страни по света употребата на канабис вече не се преследва и наказва от закона. По официални данни един процент от европейците на възраст 15 - 64 години пушат марихуана всекидневно. Миналата година в ЕС са били установени 51 нови психоактивни вещества - приблизително по едно на седмица. Агенцията изразява особена загриженост от синтетичните видове хероин и морфин, които са с много по-голяма сила от добитите от растения упойващи вещества. В доклада се посочва, че продажбата на наркотици \"на ръка\" остава основно търговско средство, а в интернет стотина сайта предлагат опиати. Значението на интернет и социалните мрежи за продажбата на наркотици нараства, пише в документа. В последните четири години в ЕС нарастват смъртните случаи от свръхдоза. През 2016 г. в ЕС, Турция и Норвегия са отчетени над 9000 подобни случая, предизвикани главно от злоупотреба с хероин. Агенцията отбелязва \"неотложната необходимост\" да се преразгледа политиката за препарата \"Налоксон\" - противоотрова срещу свръхдоза хероин. Препоръчва се да се разшири обучението сред употребяващите наркотици и здравните работници по този въпрос.", "date": "2018.06.07", "title": "В България трайно расте употребата на екстази, показа доклад на ЕС"}
{"url": "https://www.dnevnik.bg/sviat/2018/06/07/3192103_vurhovniiat_sud_na_velikobritaniia_otkaza_da_razreshi/", "text": "Върховният съд на Великобритания - най-висшата съдебна инстанция в Обединеното кралство, отказа да се произнесе по законосъобразността на почти пълната забрана на абортите в Северна Ирландия, като се мотивира с процедурни основания, предаде агенция \"Франс прес\". Комисията за правата на човека в Северна Ирландия беше сезирала съда с искане да се произнесе дали забраната в случай на  изнасилване ,  кръвосмешение  или  сериозни увреждания на плода  е съвместима с Европейската конвенция за правата на човека, но мнозинството от върховните съдии са преценили, че комисията няма право да сезира съда. Четирима от седемте висши магистрати, разгледали казуса, са на мнение, че ако това е било от компетенцията на комисията, са щели да се произнесат, че северноирландското законодателство е \"несъвместимо\" с Европейската конвенция за правата на човека при изнасилване, кръвосмешение и смъртоносни увреждания на плода, но не и при тежки увреждания, предаде \"Ройтерс\". Други четирима върховни съдии от същите седем обаче са постановили, че комисията няма право да сезира съда с цел либерализиране на закона. Законодателното събрание на Северна Ирландия, което има право да прави законови промени, през февруари 2016 г. гласува срещу  либерализирането на закона за абортите . Решението на Върховния съд беше чакано с нетърпение две седмици след  референдума в съседната Република Ирландия , където 66.4% от участвалите в гласуването се обявиха за либерализиране на закона за прекъсване на бременността. След обявяването на резултатите от ирландското допитване на 25 май британският премиер Тереза Мей е поставена под натиск от депутати и от опозицията, и от управляващите партии да инициира промени в закона. Мей обаче заяви, че въпросът е от юрисдикцията на северноирландските власти. В Северна Ирландия е в сила един от най-репресивните закони за абортите в цяла Европа. Прекъсването на бременността е незаконно, освен ако не застрашава живота на майката - за разлика от останалите части на Обединеното кралство, където това е разрешено от 1967 г. В Северна Ирландия нарушителките може да получат доживотен затвор по силата на закон от 1861 г. Британският министър за Северна Ирландия каза, че би се радвала законът да бъде променен, но жителите на британската провинция трябва да се произнесат по въпроса./ БТА", "date": "2018.06.07", "title": "Върховният съд на Великобритания отказа да разреши абортите в Северна Ирландия"}
{"url": "https://www.dnevnik.bg/sport/2018/06/07/3192060_nadal_specheli_po_shampionski_doigravaneto_s_shvarcman/", "text": "Рафаел Надал показа най-добрия си тенис на червени кортове и спечели доиграването на мача с Диего Шварцман, за да се класира за единадесети път за полуфиналите на \"Ролан Гарос\". Носителят на 16 титли от Големия шлем загуби първи сет в Париж от 2015 г., но направи обрат и спечели с 3:6, 6:3, 6:2, 6:2 след 3 часа и 42 минути игра. Той записа шеста победа от шест мача с Шварцман и 14-и пореден успех във френската столица. В спор за място на финала десеткратният шампион ще се изправи срещу Хуан Мартин дел Потро или Марин Чилич. Другият полуфинал противопоставя Доминик Тийм и сензацията на турнира Марко Чекинато. Зрелищната битка между Надал и Шварцман започна вчера  и се разви по неочакван начин. 25-годишният аржентинец играеше на изключително ниво и изненадващo беше доминиращият тенисист на корта. Той спечели първия сет с 6:4, а във втория поведе с пробив и 3:2. В този момент дъждът се засили и срещата беше прекъсната. След около час игра двамата се завърнаха на корта. Шварцман стигна до точка за 4:2, но я пропусна. Това доведе до обрат в ситуацията на корта и Надал спечели три поредни гейма, като реализира два пробива. Сервирайки за изравняване на сетовете, испанецът поведе с 30:15. Тогава дъждът заваля много силно и двамата отново се прибраха в съблекалните. След като нямаше изгледи времето да се подобри, организаторите решиха да отложат мача за следващия ден.  При подновяването на играта днес Шварцман започна колебливо, а Надал показа коренно различно лице от вчерашното. Той спечели 12 от първите 13 точки след подновяването на играта, за да приключи втория сет и да започне с пробив и 2:0, 30:0 в третата част. Серията на испанеца беше спряна със страхотен прехвърлящ удар на Шварцман. Тази точка отново запали искрата в играта на аржентинеца и той спечели още три хубави разигравания, с които обърна гейма. Двубоят стана изключително качествен, двамата рядко допускаха непредизвикани грешки, а разиграванията се печелеха с много здрава битка. Шварцман беше агресивен и пласираше солидни удари от основната линия. Надал обаче започна да показва най-добрия си тенис на червени кортове. Лидерът в световната ранглиста спечели следващите си две подавания на нула, а между тях реализира втори пробив. При 5:2 той сервираше за спечелването на първата част и тогава се стигна до един от най-продължителните и инфарктни геймове. Цели четири пъти Шварцман имаше възможност да пробие и да се задържи още малко в сета. Надал обаче играеше на много високо ниво, спаси всичките точки за пробив и измъкна подаването си, а с това и третия сет. Четвъртата част се разви по сходен начин. Шварцман откри сета със солиден сервис гейм, но Надал отговори със серия от пет поредни гейма. В тези минути аржентинецът продължи да играе силно, но десеткратният шампион в Париж намираше начин да печели повечето точки. При 5:2 Надал сервираше за приключването на мача. Спечелването на гейма обаче се оказа доста трудна задача, въпреки че испанецът поведе с 40:15. Шварцман спаси двата мачбола, след което два пъти имаше шанс за пробив. Последва трети мачбол и трета брейк точка, но и двамата не се възползваха. В крайна сметка носителят на 16 титли от Големия шлем си изработи четвърта възможност за спечелването на мача и този път се възползва. Надал e третият тенисист в историята, който се класира за 11-и полуфинал в един турнир от Големия шлем. Другите двама са Роджър Федерер (12 на \"Уимбълдън\" и 14 на Australian Open) и Джими Конърс (14 на US Open и 11 на \"Уимбълдън\"). Надал никога досега не е губил на полуфинал в Париж - 10 победи от 10 мача. Всеки път, когато е достигал до финалната четворка в любимия си турнир, испанецът неизменно печели титлата За Шварцман това беше втори четвъртфинал в турнирите от Големия шлем след миналогодишния US Open, когато беше спрян от друг испанец - Пабло Кареньо Буста. В понеделник аржентинецът ще се изкачи до рекордната в кариерата си 11-а позиция в световната ранглиста.", "date": "2018.06.07", "title": "Надал спечели по шампионски доиграването с Шварцман и стигна полуфиналите в Париж"}
{"url": "https://www.dnevnik.bg/bulgaria/2018/06/07/3192063_kakao_biich_shte_izbuhne_vuv_vzriviavasht_haus_dokato/", "text": "Атакуваните от вицепремиера Валери Симеонов  заради незаконни строежи  и  силната музика  заведения на плажа на Слънчев бряг обявиха, че ще открият новия дискосезон в курорта с двудневно шумно парти. Според съобщение до медиите на развлекателния комплекс \"Какао бийч\" в петък \"култови имена от цяла Европа ще застанат зад пулта и ще забавляват дискофеновете\". Организаторите обещават \"взривяващ микс в стил техно, а следващата нощ партито ще избухне в хаус вариант\". От управата на комплекса уверяват, че всички заведения на Южния плаж в комплекс \"Какао бийч\" са реконструирани и изцяло шумоизолирани съгласно новите изисквания на закона. \"Те са преградени с прозрачни стени, изградени чрез най-модерните технологии и висококачествени звукоизолиращи материали\", се казва в съобщението. Заведенията на плажа на Слънчев бряг са обект на  акции на Симеонов от миналото лято . Тогава той направи няколко демонстративни нощни проверки и спираше музиката с аргумента, че тя превишава в пъти здравословните нива. Симеонов нарече промените в закона за шума нарича своя лична кауза и обеща да  \"сложи край на шумните оргии , от които страда цяла България\". Законовите промени вече бяха одобрени от правителството, а по уверенията на вицепремиера ще бъдат  окончателно приети от парламента до края на месеца . В последната седмица вицепремиерът обяви, че пет обекта на плажа на Слънчев бряг трябва да бъдат разрушени, тъй като се водят преместваеми постройки, а в пъти надвишават изискванията за капацитет на такива постройки. \"Ако стане някой катаклизъм и тези постройки рухнат, ще има много жертви\", обяви вицепремиерът пред медиите. Вчера той изпрати сигнал  до главния прокурор Сотир Цацаров по въпроса.  Министърът на туризма  Николина Ангелкова отрече , а по-късно беше обвинена от Симеонов, че  подготвя продажба  на 20 дка плаж в Слънчев бряг. \"Това ли са преместваемите обектчета на Цацао Беацх  , които уж могат да бъдат преместени, без да нарушат своята цялост, и са уж с по 300 места? Именно за тях пуснах сигнал, че са незаконни строежи и трябва да бъдат премахнати\", пише Симеонов в съпътстващия снимки на заведенията текст в своя публикация в социалната мрежа \"Фейсбук\".", "date": "2018.06.07", "title": "\"Какао бийч\" ще \"избухне във взривяващ хаус\", докато Валери Симеонов иска да го разруши"}
{"url": "https://www.dnevnik.bg/politika/2018/06/07/3192158_bsp_shte_podkrepi_modernizaciiata_na_armiiata_ataka/", "text": "БСП е променила позицията си и ще подкрепи двата проекта за модернизация на армията - за нови бойни машини за пехотата и за многоцелеви изтребители. Депутати от БСП заявиха подкрепа за проектите на дебатите в парламента, въпреки че лидерът им Корнелия Нинова многократно се изказва против, а на заседанието на ресорната комисия те гласуваха \"въздържал се\". Петър Витанов каза, че БСП ще подкрепят модернизацията, но си запазват правото за промяна на мнението, тъй като се в проекта за нов изтребител се залагала предопределеност при провеждането на конкурса. Това прозирало и в намеренията въоръжението да се купува от САЩ. Промяната в позициите на БСП се е случила след заседание на парламентарната група. Дебатите започнаха с изказване на Десислав Чуколов, \"Обединени патриоти\" (\"Атака\"). Той обяви, че партията е твърдо за модернизация на армията, но нямало документ, който да задължава това да става единствено чрез държави - членки на НАТО или ЕС. Според Чуколов дори на военните им било ясно, че най-добрата техника не е в ЕС и НАТО и че \"Русия биха дали доста по-изгодно такава техника\". Гласуването на двата проекта ще е утре и вероятно само от \"Воля\" ще гласуват \"против\". Пламен Христов от партията на Веселин Марешки заяви, че в партията му не били против модернизацията, но призова \"да го направим, но когато няма по-необходими неща\". Депутатът от ГЕРБ Константин Попов, който е генерал от резерва и бивш командир на ВВС, каза, че ако няма съвременна техника и ако няма самолети, на които да се лети, няма да останат и летци. Попов смята, че всички депутати трябва да се обединят около проекта. , каза Попов. Общо 1.46 млрд. лв. се предвижда да струват 150 бойни машини за пехотата, трябва да бъдат изплащани до 2029 г., а първите машини да пристигнат още през 2019 г. За \"поне 8\" многоцелеви изтребителя са приготвени 1.8 млрд. лв., които ще бъдат разсрочени за 9 години. На втория етап от проекта трябва да се купят още 8. Очакванията са и двата договора  да бъдат подписани до края на годината .", "date": "2018.06.07", "title": "БСП ще подкрепи модернизацията на армията, \"Атака\" поиска руско оръжие"}
{"url": "https://www.dnevnik.bg/evropa/2018/06/07/3192160_ot_utre_vlizat_v_sila_novite_pravila_za_turgovska/", "text": "Новите правила за търговска защита на Европейския съюз ще започнат да се прилагат от утре, 8 юни, съобщи Европейската комисия. Осъвременените антидъмпингови и антисубсидийни правила ще бъдат приложими за всички нови разследвания, започнали на тази или по-късна дата. Промените, с които се цели да се осъвременят средствата за търговска защита, позволяват на ЕС - с промяната в \"правилото за по-малкото мито\" - в определени случаи да налага по-високи мита; съкращават срока на разследване; увеличават прозрачността и предвидимостта на системата за дружествата в ЕС и отразяват високите изисквания, свързани с опазването на природата. С новите правила ще се съкрати с два месеца досегашният 9-месечен срок на разследване, предшестващ налагането на временни мерки, и системата ще стане по-прозрачна. В услуга на дружествата ще бъде система за ранно предупреждение. С нея ще бъдат уведомявани за възможното налагане на временни мита, което ще им позволи да се приспособят към новата обстановка. Комисията ще подкрепя малките и средните предприятия (МСП) със звено, с което ще улесни участието им в процедурите по търговска защита, се посочва в съобщението на еврокомисията. В някои случаи ЕС ще бъде в състояние да налага по-високи мита благодарение на промените в т.нар. правило за по-малкото мито. Това ще важи за всички антисубсидийни процедури, както и за онези антидъмпингови процедури, свързани с внос на стоки, произведени при използване на суровини и енергия, осигурени на изкуствено занижена цена. При изчисляването на митата, които може да налага заради причинените на дружествата икономически вреди, еврокомисията ще взема предвид също разходите за привеждане в съответствие с изискванията на социалните разпоредби и законодателството на ЕС, както и законите за опазването на природата. По правило еврокомисията няма да приема ценови ангажименти от страна на държави, които не спазват изцяло основните изисквания на Международната организация на труда и на споразуменията в областта на околната среда. За първи път синдикатите ще могат да участват в разследванията за целите на търговската защита. Това е първата съществена преработка на антидъмпинговите и антисубсидийните правила на ЕС от 15 години.", "date": "2018.06.07", "title": "От утре влизат в сила новите правила за търговска защита в ЕС"}
{"url": "https://www.dnevnik.bg/zelen/2018/06/07/3192153_sudut_dade_hod_na_deloto_za_mrusniia_vuzduh_v_sofiia/", "text": "След една година отлагания Софийският градски съд даде ход на делото за мръсния въздух в столицата срещу Столичната община. То е по жалба на  \"Група за чист въздух\".  Първото заседание е насрочено за след месец (12 юли от 10:30ч.) До момента делото беше прекратявано трикратно, след като трима съдии дадоха отвод по него. В края на миналата година отново Софийският градски съд (СГС) го прекрати. Трите колективни иска срещу Столичната община са от името на жителите на София за замърсения въздух над територията на общината. Посочената от съда причина тогава беше, че представителите на колектива нямат \"доказан опит, знания и финансов ресурс\", с които да защитят увредения интерес на обществото. На 31.01.2018 г. апелативните съдии постановиха, че съдия Елена Маврова от СГС не е дала възможност на завелите колективния иск да докажат, че могат да понесат тежестите и разноските по делото, а направо го е прекратила на това основание.  На първото заседание на 12 юли се очаква да се установи какъв е кръгът на увредените лица, съответно - кой ще може да се присъедини към делото като част от колектива, с какви доказателства ще се доказва принадлежност към колектива, както и как ще бъде уведомен колективът за възможността за включване по делото. Съдът иска да изслуша становищата на двете страни по делото, преди да се произнесе с решение.  Твърдението на  \"Група за чист въздух\"  е, че са увредени всички граждани, които живеят, работят или учат на територията на София. Всеки софийски гражданин диша този въздух и страда от замърсяването, е мотивът на сдружението. От този момент нататък към колективния иск имат право да се присъединят всички засегнати, като доказването става с документ за постоянен или настоящ адрес или за месторабота (място на обучение). Според членовете на групата не бива да се допуска в рамките на този процес да се налага доказване на конкретни увреждания на членовете на колектива. Достатъчно е това да се предполага, след като те живеят, учат или работят в замърсената среда. \"Много се радвам, че делото стартира след една година ходене по мъките. Вярваме в българското правосъдие и се надяваме да се разбере истината за замърсяването в София, за да може да гарантираме здравословна среда поне за децата си\", коментира адв. Димо Господинов. \"Група за чист въздух\"  започва кампания за набиране на средства, с които да се покрият първоначалните разноски за водене на делото. Адвокатите по него работят безвъзмездно.", "date": "2018.06.07", "title": "Съдът даде ход на делото за мръсния въздух в София"}
{"url": "https://www.dnevnik.bg/zelen/2018/06/07/3192195_grajdani_vruchiha_na_komisar_karmenu_vella_140_hil/", "text": "Подписката от 140 000 граждани в защита на Кресненското дефиле връчиха протестиращи на комисаря по околна среда и рибарско дело Кармену Велла, който е на посещение в България по повод форум за Черно море. Около 20 души се събраха по обяд пред НДК и заявиха пред Велла волята си срещу изграждането на магистрала \"Струма\" през дефилето. В края на май  Върховният административен съд (ВАС) отхвърли жалбите срещу екооценката за  изграждането на т.нар. източен обход на магистрала \"Струма\" през Кресненското дефиле. Посланието на протестиращите към комисарите на Европейската комисия е \"да реагират като демократична институция, която не бяга от гражданите подобно на тоталитарните и посттоталитарните държавни институции\". Според сдружението \"Да спасим Кресненското дефиле\" Европейската комисия бездейства за Кресна години наред и финансира строителството на магистрала \"Струма\" в нарушение на европейските директиви. От това ще пострадат според тях законността, природата на България, жертвите от продължаващите катастрофи по пътя и жителите на община Кресна, които ще останат без локален път и без туризъм. \"Ние също сме европейски граждани - не по малко от тези на Полша например, и искаме същия стандарт за прилагане на европейските директиви от страна на Европейската комисия към България, както за другите европейски страни\", заявяват от сдружението. Те смятат, че това е единственото нещо, което може да дисциплинира българското правителство да спазва правилата - а в случая с Кресна да построи европейска магистрала, вместо да открадне парите за треторазреден път.", "date": "2018.06.07", "title": "Граждани връчиха на комисар Кармену Велла 140 хил. подписа за Кресненското дефиле"}
{"url": "https://www.dnevnik.bg/sport/2018/06/07/3192199_del_potro_specheli_nadstrelvaneto_s_chilich_i_izhvurli/", "text": "След деветгодишно отсъствие Хуан Мартин дел Потро отново ще бъде част от полуфиналите на \"Ролан Гарос\". 29-годишният аржентинец продължи победната си серия срещу Марин Чилич на червени кортове след успех със 7:6 (5), 5:7, 6:3, 7:5.  Двамата изиграха изключително равностоен мач, който продължи почти четири часа. Дел Потро показа по-здрави нерви и по-стабилна игра в ключовите моменти и за втори път след 2009 г. се класира за финалната четворка в Париж.  Чилич беше по-агресивният тенисист на корта, търсеше по-бързата развръзка на точките и пласира 53 печеливши удара срещу 31 за съперника. Финалистът от Australian Open обаче направи и значително повече непредизвикани грешки - 71 срещу едва 36 за Дел Потро.  Двубоят започна вчера, но беше прекъснат заради дъжд при пълно равенство - 6:6 гейма и 5:5 в тайбрека. След подновяването на играта Дел Потро спечели две поредни точки, за да измъкне първия сет. Чилич изравни резултата с късен пробив във втората част. Хърватинът пренесе инерцията в третия сет, проби рано и поведе с 3:1. Дел Потро обаче спечели пет поредни гейма и измъкна сета, което се оказа повратен момент в двубоя. Четвъртата част вървеше гейм за гейм, като нито един от двамата не получи шанс за пробив в първите десет гейма. Чилич се пропука пръв, след като изостана с 0:40 в 11-ия гейм. Дел Потро се възползва от втория си шанс и проби, след което сложи край на мача при свой сервис. В опит да стигне до първия си финал в \"Ролан Гарос\" и втори в Големия шлем след титлата на US Open Дел Потро ще се изправи срещу световния №1 Рафаел Надал. Десеткратният шампион в Париж също трябваше да мине през  тежка битка, за да отстрани сърцатия аржентинеца Диего Шварцман.   С успеха днес Дел Потро си осигури изравняване на най-доброто си класиране в световната ранглиста. Той ще напредне най-малко с две места до четвъртата позиция, като ще изпревари Чилич и Григор Димитров. Българският тенисист ще падне до №6 в света.  Ако стигне до титлата в Париж, Дел Потро ще се изкачи до рекордното в кариерата си трето място. Мачът с Надал започва в петък от 17.30 ч.", "date": "2018.06.07", "title": "Дел Потро пречупи Чилич в четири сета и изхвърли Григор Димитров от топ 5"}
{"url": "https://www.dnevnik.bg/ot_vas/galeriiotvas/2018/06/07/3192003_chitatelska_fotogaleriia_geotermalnoto_pole_geizir/", "text": "Геотермалното поле Гейзир е разположено в северния край на южните равнини в Исландия, на височина 105 – 120 м над морското равнище. Доскоро районът се е наричал Хверасандар. Гейзерите са разположени на изток от малка планина, наречена Лаугафел.", "date": "2018.06.07", "title": "Читателска фотогалерия: Геотермалното поле Гейзир"}
{"url": "https://www.dnevnik.bg/biznes/2018/06/07/3192192_prevozvachite_ustanoviha_che_poziciiata_im_ne_e/", "text": "Въпреки обявената от евродепутата Андрей Новаков пълна победа на позицията на българските превозвачи в европарламента организациите им в България са установили друго - че са приети текстове и промени, които не съвпадат с предложените от тях. Това се казва в позиция на Национално сдружение на българските превозвачи (НСБП) и Камарата на автомобилните превозвачи в България (КАПБ), цитирана от агенция \"Фокус\". Организациите оценяват негативно приетите текстове от комисията по транспорт на европарламента, които предвиждат да не може да се прекарва и намалената седмична почивка в камиона освен при определени случаи. Водачите ще могат да прекарват седмична почива в кабината на превозното средство, когато то е паркирано на място, което отговаря на определени изисквания, но държавите членки ще могат да прилагат това изискване без значение дали на тяхна територия има такива паркинги или не, е гласувано още на заседанието на комисията. Както и това, че се въвежда задължение превозното средство в период от 3 седмици да има едно товарене или едно разтоварване в страната на регистрация. И още - приравнява се автомобилният превоз с каботажа, когато е извършен на територията на една държава, но е част от международен комбиниран превоз. За тези четири пункта разбрахме от нашите представители в Европейския парламент, тези четири точки се оказват отново камъчето, което би обърнало каруцата. Не би следвало да се празнува победа от наша страна, ако соченото по-горе се окаже истина, защото това е пирова победа, пишат в декларацията си превозвачите. Транспортният бранш и представителите ни в изпълнителната и законодателната власт както на държавно ниво, така и на ниво Европейски парламент и институции трябва да се обединят и да продължат битката, за да имаме шанс като държава да защитим националния си интерес, обявяват транспортните фирми. Посочват, че тези текстове на практика утежняват още повече правилата за фирмите и шофьорите. Според двете организации текстовете, които са обвързани с наличието на паркинги, трябва да се отложат до появата им. И двата варианта за прибиране до дома или страната на регистрация са неприемливи и напълно противоречат на духа на европейското право, в частност на свободата на придвижване на хора, услуги, стоки и капитали, пишат превозвачите. Заявяват, че не биха се примирили с тези предложения и апелират да се използва политическото влияние, за да се променят тези текстове.", "date": "2018.06.07", "title": "Превозвачите установиха, че позицията им не е победила в Европарламента"}
{"url": "https://www.dnevnik.bg/citat_na_deniia/2018/06/07/3192213_citat_na_denia_gospodin_ganchev_e_mechtatel/", "text": "Това заяви новият треньор на ЦСКА  Нестор ел Маестро при представянето си на \"Българска армия\" . Думите му дойдоха след въпрос дали е запознат с характера на собственика на клуба Гриша Ганчев. , заяви треньорът.", "date": "2018.06.07", "title": "Цитат на деня: Господин Ганчев е мечтател"}
{"url": "https://www.dnevnik.bg/bulgaria/2018/06/07/3192203_mnozinstvoto_bulgari_smiatat_che_zakonite_ne_se/", "text": "Мнозинството български граждани се чувстват непредставени в демократичните институции, смятат, че законите в страната не се прилагат еднакво за всички, и остават изолирани от обществения живот. Въпреки това те вярват, че демокрацията е най-добрата форма на държавно управление за България. Това показва национално представително проучване на общественото мнение, проведено от Институт \"Отворено общество\" - София, през април тази година. Съгласни ли сте с твърдението, че у нас законите се прилагат еднакво за всички граждани?  Най-голям дял от попитаните (45%) са съгласни с твърдението, че демокрацията е най-добрата форма за управление на страната, несъгласните с това твърдение са около една трета (34%), а всеки пети не може да прецени какво да отговори. Делът на гражданите, които имат доверие в демокрацията, е спаднал със 7% за последните 3 години. Преобладаващата част от анкетираните (над 2/3) продължават да бъдат уверени, че техните основни граждански права са защитени – 75% смятат, че няма вероятност през следващата година да бъдат задържани в затвор без съд и присъда, а 67% смятат, че няма вероятност да станат жертва на полицейско насилие. Представителната демокрация и равенството на всички пред закона обаче остават незавършен проект в очите на мнозинството български граждани. Големи обществени групи не се чувстват представени в изборните органи на държавната и местна власт, не членуват в партии или организации и не са съгласни с твърдението, че законите в страната се прилагат еднакво за всички. При равни други условия бихте ли гласували за кандидат за кмет, който е В рамките на проучването 60% от пълнолетните граждани на страната не са съгласни с твърдението, че в парламента има поне един народен представител, на който биха се доверили и който защитава интересите на хората като тях. Съгласните с това твърдение представляват три пъти по-малък дял от анкетираните (21%). По-слабо представени в общинските съвети и в Народното събрание се чувстват ромите, младите, по-ниско образованите и безработните. Ако средно за страната 27% от анкетираните са съгласни, че в общинския съвет в тяхното населено място има поне един представител, на когото имат доверие и за когото знаят, че защитава интересите на хора като тях, този дял е само 10% сред хората с начално образование и сред ромите, само 13% сред безработните и 19% сред хората на възраст до 29 г. Същевременно едва 8% са съгласни, че законите у нас се прилагат еднакво за всички. На противоположното мнение са почти десет пъти повече анкетирани – 76% смятат, че законите в страната не се прилагат еднакво за всички. Само около една трета (29%) от попитаните са съгласни с твърдението, че законите са справедливи (на противоположното мнение са 58% от анкетираните) и само 14% са съгласни, че законите са ясни и разбираеми (67% са на противоположното мнение). Бедността, безработицата и ниската образованост са фактори за изключване на големи обществени групи от участие в демократичния процес, но дискриминацията също играе значителна роля – на местни изброи 70% не биха гласували за кандидат за кмет, който е български гражданин от ромски произход, 65% не биха гласували за кандидат за кмет, който е гей, 63% не биха гласували за български гражданин от турски произход. През последните 12 месеца чували ли сте в публичното пространство изказвания, които изразяват неодобрение, омраза или агресия спрямо представители на етнически, религиозни или сексуални малцинства? Над половината от анкетираните (51%) съобщават, че са чували в публичното пространство реч на омразата (изказвания, които изразяват неодобрение, омраза или агресия спрямо представителите на етнически, религиозни или сексуални малцинства). Ромите биват най-често възприемани като обект на реч на омразата – 81% от тези, които са чували реч на омразата в последната година, казват, че тя е била насочена срещу роми. Има двойно покачване на дела на тези, които са чували реч на омразата срещу хомосексуални - 42% през 2018 година в сравнение с 21% през 2016 г. Гражданското участие в организираните форми на обществен живот остава силно ограничено, отчита проучването. Четирима от всеки пет анкетирани заявяват, че не членуват в никакви обществени организации. Членство в клуб заявяват 5% от анкетираните, членство в политическа партия, читалище и спортно дружество съответно заявяват по 4% от анкетираните, а за членство в профсъюз, професионална организация или неправителствена организация съобщават едва по 2% от запитаните. Участие в инициативи на неправителствени организации през последните 12 месеца съобщават около 5% от анкетираните, а тези, които заявяват, че през същия период са положили доброволен труд, са под 9%. \"За сравнение - близо 80% от гражданите в Норвегия членуват в поне една гражданска организация и около половината от тях полагат доброволен труд годишно\", посочва Георги Стойчев, изпълнителен директор на Институт \"Отворено общество\" – София. Според него като нова държава - членка на ЕС, България има нужда от продължаваща подкрепа за преодоляване на различията с по-развитите държави в Западна Европа не само по отношение на доходите и икономиката, но и по отношение на демократичната култура и гражданското участие. В България има регистрирани близо 15 000 неправителствени организации в обществена полза, като най-много от тях работят в сферата на спорта, образованието, културата, здравеопазването и социалните услуги. Доверие в неправителствените организации изразяват близо 22% от анкетираните в цитираното национално представително социологическо изследване, като този дял отговаря приблизително на един милион и триста хиляди пълнолетните граждани на страната. Недоверие към неправителствените организации изразяват 30% от анкетираните, а най-голям дял – 48%, не могат да преценят или нямат отговор на въпроса. Основните причини гражданите да имат доверие в неправителствените организации са срещането на положителна информация за тях в медиите (43% от изразилите доверие в НПО), наличието на преки положителни впечатления от дейността им (42%), както и тяхната независимост от държавните институции (37%), като анкетираните са можели да посочват по повече от един отговор на въпроса. На какво се дължи недоверието в НПО? Основната причина, която гражданите изтъкват за недоверието си в неправителствените организации или за липсата на мнение по въпроса е, че нямат информация за дейността им (47% от изразилите недоверие в НПО и 53% от хората без мнение). Най-често доверие към НПО изразяват младите хора на възраст до 29 години (37% от анкетираните в тази възрастова група), а най-рядко доверие в НПО имат възрастните хора над 60 години (13% от анкетираните в тази възрастова група). Хората, които съобщават, че имат доверие в НПО, имат и по-високо доверие в демокрацията. Над 61% от хората, които заявяват, че имат доверие в неправителствените организации, са съгласни с твърдението, че демокрацията е най-добрата форма за управление на страната, което е с около 16% повече от средните стойности сред пълнолетното население на страната (45%).", "date": "2018.06.07", "title": "Мнозинството българи смятат, че законите не се прилагат еднакво за всички, според изследване"}
{"url": "https://www.dnevnik.bg/sviat/2018/06/07/3190998_rusiia_e_sred_nai-nemiroljubivite_strani_v_sveta_sochi/", "text": "Русия е сред десетте държави с най-нисък показател в   и според авторите му в момента по отношение на това доколко миролюбива е тази страна ситуацията е по-лоша и от Северна Корея. Индексът е разработен от австралийския Институт за икономика и мир съвместно с екип от списание \"Икономист\" и обхваща 163 страни. В него тази година на Русия е отредено място 154 (между Судан и Централноафриканската република), а като най-мирната страна е определена Исландия, следвана от Нова Зеландия, Австрия, Португалия и Дания. Северна Корея е на място 150, а десетката на дъното заформят още Конго, Либия, Йемен, Сомалия, Ирак, Южен Судан, Афганистан и Сирия. Московският в. \"Комерсант\" посочва, че позицията на Русия в индекса се влошава непрекъснато от 2007 г. насам, когато е била 118-а (от 121 държави) заради \"раздут щат на армията и милицията и високо ниво на организирана престъпност и насилие в обществото\". \n     Тази година ключови за международните отношения държави дори не са попаднали сред водещите 100 - Китай е 122-ри, а САЩ са на място 121. В 12-о поредно издание на класацията България е 26-а, като зад нея са големи страни от Европейския съюз като Италия (38), Великобритания (57) и Франция (61). Обкръжението на България - ако се вярва на оценката на експертите - не дава основание за особено спокойствие. Единствено Румъния е с добра позиция (24), Сърбия (54) е във втората по \"миролюбивост\" група, но не е така с Гърция (79), Македония (87) и особено с Турция (149). Основен от 23 приложени критерия е отсъствието на насилие, под което се разбира както колко спокоен е животът в съответната държава, както и доколко тя извършва външна агресия. Сред останалите са показатели като разходи за отбрана, численост на въоръжените сили, ниво на организираната престъпност, брой полицаи спрямо населението, процент на затворниците, колко чужденци са били убити на тази територия, какво е нивото на образование, корупция и привързаност към демократичните принципи в политиката. Светът днес е по-малко мирен, отколкото преди 10 години, най-вече заради конфликтите в Близкия изток и Африка. Анализирайки данни от изследователски институти, неправителствени организации, правителствена статистика и академични публикации, авторите казват, че насилието през 2017 г. е струвало на човечеството 14.8 трилиона долара (12.4% от глобалния БВП), или почти по 2000 долара на всеки жител на планетата. Основни причини за увеличаване на финансовите загуби от войни и конфликти са ръстът на разходите за адаптиране и издържане на бежанци, както и самото увеличаване на броя на конфликтите по света. За последните 10 години загиналите на фронта заради въоръжени конфликти са се увеличили с 264%, а 1% от човечеството са бежанци и хора, прогонени вътре в собствените си страни. За бежанците това е най-високият показател от края на Втората световна война насам. Това е повече от населението на Великобритания или почти половината от гражданите на Русия. За изминалата година 92 от анализираните държави са влошили позициите си и 71 са ги подобрили, а това е най-лошият показател от последните 4 години. В Европа 23 от 36 държави са слезли в класацията. В същото време разходите за отбрана като дял от БВП намаляват в повечето държави. За последните 10 години ръстът на БВП в държавите, станали по-мирни, е бил 7 пъти по-голям от този на влошилите показателите си.", "date": "2018.06.07", "title": "Русия е сред най-немиролюбивите страни в света, сочи класация"}
{"url": "https://www.dnevnik.bg/politika/2018/06/07/3192253_patriotite_iskat_ostavkata_na_predsedatelia_na/", "text": "Парламентарната група на \"Обединени патриоти\" поиска оставката на Андон Дончев (\"Воля) като председател на Комисията по политиките за българите в чужбина, защото уронвал авторитета на Народното събрание и на България. Депутатът от \"Обединени патриоти\" Красимир Богданов разказа в декларацията случай от откриването на културно-информационен център на българите в с. Звонци в Сърбия. Дончев приветствал присъстващите българи с думите \"народа на Югославия\", обяснил им, че нямат нужда от членство в НАТО и ЕС, а в България в скоро време щял да се проведе референдум за излизане от НАТО, каквато кампания са поели от партия \"Воля\". Като заключение Дончев е обявил, че \"местните хора не трябва да очакват нищо от България\" и не е казал и една дума за правата на българите в Сърбия. Богданов каза още, че на събитието са присъствали сръбски медии, които могат да използват превратно неговите думи, казани все пак от името на председател на комисията по политиките за българите в чужбина, и да обявят това мнение като позиция на комисията или въобще като отношение на българската държава към сънародниците ни в чужбина. Категорично не приемам основанията на \"Обединени патриоти\", отговори Дончев. \"По време на официалните ни срещи в Сърбия в своето изказване се съгласих с преждеговорещите. Допълних техните изказвания, като изразих ползите и вредите от членството на България в НАТО\", оправда се той. Дончев заподозря \"патриотите\", че търсят тема, с която да атакуват \"Воля\" заради острата им позиция срещу модернизацията на армията.", "date": "2018.06.07", "title": "\"Патриотите\" искат оставката на председателя на Комисията за българите в чужбина"}
{"url": "https://www.dnevnik.bg/sport/2018/06/07/3192067_fotogaleriia_na_skorost_kum_vruh_botev/", "text": "В неделя се проведе четвъртото издание на състезанието по планинско бягане и колоездене \"Балкън рън\". Надпреварата е първи кръг от веригата Five Mountains на сдружение \"Маратон\".", "date": "2018.06.07", "title": "Фотогалерия: На скорост към връх Ботев"}
{"url": "https://www.dnevnik.bg/sviat/2018/06/07/3192230_turciia_e_prekratila_sporazumenieto_s_gurciia_za/", "text": "Турция е прекратила споразумението за реадмисия на мигранти с Гърция. Това каза външният министър на страната Мевлют Чавушоглу, цитиран от вестниците \"Хюриет\" и \"Дейли сабах\". По думите на Чавушоглу, предадени от двете издания, причината е решението на властите Гърция да освободи от затвора четирима военни, които кандидатстват за убежище в страната. Те избягаха от Турция, която иска екстрадицията им заради връзки с неуспешния опит за преврат през лятото на миналата година и с мрежата на сочения за негов организатор духовник Фетхуллах Гюлен. Според \"Сабах\" Чавушоглу е коментирал решението на Турция на среща с местни журналисти в Анталия. Според него правителството в Атина има сериозно желание и намерение да реши въпроса, но има натиск от Запада, особено върху гръцките съдии, да не се екстрадират \"войниците превратаджии\". Чавушоглу увери, че споразумението за мигрантите, което беше сключено с Европейския съюз през март 2016 г., продължава да се спазва. \"Има сделка за мигрантите с ЕС. Тя (продължава да) се прилага. Има и двустранно споразумение за реадмисия с Гърция. Сега отменихме споразумението за реадмисия. Ще продължим работата си с Гърция след окончателното решение на съда. \"Гърция е под огромен натиск, особено правосъдието ѝ\", казва първият дипломат, цитиран от \"Хюриет дейли нюз\". Сделката между Евросъюза и властите в Анкара позволява мигранти да бъдат връщани от Турция към Гърция в замяна на разселване на сирийски бежанци в ЕС. Споразумението за реадмисия с Гърция формално е отделен документ. То обаче е важно за прилагането на \"голямата\" сделка, която значително намали притока на мигранти на Стария континент, тъй като дава практическата възможност мигранти да бъдат връщани на турска територия. Тази сделка беше критикувана в Европа, защото и преди нея Турция имаше задължението да приема обратно мигранти, влезли в ЕС на нейна територия - споразумението за реадмисия между страните от блока и Анкара е от 2013 г.", "date": "2018.06.07", "title": "Турция е прекратила споразумението с Гърция за връщане на мигранти"}
{"url": "https://www.dnevnik.bg/video/novinite_na_bnt/2018/06/07/3192274_video_drugite_novini/", "text": "Ремонти на пътя в активния сезон САЩ връща на кралство Испания историческото писмо на Христофор Колумб Първият \"сладък музей\" в Европа Брайън де Палма ще снима филм за скандала Уайнстийн \"Кралят Елен\", реж. Анастасия Събева ще сложи финала на Варненско лято Утре термометърът ще се извиси до 34 градуса", "date": "2018.06.07", "title": "Видео: Другите новини"}
{"url": "https://www.dnevnik.bg/sport/2018/06/07/3192267_futbolnite_nacionali_se_vurnaha_v_top_50_na_svetovnata/", "text": "Българският национален отбор по футбол се завърна сред първите 50 в световната ранглиста. Въпреки че не са играли мач от края на март, националите се изкачват с четири позиции до №49 в класацията на ФИФА. Тимът, воден от Петър Хубчев, събира 614 точки. Световните шампиони от Германия запазват първата си позиция. Бундестимът има 1558 точки и аванс от 127 пред Бразилия. Белгия е на трето място с 1298 точки, а европейският шампион Португалия е на четвърто с 24 точки по-малко. Финалистът от предишното световно първенство Аржентина допълва челната петица с 1241 точки. Следват Швейцария с 1199 точки и европейският вицешампион Франция с 1198 точки. Полша се изкачва с две позиции до №8, като изпреварва Чили и Испания. Перу, Дания, Англия, Уругвай, Мексико, Колумбия, Холандия, Уелс, Италия и Хърватия заемат местата от 11-о до 20-о. От съперниците на България в груповата фаза на предстоящото първо издание на Лигата на нациите най-напред е Норвегия - 53-а позиция. Словения е три места по-назад, а Кипър е под №87. Домакинът на световното първенство Русия заема 70-ата позиция.", "date": "2018.06.07", "title": "Футболните национали се върнаха в топ 50 на световната ранглиста"}
{"url": "https://www.dnevnik.bg/evropa/2018/06/07/3192269_bulgarskoto_predsedatelstvo_postigna_kompromis_za_novi/", "text": "Съветът на ЕС постигна днес консенсус по промените в Акта за изборите за членове на Европейския парламент благодарение на компромисното предложение, представено от българското председателство, съобщи пресцентърът на Министерството на външните работи, цитиран от БТА. Това става за пръв път от 1976 г. Промените са в девет области, които българското председателство представи в т.нар. компромисен пакет \"седем плюс две\". 1. Въвежда се минимален задължителен праг от 2 до 5% за избирателни райони, излъчващи над 35 членове на Европарламента. Формулировката е основана на идеята по-високият брой места в избирателен район, предмет на праговете, да бъде компенсиран с минимален задължителен праг с цел избягване на дискриминационното третиране. Мярката ще важи за държави, които на изборите за Европейски парламент представляват цял едномандатен избирателен район и излъчват над 35 евродепутати. 2. В съответствие със своите национални изборни процедури държавите членки могат да предприемат необходимите мерки, за да дадат възможност на своите граждани, пребиваващи в трети държави, да гласуват на изборите за Европейски парламент. 3. Въвежда се краен срок от поне три седмици преди изборите за представяне на кандидатурите. 4. Дава се възможност държавите членки да позволят показването на името и логото на европейските политически партии върху изборните бюлетини. 5. Приета е разпоредба, хармонизираща разпространението на изборни материали за европейските избори с практиката при националните избори. 6. Възможност за предварително гласуване, гласуване по пощата, електронно и интернет гласуване. 7. Задължение за държавите членки да осигурят ефективни, пропорционални и възпиращи санкции в случаи на двойно гласуване 8. Определяне на орган за контакт за обмен на данни относно гласоподавателите и кандидатите. 9. Добавяне на текст, с който членовете на Европарламента ще се дефинират като представители на всички граждани на ЕС. Съветът работи вече повече от две години по предложенията на Европарламента за изменения на изборното законодателство, приети през ноември 2015 г. Българското председателство на Съвета под ръководството на вицепремиера и министър на външните работи Екатерина Захариева продължи работата по досието, като представи компромисно предложение, което взема предвид различните позиции и националните интереси, се посочва в съобщението от външното министерство.", "date": "2018.06.07", "title": "След повече от 2 години преговори Съветът на ЕС договори нови правила за избор на евродепутати"}
{"url": "https://www.dnevnik.bg/biznes/2018/06/07/3192255_bulgariia_nastoiava_prevozvachite_da_pochivat_na/", "text": "България отново е заявила твърдата си позиция по спорните въпроси от така наречения първи пакет \"Мобилност\", който регулира правилата на работа на превозвачите в Европейския съюз. Това е станало по време на днешното заседание в Люксембург на Съвета на Европейския съюз по транспорт, телекомуникации и енергетика във формат \"Транспорт\". Председател на заседанието е бил министърът на транспорта Ивайло Московски, съобщават от ведомството му. От името на България той отново е посочил, че водачите трябва да си запазят правото да почиват на избрано от тях място, вместо да са задължени да се завръщат регулярно у дома. България настояла и за изграждането на достатъчен брой охраняеми паркинги по трансевропейската транспортна мрежа, като дотогава не трябва да се прилага забраната за ползване на седмичната почивка на борда на превозните средства. Трябва да бъдат взети под внимание и инвестициите в нови транспортни средства, предоставящи всички условия за спане, както и липсата на застрахователни полици, поемащи рисковете при отсъствие на водача от превозното средство, се казва в съобщение на транспортното министерство. . Изразено е и несъгласие с изискванията за командироването на шофьорите. На заседанието било обърнато специално внимание, че не трябва да бъде подценяван рискът от нелоялна конкуренция от оператори от трети държави, извършващи превози на територията на ЕС. Изтъкнато било и че част от участващите в преговорния процес не обръщат достатъчно внимание на географското разположение и отдалечеността на периферните държави членки. Даден е пример, че при спазването на всички разпоредби един камион изминава разстоянието от Люксембург до София за седем дни, а до други точки в Европа този път е максимум четири часа.", "date": "2018.06.07", "title": "България настоява превозвачите да почиват на избрано от тях място"}
{"url": "https://www.dnevnik.bg/zelen/2018/06/07/3192275_deklaraciia_sreshtu_nelegalniia_ribolov_podpisaha/", "text": "С обща декларация срещу нелегалния, недеклариран и нерегламентиран риболов завърши двудневен форум за риболова и аквакултурите в Черно море. Две от общо шестте държави с излаз към Черно море – Русия и Украйна, не са подписали документа, стана известно от изказване на министъра на земеделието Румен Порожанов, цитиран от БТА. Освен него участие в събитието на високо равнище взеха комисарят за околната среда, морското дело и рибарството Кармену Велла, генералният секретар на Организацията за черноморско икономическо сътрудничество Майкъл Христидис, министри и заместник-министри на земеделието от страните в Черноморския регион, както и на страни извън ЕС. \"Знаете, че има политически разногласия между тези две страни и поради това първо руската, а впоследствие и украинската делегация обявиха, че нямат готовност за подписването\", коментира министърът. Според Кармену Велла фактът, че две държави не са подписали документа, не е проблем, защото те са съгласни с по-голямата част от него, така че сътрудничеството ще продължи, \"защото всички преследваме едни и същи цели\". По думите на комисар Вела \"всеки четири от пет риби, или всеки 4 хиляди от 5 хиляди тона са незаконен улов\". Комисар Вела каза още, че всички представители от региона в своите изказвания са изразили желание за силна ангажираност за решаване на проблемите с опазване на морските биологични ресурси в Черно море. \"След срещата ни в Букурещ и днешната декларация напредъкът по общото управление на ресурсите и екосистемите в Черно море, засилването на научните изследвания и събирането на данни как те да се управляват по най-добрия начин е вече в пълен ход, коментира министърът. По думите му акценти в днешната среща са били проектът bleaksea4fish, откритият първи в Източна Европа регионален офис на Генералната комисия по рибарство за Средиземно и Черно море, справянето с незаконния риболов в Черно море и съвместните усилия на всички държави в региона за устойчивото управление на рибните запаси по научно обоснован и екологичен начин. Рибарските общности са изключително важни за региона, посочи Румен Порожанов. Той уточни, че над 62 хиляди души в региона са пряко или косвено свързани с процеса на риболова, преработката, аквакултурите и фермерите, които са близо 8700, и това го прави изключително социално значим.", "date": "2018.06.07", "title": "Декларация срещу нелегалния риболов подписаха почти всички страни от Черноморския регион"}
{"url": "https://www.dnevnik.bg/sport/2018/06/07/3192112_amazon_shte_izluchva_po_20_macha_ot_visshata_liga_ot/", "text": "Амазон\" придоби правата за излъчване на мачове от английската Висша лига. Американската компания се пребори за един от оставащите два пакета, който включва 20 срещи на сезон за  периода 2019-2022 на територията на Великобритания . С влизането на \"Амазон\" за пръв път мачовете от английското първенство ще се излъчват от онлайн платформа. \"Висшата лига е най-гледаното първенство в света и ние искаме да предложим на нашите абонати да се насладят на футбол от най-високо качество\", каза Джей Марин, вицепрезидент на \"Амазон\" за Европа. Компанията придобива пакет F, като ще излъчва 20 мача през делничните дни от седмицата и от т.нар. Bank Holidays (официалните почивни дни във Великобритания). \"Амазон\" обаче не съобщава параметри по сделката. Мачовете от Висшата лига ще се предлагат на абонати на компанията чрез платената услуга Prime Video. \"Приветстваме \"Амазон\" с добре дошли като наш партньор. Това ще ни помогне да разширим още повече Висшата лига като продукт, който да достига до все повече хора\", каза изпълнителният директор на Висшата лига Ричард Скъдамор. Придобиването на права за Висшата лига е част от плана на \"Амазон\" за навлизане в спорта. През април компанията обяви, че  ще излъчва Откритото първенсто на САЩ по тенис (US Open)  на територията на Великобритания. През февруари Висшата лига продаде телевизионните си права за вътрешния пазар чрез пет от пакетите на Sky Sports и BT Sport за 4.46 милиарда паунда. Според договора Sky Sports ще излъчва 112 мача на сезон, а BT имаше 32. В крайна сметка British Telecom се пребори за последния пакет G за още 20 мача от междинните кръгове. Така за пръв път BT Sport ще излъчва 52 мача на сезон. От 2019 нататък Висшата лига ще има  общо 200 телевизионни мача, което е рекорд .", "date": "2018.06.07", "title": "\"Амазон\" ще излъчва по 20 мача от Висшата лига от 2019 г."}
{"url": "https://www.dnevnik.bg/sport/2018/06/07/3192052_fernando_alonso_shte_stane_chetvurtiiat_pilot_s_300/", "text": "Фернандо Алонсо ще запише своето състезание №300 в кариерата си на пилот във  Формула 1  в Гран при на Канада този уикенд. Двукратният световен шампион става едва четвъртият в историята, който достига до подобно постижение след Рубенс Барикело (326), Дженсън Бътън (309) и Михаел Шумахер (308). Пилотът на \"Макларън\" обаче ще трябва да изчака още малко, за да запише 300 старта. В тези 300 състезателни уикенда Алонсо има 297 старта. По този показател Барикело е №1 с 322, а Шумахер и Бътън са с по 306. \"Невероятно е, като чуеш 300 състезания. Това е спорт, в който много малко пилоти са достигали до подобен брой и аз съм карал и с тримата. Наистина съм щастлив, но за съжаление очаквам труден уикенд за нас. Пистата не ни подхожда много\", каза 36-годишният Алонсо. До края на сезона той ще успее да изпревари Шумахер и бившия си съотборник Бътън по брой стартове. За да стане №1 в историята на Формула 1 обаче, ще се нуждае от още един сезон, ако реши да кара още за \"Макларън\". Алонсо е шестият най-млад участник в старт от Формула 1 (19 години и 218 дни в Гран при на Австралия през 2001 г.), когато дебютира за \"Минарди\" и завърши 12-и. Испанецът е третият най-млад победител във Формула 1. На 22 години и 26 дни той спечели Гран при на Унгария. Единствените двама, които са печелили по-млади от него са Себастиан Фетел (21 години и 73 дни) и Макс Верстапен (18 години и 228 дни). За 17 години във Формула 1 Алонсо има 32 победи (6-о място) и 22 полпозишъна (13-о място). През 2018 г. Алонсо реши да участва и в Световния шампионат за издръжливост (WEC). Той ще дебютира в най-престижната автомобилна надпревара  \"24-те часа на Льо Ман\"  през следващия уикенд. Той вече записа един успех в състезанията за издръжливост, след като  триумфира в 6-те часа на \"Спа\" . Целта на Алонсо е да спечели Тройната корона в моторспорта (победа в Гран при на Монако от Формула 1, триумф в Льо Ман, както и победа в \"500-те мили на Индианаполис\"). До момента това е постигал единствено Греъм Хил.", "date": "2018.06.07", "title": "Фернандо Алонсо ще стане четвъртият пилот с 300 състезания във Формула 1"}
{"url": "https://www.dnevnik.bg/sviat/2018/06/07/3196679_rusiia_e_konkurentna_zaplaha_za_zapada_i_drugi_citati/", "text": "За 16-и пореден път президентът Владимир Путин участва в предаван пряко по телевизията пряк контакт с руските граждани, като за пръв път това бе в студио без публика, задаваща въпроси. Както и преди - но в много по-плътно контролирана медийна среда - той часове наред говори за проблеми от данъчното облагане и пенсионирането до войната в Сирия и санкците на Запада. Анализатори коментират от доста време насам, че този формат, предвиждащ предварително събиране на стотици хиляди въпроси, има по-скоро ефект на социологическо допитване какво вълнува най-много руснаците. Обзор на РБК на миналогодишната \"Пряка линия\" показа, че огромен брой са оплаквания от прокуратурата и органите на реда. Днес беше отговорено на повече от 70 въпроса, като водещите зададоха в ефир под 30 от тях, а останалите Путин прочете без да спомене от кого са. Предаването продължи 4 часа и 20 минути. Предлагаме ви част от отговорите и снимки с някои от \"необичайните\" въпроси, които автоматично излизаха на екрана по време на разговора: \"Защо го правят? Защото виждат в Русия заплаха, виждат, че Русия се превръща в техен конкурент. (...) Не трябва да бъде сдържан никой, включително Русия, а трябва да се постигне конструктивно взаимодействие. Тогава общият ефект за световната икономика ще бъде изключителнто позитивен. И осъзнаването на това все пак се случва с нашите партньори. В много страни на политическо ниво вече говорят за необходимостта от възстановяване на нормалните отношения.\" \"По повод представителитне на едрия руски бизнес - вече съм казвал, при това преди няколко години на една от публичните срещи с представители на нашия бизнес и то, вярно, се получи малко грубо, да кажем... (...) Предупреждавах за това, че е възможно подобно развитие на събитията, с каквото се сблъскваме днес. Препоръчах им да държат капиталите си там, където са ги спечелили, да ги използват за развитие на руската икономика и да осигурят сигурността на използването им.\" \"Да си спомним Айнщайн, който е казал \"Не знам с какви средства ще се води третата световна война, но четвъртата ще се води с камъни и тояги\". Разбирането за това, че третата световна война може да се окаже краят на днешната цивилизация трябва да ни въздържа от крайни и изключително опасни за съвременната цивилизация действия на международната арена.\" \"Имаме разработки, за които говорих [в речта пред Федералното събрание по-рано тази година] - това са две изделия с ядрен двигател, с ядрена двигателна установка, това са ракета с глобален обсег и подводен безпилотен апарат. И в единия, и в другия случай е приключен главният етап на разработката, а именно - всичко, което е свързано с изпитанията на тази ядрена двигателна установка. Работата върви по план, в рамките на планираните процедури. Не се съмнявам, че в планираните срокове ракетата и подводният апарат ще бъдат доставени на руските въоръжени сили.\" \"Те ще останат там, докато това е изгодно на Русия и в изпълнение на нашите международни задължения. Засега не планираме извеждането на тези подразделения. Това е не просто воински контингент в чуждестранна държава, а два комплекса за базиране - пристанището в Тартус и летището в Хмеймим, специално не ги наричам бази. Там не строим дългосрочни съоръжения и при необходимост достатъчно бързо, без всякакви материални загуби, можем да изведем всички наши военни.\" \"Излязохме на траекторията на устойчив ръст на икономиката. Да, засега този ръст е скромен, неголям, вече съм говорил за това. Но не е намаляване, а ръст от 1.5% през миналата година. Растат промишлеността, селското спотанство и всичко това вече е устойчива тенденция. Имаме исторически минимум на инфлацията. Това е важна предсопставка за продължаване на растежа. И всичко това се случва на фона на ускоряване на инвестициите - 4.4% за миналата година, а това е много добър показател. Това говори, че ръстът е гарантиран в краткосрочна перспектива.\" \"Много пъти сме говорлили за това. Може би навремето не е било редно, както казваха тогава, да се назначават нови милиардери и да се предава петролната промишленост в частни ръце. Може би това е било направено с големи рискове и за него не е имало достатъчно основания. Но това вече е направено. Което можахме да върнем в последната секунда, го върнахме. Имам предвид създаването на контролираният от държавата пакет в \"Газпром\" и \"Роснефт\". Да се национализира целият петролен сектор е сложен и много опасен процес, който може да доведе до негативни резултати не само за отрасъла, но и за цялата икономика.\" \"Както е известно, мнозина предлагат да се измени подоходният данък за физическите лица (бел.ред. - в масовия случай за руски граждани той е 13% без значение размера на дохода), включително от опозиционни политически партии в парламента. Дълго сме мислили по този повод. На пръв поглед диференцираната скала за този данък изглежда социално по-справедлива. На практика е по-сложно от тези теоретични формули. Какво ни казва практиката от диференцираната ставка от последните години? Щом се въведе, част от гражданите, получаващи по-високи доходи, започват по различни начини да ги крият, започват да дават заплати в пликове. Тоест, финалният резултат е почти нулев, а е очевиден големият шум, който се вдига, и цялостното влошаване на инвестиционния климат. Затова преценихме, че това е нецелесъобразно.\" \"Като работник от спецслужбите знам, че е по-лесно всичко да бъде забранено, а по-трудното е да се намерят цивилизовани решения. Ще подканвам всички мои колеги да вървят в тази посока - използване от самите спецслужби и правоохранителни органи на съвременни средства за борба с нарушенията на закона, включително терористичните прояви, без да се ограничава пространството на свободата, в това число и в интернет.\" Путин говори още, че след президентските избори не е била подменена по-голяма част от правителството, защото плановете, които то трябва да реализира, са съставени през последните години. Дори 100% нови хора да бяхме довели, щяха да са нужни поне 2 години да се формулират нови или вече съществуващите задачи, допълни той. Според него Русия има \"оптимален състав\" на правителството, но в него трябва да не носи \"абсолютна лична отговорност, защото нямаме време да се набира скорост\". Президентът нарече \"неправилно\" поскъпването на горивата през последните седмици, обясни го с погрешно \"меко казано\" регулиране и обеща през есента да има \"допълнителни мерки за стабилизиране на пазара\". Той изрично призова регионалните власти \"в никакъв случай да не допускат\" след световното първенство по футбол стадионите и спортните съоръжения да се превръщат в базари, както стана в Москва в средата на 90-те години. \"Категорично невъзможно е подобно развитие на събитията, такова използване на тези забележителни обекти.\" \"Безусловно, винаги мисля за това. Приемник в класически смисъл на думата няма, той ще бъде определен от руския народ, от избирателите на Руската федерация. Мисля за подрастващото ново поколение управляващи, които ще бъдат в състояние да поемат отговорност за Русия\".", "date": "2018.06.07", "title": "\"Русия е конкурентна заплаха за Запада\" и други цитати от Путин"}
{"url": "https://www.dnevnik.bg/skorost/2018/06/07/3192212_vtoriiat_elektromobil_na_kia_e_s_probeg_blizo_400/", "text": "Киа\" използва изложение в Бусан (Busan International Motor Show), за да представи днес своя втори електромобил. \"Ниро\" EV е кросоувър, който се позиционира над вече познатия  \"Соул\" на ток . Освен че е по-голям (4.38 метра дължина и 2.7 метра междуосие), новият екомодел на корейците предлага и по-сериозен пробег - до 450 километра. В салона на \"Киа Ниро\" ЕV има място за петима пасажери, а багажникът събира рекордните за електромобил със сходни размери поне 451 литра. Задвижващи са предните колела, свързани с електромотор с мощност 204 конски сили и максимален въртящ момент 395 Нм. Той осигурява ускорение от място до 100 км/ч за 7.8 секунди. Батерията е литиево-полимерна с капацитет 64 киловата, като нейните компоненти са разположени в пода, което гарантира нисък център на тежестта и стабилност на пътя. Търсещите по-евтин вариант на електромобила могат да го поръчат с опционалната 39.2 киловатчаса батерия, която гарантира изминаване на до 240 километра с един заряд. Салонът на \"Киа Ниро\" EV изглежда различно, като се отличава с изчистеност, повече места за съхранение на вещи и мултимедийна система с различни допълнителни функции - намиране на най-близките зарядни станции, предсказване на оставащия пробег съобразно терена и стила на шофиране и т.н. Сред системите за сигурност присъстват адаптивен круиз контрол с възможност за самостоятелно спиране и тръгване, както и система за активно поддържане на лентата на движение. \"Киа Ниро\" EV излиза на пазара в Корея в края на тази година, а в останалите страни ще може да се поръча от 2019-а.", "date": "2018.06.07", "title": "Вторият електромобил на \"Киа\" е с пробег 450 километра"}
{"url": "https://www.dnevnik.bg/sport/2018/06/07/3196709_halep_sreshtu_stivuns_e_finalut_v_jenskiia_rolan_garos/", "text": "Световната №1 Симона Халеп и шампионката от US Open Слоун Стивънс ще играят във финала на женския \"Ролан Гарос\". Румънката и американката спечелиха бързи двусетови победи в полуфиналите и в събота ще определят новата шампионка в най-престижни турнир на червени кортове. Халеп се наложи убедително срещу шампионката от 2016 г. Гарбине Мугуруса - 6:1, 6:4. 26-годишната румънка достигна до финала в Париж за втора поредна година и общо за трети път. Лидерката в световната ранглиста преследва първата си титла от Големия шлем. Миналата година в Париж тя загуби след обрат в три сета срещу Йелена Остапенко, а през 2014 г. на пътя й към трофея застана Мария Шарапова след още една драматична и оспорвана трисетова битка. Халеп има още един загубен финал в турнирите от Големия шлем - в тазгодишния Australian Open от Каролин Вознячки. Освен за участие във финала двубоят между Халеп и Мугуруса беше и за първото място в световната ранглиста. Оспорвана среща обаче не се получи, тъй като румънката беше изключително солидна от основната линия, ретурите й отново бяха на много високо ниво и тя напълно неутрализира мощните удари на испанката. Халеп започна мача много агресивно и набързо поведе с 5:0 след три пробива. Лидерката в световната ранглиста сервираше за сет на нула, но загуби подаването си. Тя все пак не отложи дълго развръзката на първата част, след като реализира четвърти пробив. Мугуруса заигра по-добре във втория сет. Тя направи пробив в третия гейм, след което спаси две възможности за рибрейк, преди да затвърди предимството си - 3:1. Халеп обаче много бързо наложи своя ритъм на игра и спечели пет от следващите шест гейма, за да сложи точка на спора след 90 минути игра. Халеп записа втора победа в шестия си мач срещу Мугуруса. Предишният успех на румънката срещу испанката отново беше на червени кортове - на осминафиналите в Щутгарт през 2015 г. Стивънс беше още по-убедителна срещу Кийс, въпреки че във втория полуфинал се изиграха три гейма повече. Двете американки се изправиха една срещу друга в повторения на финала от US Open, когато Стивънс отново спечели категорично - 6:0, 6:3. Шампионката от US Open игра безупречни от дъното на корта и допусна само 11 непредизвикани грешки. Кийс опита да бъде максимално агресивна и да доминира в разиграванията. Това обаче доведе до огромен брой непредизвикани грешки - 41, които представляваха 60% от всички точки на Стивънс в мача. Един ранен пробив беше достатъчен за спечелването на първия сет. Във втората част Стивънс реализира два пробива и сервираше за място във финала при 5:2. В този момент тя за пръв път от началото на мача загуби подаването си. Кийс намали до 4:5, но при втория си шанс да сервира за мача Стивънс беше безапелационна. 25-годишната американка записа 13-а поредна победа в турнирите от Големия шлем. Тя пропусна Australian Open след триумфа на US Open, когато игра първия си финал в Шлема. Стивънс има две победи и пет загуби срещу Халеп, като досегашните им две срещи на клей са спечелени от румънката.", "date": "2018.06.07", "title": "Халеп срещу Стивънс е финалът в женския \"Ролан Гарос\""}
{"url": "https://www.dnevnik.bg/biznes/2018/06/07/3196741_mvf_opredeli_krizata_ot_2008-ma_kato_nai-loshata_v/", "text": "Международният валутен фонд (МВФ) определя финансовата криза от 2008 година като най-лошата в съвременната история, заяви днес говорителят на организацията Джери Райс пред медии, предаде ТАСС, цитирана от БТА. Според него през последните десет години всички страни изпитват последиците от нея. По думите на Райс МФВ \"е предоставил половин трилион долара на различни страни членки за съдействие при възстановяването от световната финансова криза и възстановяване на стабилността\". Той допълни, че положителните резултати от тази помощ са видими и сега в световната икономика. \"Не твърдя, че това бе успех на МВФ, но МВФ бе част от това. Незабележима и неизвестна, но част\", подчерта той. Как започна всичко През 2008 година започна световната финансова криза, която се прояви под формата на силно понижаване на основните икономически показатели в повечето страни с развита икономика, прераствайки в последствие в глобална рецесия. Възникването й обикновено се свързва с редица фактори - общата цикличност на икономическото развитие, ипотечната криза и високите цени на суровините, включително петрола. Сред основните причини бе кризата на ипотечния пазар в САЩ от 2007 година, припомня БТА. Фалитът на четвъртата по големина инвестиционна банка в САЩ Леман брадърс (Lehman Brothers) през 2008 г. бе най-големият в историята на САЩ и доведе до срив на фондовите пазари. В страните от Г-20 икономическият спад продължи средно девет месеца - до април 2009 година.", "date": "2018.06.07", "title": "МВФ определи кризата от 2008-ма като най-лошата в съвременната история"}
{"url": "https://www.dnevnik.bg/bulgaria/2018/06/07/3196742_sudut_opravda_bivshiia_rektor_na_medicinskiia/", "text": "Софийският градски съд оправда бившия ректор на Медицинския университет (МУ) Ваньо Митев и бившия главен секретар на МУ Алексей Алексеев, предаде БТА.  Митев бе обвинен за сключване на неизгодна сделка  и безстопанственост, а Алексеев за съзнателно сключване на неизгодни сделки, за престъпление по служба и за длъжностно присвояване. Проф. Ваньо Митев отрича да има общо с разкритата престъпна група в МУ. Присъдата не е окончателна и може да се протестира от прокуратурата. Днес обвинението поиска от съда да постанови 6 години затвор за Митев. Мотивите на магистратите да не уважат искането ще станат ясни след месец. В края на септември прокуратурата започна разследване  срещу Митев след извършен одит от Министерството на образованието и науката за дейността на университета. Повече за изводите на проверката четете  тук . Досъдебното производство срещу Митев започна след сигнал на министъра на образованието Меглена Кунева.", "date": "2018.06.07", "title": "Съдът оправда бившия ректор на Медицинския университет"}
{"url": "https://www.dnevnik.bg/sport/2018/06/07/3196708_erik_abidal_se_zavrushta_v_barselona_na_posta_sporten/", "text": "Бившият защитник Ерик Абидал е новият спортен директор на  \"Барселона\" , обявиха от клуба. Французинът, който прекрати състезателната си кариера през 2014 г., ще замени Робер Фернандес, чийто договор няма да бъде подновен. Абидал прекара шест сезона на \"Камп ноу\", като изигра 193 мача и вкара два гола за тима. Защитникът спечели общо 15 трофея с каталунците, сред които четири титли и два пъти Шампионската лига. През март 2011 г. французинът беше диагностициран с рак на черния дроб. Той претърпя спешна операция и 75 дни по-късно игра 90 минути във финала на Шампионската лига срещу \"Манчестър юнайтед\". Като жест към Абидал Карлес Пуйол предаде капитанската лента на французина, за да може той да вдигне трофея от турнира. Абидал  претърпя чернодробна трансплантация през 2013 г., а година по-късно напусна \"Барселона\" в посока \"Монако\". Той изигра един сезон при \"монегаските\", след което прекара шест месеца в \"Олимпиакос\"преди да се откаже окончателно от футбола в края на 2014 г. \"Бившият футболист на \"Барселона\" се завръща в клуба. Ерик е един от най-успешните ни футболисти и от 18 юли ще изпълнява функциите на спортен директор\", съобщиха от клуба. След края на кариерата си Абидал участваше в различни промоционални събития на европейската футболна централа (УЕФА). Той дори беше посланик на финала в Лига Европа през този сезон, който се игра в Лион.", "date": "2018.06.07", "title": "Ерик Абидал се завръща в \"Барселона\" на поста спортен директор"}
{"url": "https://www.dnevnik.bg/sviat/2018/06/07/3196746_stranite_ot_nato_otchetoha_traino_povishavane_na/", "text": "От 2015 година разходите за отбрана в страните от НАТО трайно се повишават, като миналата година се наблюдава най-високото равнище - с 5,21 на сто, предаде БТА. Това сочат предварителните данни за отбранителните разходи на страните от алианса (без САЩ) за тази година. Информацията обяви генералният секретар на пакта Йенс Столтенберг, след първия ден на редовната среща на министрите на отбраната на страните членки на НАТО. Според представените от него обобщени данни, очаква се за тази година държавите в алианса (без САЩ) да отчетат повишение на разходите от 3.8 на сто спрямо миналата година. Президентът на САЩ Доналд Тръмп приветства тези данни и призна, че са белег за напредък, уточни Столтенберг. Министрите са приели днес решения за укрепване на силите за сдържане, способни да противодействат на опасност от всяка посока. 30 изтребителни ескадрили ще са готови за незабавна реакция  Утвърдено е било решението новите командвания на силите за бързо реагиране да бъдат в САЩ и Германия, както и там да бъдат назначени допълнително над 1200 служители. Прието е решение до 2020 г. на разположение за задействане в срок до 30 дни да бъдат 30 съюзнически изтребителни ескадрили, 30 бойни кораба и 30 механизирани батальона. Столтенберг отбеляза, че така се утвърждава културата на готовност, както и че решението обхваща вече съществуващи, а не нови сили. Министрите са обсъдили напрежението между ЕС и САЩ покрай решението на властите във Вашингтон да въведат мита за вноса на европейски алуминий и стомана. Много министри отбелязаха необходимостта от единство в НАТО - това е важно, особено при поведението на Русия, поясни Столтенберг. Русия разбрала, че като се нарушават правилата, има последици По неговите думи санкциите срещу Русия са показват, че нарушаването на правилата води до последици. Той добави, че НАТО не цели да изолира Русия, а се стреми към по-добри отношения с Москва. Столтенберг потвърди, че президентът на Украйна Петро Порошенко ще бъде поканен на срещата на държавните и правителствените ръководители от НАТО идния месец в Брюксел. Той отбеляза, че засега форматът на срещите на госта не е уточнен. По повод освобождаването в Гърция на избягалите там турски военни след опита за преврат Столтенберг призова за сдържаност и спокойствие.", "date": "2018.06.07", "title": "Страните от НАТО отчетоха трайно повишаване на разходите за отбрана"}
{"url": "https://www.dnevnik.bg/biznes/2018/06/07/3196751_moskovski_se_nadiava_da_se_otchetat_vsichki_mneniia/", "text": "Министърът на транспорта Ивайло Московски изрази днес надежда, че преди приемането на новите правила за международните пътни превози, чието обсъждане продължава, да се отчетат всички мнения. Той коментира този въпрос на пресконференция след заседанието на Съвета на ЕС по транспорт в Люксембург, което председателства, предаде БТА. Московски отбеляза, че решенията на комисията по транспорт на Европейския парламент са станали повод за сериозен политически дебат в България. Решението на парламентарната комисия, с малки изключения, устройва транспортния бранш в България, уточни министърът. По неговите думи тези изключения са свързани с предложението за връщане на камионите на адреса на регистрацията им на всеки три седмици. Ако сме разумни, мисля, че ще постигнем резултат, който да удовлетворява всички, заяви Московски. \"Причината да не постигнем напредък е, че въпросът е много чувствителен, много често свързан с политиката\", коментира еврокомисарят по транспорта Виолета Булц. Необходимо е да направим отстъпки, които могат да устоят във времето. Европейската комисия не иска нито допълнително да отваря, нито да затваря пазара на превозите, добави тя.", "date": "2018.06.07", "title": "Московски се надява да се отчетат всички мнения, преди да се приемат правилата за международен превоз"}
{"url": "https://www.dnevnik.bg/sport/2018/06/07/3192237_putin_prizova_da_bude_zapazeno_nasledstvoto_ot/", "text": "Президентът на Русия Владимир Путин призова властите в отделните региони в страната да запазят целостта на новоизградените спортни съоръжения след края на домакинството на световното първенство по футбол. Той изрази надежда, че наследството от форума ще остане в първоначалния си вид и ще се екплоатира правилно. \"Организационният комитет ще предостави цялата инфраструктура на съответните региони, когато световното първенство приключи. Искам незабавно да се обърна към колегите, за да им кажа, че е недопустимо спортните съоръжения да се превърнат в пазари, както видяхме да се случва през 1990 г. в Москва\", заяви Путин, цитиран от ТАСС. Големите разходи покрай световното в Русия поставя под съмнение възвращаемостта на вложените инфестиции. В свое проучване в началото на юни  Moody's Investors Service съобщи, че световното в Русия няма да има трайно въздействие  върху икономическия растеж на страната. Според американската компания за финансови анализи от шампионата на планетата ще спечелят сектори, които не са сред основните показатели за растежа на икономиката. Русия ще открие световното с мач срещу Саудитска Арабия на 14 юни. Шампионатът ще продължи до 15 юли, като мачовете ще се играят на 12 стадиона в 11 града.", "date": "2018.06.07", "title": "Путин призова да бъде запазено наследството от световното по футбол"}
{"url": "https://www.dnevnik.bg/photos/2018/06/07/3191240_fotogaleriia_svetovnite_snimki_na_denia_za_07_juni_2018/", "text": "Турски дервиш по време на танц в чест на свещения месец за мюсюлманите Рамадан в Сидон, Ливан.", "date": "2018.06.07", "title": "Фотогалерия: Световните снимки на деня за 07 юни 2018"}
{"url": "https://www.dnevnik.bg/bulgaria/2018/06/07/3196765_i_apelativniiat_sud_otstrani_ot_dlujnost_kmeta_na/", "text": "Апелативният специализиран съд потвърди решението на по-долната инстанция и отстрани от длъжност кмета на столичния район \"Младост\" Десислава Иванчева. Решението е окончателно. И втората съдебна инстанция се аргументира с това, че служебното положение на Иванчева й предоставя широки правомощия, неограничен достъп до документи в общината и възможност да влияе пряко на свидетели и доказателства, особено ако в бъдеще й изменят мярката за неотклонение в по-лека. Сега тя е с най-тежката - задържане под стража. Десислава Иванчева и нейната заместничка Биляна Петрова бяха задържани при показен арест в центъра на София през април, като им беше повдигнато обвинение за  получаване  на подкуп в особено големи размери . Решението на втората съдебна инстанция се отлагаше вече два пъти по искане на обвиняемите за време, в което да се запознаят с доказателствата срещу тях. Председател на съдебния състав, който разглеждаше искането за отстраняването на Иванчева, е Галя Георгиева (член на предишния състав на съдебния съвет). По-рано днес в залата  стана известно, че Биляна Петрова  е била уволнена и делото по искането за отстраняване от длъжност ще продължи само срещу Иванчева.", "date": "2018.06.07", "title": "Кметът на \"Младост\" е окончателно отстранена от длъжност"}
