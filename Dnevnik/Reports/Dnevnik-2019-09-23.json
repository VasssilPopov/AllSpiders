{"url": "https://www.dnevnik.bg/video/2019/09/23/3966982_manolova_predstavi_plan_s_nad_340_merki_za_nov_model/", "text": "Кандидатът за кмет на София Мая Манолова представи днес управленската си програма за развитие на столицата, в която има пет управленски стълба с общо над 340 мерки, които дават решения на повече от 190 идентифицирани от екипа й проблема, съобщи пресцентърът на бившия омбудсман. Петте основни теми в нея са \"София - светла, умна и почтена\", \"София - чиста, уютна и зелена\", \"София - удобна и подредена\", \"София - с грижа за гражданите\" и \"София - привлекателна и заможна\". \"Така ще променим досегашния модел на управление на столицата. Решенията ще се вземат на светло, от легитимните органи. Правилата ще важат за всички. Гражданите ще участват в управлението. Заедно ще си върнем похитения град\", подчерта още тя. За постигане на първата цел Манолова заяви, че ще въведе електронни референдуми, базирани на блокчейн технология като най-ефективната антикорупционна мярка. \"До края на мандата ще дигитализираме до 90% от услугите в общината. Така всеки документ ще може да се изпраща и получава с клик вместо в плик\", каза кандидат-кметът.      Манолова обеща всеки гражданин да може да подава сигнали по електронен път, като следи в реално време къде се намира тя и кой служител я бави. Освен това в реално време щели да се следят и всички публични разходи. \"Така ще прекъснем хранителната верига на корупцията в общината\", смята тя. Ревизия на общинските фирми Като мярка за спиране на източването на общинските дружества кандидат-кметът посочи, че ще се направи незабавна ревизия на всички общински фирми.      В борбата за чиста и зелена столица Манолова планира да предприеме драстични мерки срещу замърсителите, които тя нарече трите \"К\" – коли, кал, комини. \"Ще разположим станциите за измерване на чистотата на въздуха заедно с гражданите – на критичните места, а не в парковете. А данните ще се публикуват в реално време\", каза кандидатът за кмет. За сметосъбиране се планира публично обявяване на договорите, контрол и драконовски санкции. Съдбата на планираната за изграждане инсталация за горене на боклука ще се реши от столичани на местен референдум\", каза още Мая Манолова. Спиране на презастрояването Кандидатът за кмет посочи, че ще се фокусира върху мерките против презастрояването, особено в междублоковите пространства, детските площадка и парковете. \"Собствениците на тези имоти ще бъдат справедливо обезщетявани и ще бъдат освободени от такса смет за терени за озеленяване\", акцентира още Манолова. Част от програмата е и развиване София на север с нискоетажни сгради и еднофамилни къщи, като общината изгради инфраструктура и ще осигури транспортни връзки      Манолова обяви и дългосрочна програма за изграждане и ремонтиране на тротоарите в София, както и цялостна програма за изграждане на важните транспортни връзки – на бул. \"Каблешков\" до Симеоновско шосе, разширението на Околовръстния път, булевардите към Северната скоростна тангента. Кметът и чиновниците тръгват с градския транспорт \"Ще премахнем привилегиите за безплатно паркиране в синя и зелена зона на висши общински служители и техните приятели. Кметът и общинските служители ще ползваме градския транспорт\", заяви Манолова. Тя е на мнение, че до края на мандата си ще осигури детска ясла и градина за всяко дете. Сред мерките са още стимули за младите семейства, за раждане на първо, второ и трето дете, програма за строителство на общински жилища, програма за възстановяване на фасадите на исторически сгради в градския център, мерки за сигурността на гражданите, осветяване на парковете и доизграждане на видеонаблюдението.      Мая Манолова обеща, че няма да увеличава данъците, бюджетът ще се харчи публично и прозрачно и в реално време всеки ще може да следи правените разходи. По отношение на подобряването на бизнес климата се предвижда дигитализация на общинските услуги и намаляването на разрешителните и регистрационните режими.", "date": "2019.09.23", "title": "Манолова представи план с над 340 мерки за нов модел на управление на София"}
{"url": "https://www.dnevnik.bg/sport/2019/09/23/3964331_ekstremniiat_sustezatel_atila_tasi_-_ot_hokeia_kum/", "text": "Когато спортът и желанието да се съревноваваш с останалите са ти в кръвта, ключът към успеха се корени в таланта и многото упорита работа. Пример за това е Атила Таси. Унгарецът се насочва към спорта още когато е на пет години. На 12 се занимава с хокей и се впуска в състезания BMX. Контузия обаче го вади от екстремните спортове. По-късно се запалва страстта му към автомобилните спорове. Всичко започва с картинг покрай известната писта \"Яс Марина\", а няколко години след това, докато все още е тийнейджър, Таси вече се състезава в международните TCR серии. Във видеоинтервю за \"Дневник\" 20-годишният унгарец говори за вълнението си и бъдещето на моторните спортове, за разликите с Формула 1 и за ролята на технологиите.", "date": "2019.09.23", "title": "Екстремният състезател Атила Таси - от хокея към бързите автомобили"}
{"url": "https://www.dnevnik.bg/bulgaria/2019/09/23/3967021_vreme_e_za_svoboda_i_gniav_e_prizivut_na_sledvashtiia/", "text": "За нов, пореден марш за право и свобода на 25 септември от 18 ч. призовава в свое съобщение до медиите гражданската организация \"Инициатива \"Правосъдие за всеки\". Той ще започне пред Народното събрание, където от 29 юли стои предложение на организацията за промяна в процедурата за главен прокурор, която да позволи повече възможности за номинации за поста. \"Вместо да бъде разгледано от народните представители, единственият номиниран за поста явно ще се занимава със скандала в Националното радио, свързан с отразяването на неговата кандидатура\", допълват от инициативата. В своя призив към гражданите те казват: \"Време е за свобода и гняв, време е за промяна! Висшият съдебен съвет обяви 24.10 за окончателна дата за избора на нов главен прокурор. Тази седмица започват изслушванията на единствения кандидат. Ние също искаме да бъдем чути, но понеже не ни канят да си зададем въпросите вътре, ще ги зададем навън. Пращат ни мутри, пращат ни ръгбисти, футболни фенове, за да ни респектират, но не успяват, защото свободата трудно може да бъде смачкана. Започнаха да свалят от ефир авторитетни журналисти, да арестуват фоторепортери, за да заглушат словото, но пак не успяха, защото словото е сила! Бяхме три хиляди преди няколко дни и направихме жива верига около Народното събрание, сега нека бъдем десет хиляди на 25.09 пред праламента, за да им припомним, че имат да разглеждат нашите искания за отмяна на тази порочна процедура за назначаване на главен прокурор от олигархията!\" В писмото си те допълват още, че не искат оставки на политици, защото \"така не се решават проблемите в правосъдието\" и припомнят, че внесеното от тях в парламента предложение за изменение на Закона за съдебната власт е само първата стъпка към успеха на тяхната кауза. \"Главният прокурор винаги е бил безконтролен и всесилен, а сега управляващите станаха прекалено нагли и се опитват вече да подменят правото и демокрацията с правообслужване и мека олигархия! Трябва да направим всичко, за да решим този проблем!\", гласи още в писмото.", "date": "2019.09.23", "title": "\"Време е за свобода и гняв!\" е призивът на следващия протестен марш"}
{"url": "https://www.dnevnik.bg/razvlechenie/2019/09/23/3966985_fotogaleriia_malkiiat_princ_preobrazi_podlez_v_burgas/", "text": "Голям стенопис на известния приказен герой Малкия принц преобрази пространството край един от централните подлези в град Бургас.", "date": "2019.09.23", "title": "Фотогалерия: Малкият принц краси подлез в Бургас"}
{"url": "https://www.dnevnik.bg/sport/2019/09/23/3967029_ministerstvoto_na_sporta_ochakva_razsledvane_za/", "text": "Министърът на младежта и спорта Красен Кралев заяви, че очаква информация от разследването на смъртта на български професионален боксьор в Албания. Случаят е обвит от неизвестни, като дори се появиха версии за самоличността на починалия състезател. Според Би Ти Ви това е Борис Станчов, а не Исус Величков, каквито са били първите информации. \"Не мога да коментирам в момента, докато не приключи разследването. Според мен не е било добре подготвено момчето, защото това не е тежка категория, където стават травми. Има лекари, които носят отговорност за допускането му, ако е имал травми\", каза Кралев. По думите му е необходимо лекарите и промоутърите да са много по-отговорни при организирането на подобни мачове. \"В бокса и в други бойни спортове има много рискове, защото често състезатели влизат неподготвени, нетренирани. Това не е само за България, за съжаление се случи в последната година няколко пъти в световния професионален бокс\", добави Кралев. Има версия, че е издаден лиценз на Величков, но вместо него на ринга се е качил друг боксьор. Членът на управителния съвет на Българския професионален боксов съюз (БПБС) Венцислав Николов каза пред Би Ти Ви, че това би било недопустимо, ако се потвърди. \"Нямам обяснение. Документите, които са искани за тази среща в Албания, са абсолютно изрядни. Те са дошли с личната карта на Исус Величков - с международния му паспорт и лична карта. За да участва в едно състезание от такъв ранг, той трябва да притежава три документа - лиценз, който Исус Величков притежава, трябва да има оторизация, трябва да има разрешение от федерацията и медицинско. Тези документи той ги има на името на Исус Величков. Ако е истина, това е недопустимо. На снимката е човекът, на когото даваме лиценз. Лицензът е на името на Исус Величков\", заяви Николов, който е международен боксов съдия.", "date": "2019.09.23", "title": "Министерството на спорта очаква разследване за смъртта на български боксьор"}
{"url": "https://www.dnevnik.bg/sviat/2019/09/23/3967038_rusiia_odobri_parijkoto_sporazumenie_za_klimata/", "text": "Руският премиер Дмитрий Медведев подписа постановление, с което правителството одобрява Парижкото споразумение за климата. Министър-председателят заяви това на съвещание с вицепремиерите, предаде РИА Новости. Правителството одобри законопроект за ратифициране на Парижкото споразумение, съобщи Медведев, цитиран от ТАСС. Първото глобално климатично споразумение от 2015 г. е подписано от 194 страни, включително Русия. То определя световен план за действия с цел възпиране на глобалното затопляне, напомня агенцията. Междувременно ООН обяви днес преди началото на срещата на върха, посветена на климата, че 66 страни са се присъединили към целта за постигане на въглероден неутралитет до 2050 г., предаде \"Франс прес\".", "date": "2019.09.23", "title": "Русия одобри Парижкото споразумение за климата"}
{"url": "https://www.dnevnik.bg/bulgaria/2019/09/23/3967034_video_za_pravoto_na_glas_na_predstoiashtite_mestni/", "text": "Видео, разясняващо на гражданите техните права и задължения за упражняване правото им на глас, бе разпространено от Централната избирателна комисия днес по повод предстоящите на 27 октомври 2019 г..избори за общински съветници и за кметове.", "date": "2019.09.23", "title": "Видео: За правото на глас на предстоящите местни избори"}
{"url": "https://www.dnevnik.bg/sport/2019/09/23/3967015_rusiia_e_zaplashena_ot_nova_zabrana_zaradi/", "text": "Русия е заплашена от нова олимпийска забрана, след като Световната антидопингова агенция (WADA) е установила, че данните, които страната предаде по допинг скандала, съдържат несъответствия, съобщи \"Ройтерс\". Предоставянето на информация от Московската лаборатория беше ключовото условие при възстановяването на правата на Руската антидопингова агенция (РУСАДА). Ако бъде доказано, че Русия е манипулирала част от данните, РУСАДА е под заплаха лицензът й да бъде отнет отново едва година след вдигането на забраната. Подобен сценарий вероятно ще притисне Световния олимпийски комитет да изключи страната от олимпийските игри в Токио догодина. Русия отново е под прицел, след като  разследващите журналисти на германската телевизия ARD Хайо Зепелт и Ник Бътлър сигнализираха, че страната е манипулирала данните . WADA  беше поставена под остри критики  заради решението си да възстанови правата на РУСАДА, макар и условно. Недоволството се засили, след като  Русия не спази срока до 31 декември да осигури достъп до данните от Московската лаборатория , касаещи взети проби между 2011 и 2015 г. Тогава беше обяснено, че оборудването на екипа на WADA не е в съответствие с руското законодателство. Все пак в началото на януари специалисти от световната агенция отново пристигнаха в Москва за повторен опит след твърдението на руската страна, че е намерено решение, и им беше осигурен достъп. РУСАДА остана без права през 2015 г., когато Русия беше изключена от международната лека атлетика по обвинения в държавно контролирана система за употреба, разпространение и прикриване на допинг. Впоследствие страната не получи достъп до игрите в Пьонгчанг през 2018 г., като спортистите й се състезаваха под неутрален флаг.", "date": "2019.09.23", "title": "Русия е заплашена от нова забрана заради манипулиране на данни по допинг скандала"}
{"url": "https://www.dnevnik.bg/razvlechenie/2019/09/23/3966412_nov_album_na_pokoiniia_lenard_koen_izliza_prez_noemvri/", "text": "През ноември тази година ще излезе нов албум с творчеството на покойния Ленард Коен. Името му е Thanks For The Dance и съдържа 9 песни. Първият сингъл The Goal вече може да бъде  купен онлайн  в няколко музикални платформи, съобщавa американската звукозаписна компания Legacy Recordings. Седем месеца след смъртта на Ленард Коен, който умира през 2016 г., синът му Адам Коен решава да започне работа по албум, в който да включи неиздадени музикални записи на своя баща. Те остават след съвместната им работа по четиринайсетият и последен студиен албум на канадския изпълнител, който се казва You Want It Darker. Thanks For The Dance е записван на няколко места по света - в Лос Анджелис, Берлин и Монреал. В него взимат участие различни музиканти, от които китаристът Хавиер Мас, с който Коен работи в продължение на 9 години, певците Деймиън Райс и Лесли Фийст, басистът Ричард Рийд Пари, китаристът Брайс Деснър и пианистът Дъстин Охалоран. Албумът ще бъде пуснат в продажба на 22 ноември.", "date": "2019.09.23", "title": "Нов албум на покойния Ленард Коен излиза през ноември"}
{"url": "https://www.dnevnik.bg/politika/2019/09/23/3967041_bsp_registrira_kandidatite_za_kmetove_i_listata_za/", "text": "БСП регистрира кандидатите за районни кметове, кметове на кметства и листата за общински съветници в София, съобщиха от пресцентъра на партията. Лидерът на столичните социалисти Калоян Паргов заедно със заместник-председателя на СОС от БСП Милка Христова и кандидати за общински съветници внесоха документите в ОИК малко след 10,00 часа днес. В първата десетка попадат 6 от общо седемте досегашни общински съветници от групата на БСП. Водач е Калоян Паргов, №2 е Милка Христова, №3 - Иван Таков, Владимир Данев е №5, Альоша Даков е №8, Николай Николов - №9. Седмият досегашен общински съветник - Борис Цветков е №19. Под №6 в листата е бившият областен управител на София Диана Тонова, а на първото място, определено за гражданска квота, е представителят на коалиционния партньор Комунистическа партия на България ген. Иван Мечков, който е №11. След като регистрираха листата с кандидати за общински съветници на Местна коалиция \"БСП за България\", Калоян Паргов и Милка Христова  присъстваха на официалното представяне на платформата на гражданския кандидат за кмет на София Мая Манолова . БСП подкрепи досегашния омбудсман на Република България в надпреварата за столичен градоначалник. \"Програмата на Мая Манолова за управление на София е добра основа за бъдещето. В центъра й са проблемите на хората. Тези 23 мерки, които тя представи днес, са резултат от много срещи и разговори през последните месеци, коментира Калоян Паргов. 1. Калоян Драгомиров Паргов 2. Милка Христова Христова 3. Иван Янчов Таков 4. Иван Максимов Пешев 5. Валдимир Димитров Данев 6. Диана Нинова Тонова 7. Михаил Иванов Ставрев 8. Альоша Маков Даков 9. Николай Милчев Николов 10. Васко Любомиров Тодоров 11. Иван Николаев Мечков - представител на коалиционния партньор Комунистическа партия на България 12. Иван Митьов Виделов 13. Николай Вельов Велчев 14. Албена Александрова Кръстева 15. Петко Емилов Димитров 16. Краснодар Иванов Беломорски - представител на коалиционния партньор ПК \"Тракия\" 17. Даниел Сергеев Тунчев 18. Орлин Георгиев Ваташки 19. Борис Цветков Цветков 20. Евгений Николаевич Белий 21. Христо Цветанов Монов - гражданска квота 22. Гергана Сашова Алексова 23. Пламен Стоилов Фердов 24. Николай Йорданов Белалов 25. Любомир Любомиров Черногорски 26. Цецка Димитрова Кочкова 27. Ленко Николов Петканин 28. Мариана Неделчова Божкова 29. Александър Спасов Грозданов 30. Миглена Китанова Иванова 31. Костадин Кирилов Стоичков - представител на коалиционния партньор партия \"Нова зора\" 32. Анатолий Христов Станкулов 33. Ивайло Илиянов Павлов 34. Юлиян Асенов Генов 35. Явор Николов Димитров 36. Атанас Нанов Минев 37. Пламен Веселинов Пувков 38. Валентина Василева Узунова 39. Борислав Райчев Борисов 40. Добромир Мартинов Задгорски - гражданска квота 41. Мария Стоилова Димитрова 42. Кристина Любомирова Иванова 43. Тони Владов Попов 44. Димитър Пламенов Петров 45. Даниела Тодорова Гълъбова 46. Елмира Иванова Котева 47. Александър Любомиров Кьосевски 48. Тихомира Жорж Костова 49. Марина Спасова Богданова 50. Станка Йорданова Калева 51. Методи Володиев Крумов 52. Георги Стоянов Георев 53. Калоян Любомиров Малинов 54. Десислава Боянова Димитрова 55. Георги Александров Томов 56. Светослав Георгиев Стойков 57. Евелина Петрова Петрова 58. Боян Петров Златев 59. Михаил Бориславов Михайлов 60. Христо Стоянов Чакъров 61. Симеон Василев Иванов", "date": "2019.09.23", "title": "БСП регистрира кандидатите си за кметове и листата за общински съветници в София"}
{"url": "https://www.dnevnik.bg/sport/2019/09/23/3967039_kralev_vlagame_mnogo_vuv_voleibola_i_ochakvame_poveche/", "text": "Министърът на младежта и спорта Красен Кралев изрази разочарованието си от  представянето на мъжкия национален отбор на България на европейското първенство . Според него резултатите не съответстват на вложените от държавата средства за развитието на спорта. \"Това е един от спортовете, в които сме инвестирали най-много средства. Безспорно е най-успешният ни колективен спорт, но очакваме далеч по-добри резултати от тези, които постигаме\", каза Кралев. Според него представянето на волейболистите е повлияно от липсата на мотивация. Кралев вярва, че състезателите са били психически обременени след пропуснатия шанс в олимпийската квалификация във Варна, когато  българите имаха мачбол срещу Бразилия, но загубиха решителния мач . В последните години държавата инвестира в домакинства на големи първенства във волейбола с цел да бъдат привлечени повече хора към спорта. При мъжете България прие европейското през 2015 г., световното преди година, а през 2019 г. страната организира два минитурнира от Лигата на нациите и олимпийската квалификация, която струваше 250 хил. долара. \"Не успяхме изцяло да постигнем целта си. И на двете първенства имаше голям наплив от деца, но за съжаление очаквахме по-добри резултати. Трябва да сме оптимисти за следващата година. Вижда се, че има спад в играта ни и искрено се надявам от федерацията да успеят да мотивират състезателите за последната квалификация\", каза още Кралев. Министърът определи предолимпийската година като по-успешна от 2015 г.. Според него страната се е представила успешно на завършилите световни първенства по бокс, вдигане на тежести, борба и художествена гимнастика. \"Беше напрегнат месец и седмица с доста добри успехи. Всяка година успехите ни на световни първенства стават все повече\", допълни Кралев.", "date": "2019.09.23", "title": "Кралев: Влагаме много във волейбола и очакваме повече"}
{"url": "https://www.dnevnik.bg/v_pamet/2019/09/23/3967054_pochina_prof_nikola_georgiev/", "text": "Големият литературен киритик, структуралист, културолог, фолклорист, есеист, публицист и общественик проф. Никола Георгиев почина на 81 години, съобщи БНТ. Той започва да преподава теория на литературата в Софийския университет \"Св. Климент Охридски\" през 1962 г. и остава там повече от 45 години.  Преди промените е смятан за дисидент, а през 60-те години има опити той да бъде уволнен заради обвинения, че преподава \"разни буржоазни идеи\". След 10 ноември 1989 г. получава покани да бъде посланик, културно аташе и дори президент, но той отказва. Роден е на 24 ноември 1937 г. в Казанлък. Завършва гимназия в София и българска филология в Софийския държавен университет. През 1972 г. защитава дисертация на тема \"Лириката. Развой на понятието. Същност\". Става доктор на филологическите науки с дисертация на тема \"Цитиращият човек в художествената литература\" (1995) и професор по теория на литературата в Софийския университет (1995). Ръководител е на Катедрата по теория на литературата към Факултета по славянски филологии (1991 - 1995) и лектор по български език и литература в университетите в Прага, Санкт Петербург, Залцбург, Кардиф, Лондон, Киев, Пенсилвания. Доктор хонорис кауза е на Пловдивския университет \"Паисий Хилендарски\". Носител на Хердерова награда за литература (2000) и на Националната награда за литературна критика \"Иван Радославов и Иван Мешеков\".", "date": "2019.09.23", "title": "Почина проф. Никола Георгиев"}
{"url": "https://www.dnevnik.bg/bulgaria/2019/09/23/3967072_borisov_uveri_nato_che_bulgariia_izpulniava_poetiia/", "text": "България успешно изпълнява поетия ангажимент за инвестиции в отбраната, договорени на срещата на върха в Уелс през 2014 г.\", заяви премиерът Бойко Борисов на срещата си с председателя на Военния комитет на НАТО сър Стюарт Пийч, съобщи пресслужбата на Министерския съвет.. Той допълни, че страната ще продължи да повишава бюджета си за отбрана с цел постигане на заложените параметри. \"От началото на 2018 г. у нас успешно се прилага националният План за нарастване на отбранителните разходи до 2024 г. Със  закупуването на 8 броя самолети F-16V Block 70  през настоящата година целта вече е постигната и в края на 2019 се очаква разходите за отбрана на България да надвишат 3% от БВП\", посочи Борисов пред сър Стюарт Пийч. Той изтъкна, че превъоръжаването и модернизацията на Въоръжените сили е ключов дългосрочен приоритет за България с десетгодишен хоризонт. \"Приоритетна задача е реализирането на проекти, чрез които се придобиват способности в подкрепа на изпълнението на приетите от нас Цели за способности на алианса\", каза още министър-председателят Бойко Борисов.", "date": "2019.09.23", "title": "Борисов увери НАТО, че България изпълнява поетия ангажимент за инвестиции в отбраната"}
{"url": "https://www.dnevnik.bg/biznes/turizam/2019/09/23/3967079_angelkova_smiata_che_falitut_na_tomas_kuk_shte_dovede/", "text": "Със сигурност този фалит ще доведе до сериозни затруднения по отношение на планирането на туристическия сезон през 2020 г, каза министърът на туризма Николина Ангелкова на брифинг за  обявения фалит  на британския туроператор \"Томас Кук\", предаде агенция \"Фокус\". Тя допълни, че по данни на Британското посолство, в България до момента има около 2500 туристи, които са пристигнали през компанията \"Томас Кук\". Предприети са действия за връщането им във Великобритания, което ще е за сметка на британски гаранционен фонд. Ангелкова каза, че утре ще се проведе среща с всички туроператори и хотелиери, които са работили с \"Томас Кук\" за това какви биха били последиците и какъв е точният брой туристи и хотели, които са били засегнати. \"Нямаме информация за български туристи, които са останали там заради фалита на фирмата\", посочи още тя. Ангелкова обяви, че държавата ще съдейства максимално според правомощията си на всички, засегнати от обявения фалит на британския туроператор. Туристите, които британската компания води в България са между 350 и 450 хил на година. \"Томас Кук\", която има 178 години история, се нуждаеше от около 250 млрд. долара за да продължи да функционира и до последно правеше опити да си ги набави чрез частни инвеститори. Около 600 хил. туристи може да се окажат изолирани без начин да се приберат у дома, включително около 150 хил. британци, които ще търсят помощ от правителството в Лондон. В свое изявление, то обеща, че ще наеме чартърни самолети за да извози своите граждани безплатно.", "date": "2019.09.23", "title": "Ангелкова смята, че фалитът на \"Томас Кук\" ще доведе до затруднения с туристическия сезон"}
{"url": "https://www.dnevnik.bg/razvlechenie/2019/09/23/3967063_snimka_na_denia_princ_hari_i_megan_zapochnaha/", "text": "Британският принц Хари и съпругата му Меган поставиха началото на своята официална обиколка в Южна Африка в град Нянга, известен като \"столицата на убийствата\" и намиращ се на около 20 км от Кейптаун, съобщи \"Ройтерс\".", "date": "2019.09.23", "title": "Снимка на деня: Принц Хари и Меган започнаха африканската си обиколка"}
{"url": "https://www.dnevnik.bg/sport/2019/09/23/3967074_infantino_iska_da_ulovi_vulnata_ot_svetovnoto_v_nov/", "text": "Президентът на ФИФА Джани Инфантино обяви, че ще продължи да се бори за създаването на глобален турнир при жените, въпреки че плановете му бяха блокирани от организацията, съобщи \"Ройтерс\". Според швейцареца ползите от  успешното световно първенство  е необходимо да бъдат трансформирани в нова надпревара. \"Трябва да надградим върху върховния момент от фантастичното световно\", каза Инфантино. Швейцарецът добави, че в първоначалните му планове влиза идеята за създаването на световно клубно първенство, което да помогне за подпомагането на клубния футбол при жените, който отстъпва като популярност от спорта на национално ниво. \"Необходимо е да създадем световно клубно първенство. Не можем да вярваме, че ще развием женския футбол само с национални отбори. Трябва да дадем причина на повече клубове да инвестират и да им дадем по-голяма сцена\", добави Инфантино. Идеята на швейцареца е световното клубно първенство да е с 16 или 24 отбора, като продължителността на надпреварата да бъде в рамките на месец.", "date": "2019.09.23", "title": "Инфантино иска да улови вълната от световното в нов глобален турнир при жените"}
{"url": "https://www.dnevnik.bg/sport/2019/09/23/3966886_video_nedoljubvaniiat_neimar_otnovo_vkara_pobeden_gol/", "text": "Неймар може и да минава през труден момент, но това изглежда не се отразява на играта му. Бразилският футболист отново се превърна в герой за ПСЖ. За втора поредна седмица той донесе победа на шампионите с гол в последните секунди. Този път Неймар отбеляза за 1:0 при гостуването на \"Лион\". Преди седмица най-скъпият футболист се завърна в игра за ПСЖ и под освиркванията на привържениците на собствения си отбор  вкара за 1:0 срещу \"Страсбург\" . Направи го с ножичен удар в 82-ата минута.    По време на мача Неймар беше поставен под напрежение от публиката. Той дори беше замерян с пластмасови чаши при изпълнение на ъглов удар. С успеха си ПСЖ събра 15 точки от шест мача и е начело в класирането.  ", "date": "2019.09.23", "title": "Видео: Недолюбваният Неймар отново вкара победен гол в последните секунди"}
{"url": "https://www.dnevnik.bg/analizi/2019/09/23/3966870_ochakvame_mishkite_da_vurjat_na_kotkata_zvunec/", "text": "                         Процедурата за избор на главен прокурор е в напреднал етап. От чисто теоретична гледна точка тя е запомняща се и оставя убеждението, че законът е последователно изпълнение по ред на описани действия без съдържателен елемент.  – номинирате едно лице и си гарантирате липсата на конкурент. Нататък е лесно:  събирате подписи по списък в негова подкрепа, неподписалите се са длъжни да мотивират защо не подписват на добра воля.   – уверявате се, че има диплома за висше юридическо образование и не е наказвано.   – някакъв съвет с действията си провежда \"труден\" избор измежду единствен кандидат, а после предлага на президента да подпише указа за назначението му. За да не бъде разколебан президентът дали да подпише указа, действащият главен прокурор недвусмислено заявява, че кандидатът ще продължи да бъде кандидат до откат. И накрая наричате всичко това избор на главен прокурор в демократична страна членка на ЕС. Към този момент изброените действия се намират в междинна фаза – някъде по средата на Действие 3 – Комисията по атестиране и конкурси (КАК) към прокурорската колегия на Висшия съдебен съвет (ВСС) представи задължителния доклад относно професионалните качества на единствения кандидат Гешев.  Докладът  потвърждава високия професионализъм, последователното кариерно израстване и вещината кандидатът да бъде мотиватор на колегите си, както и доказаните му ръководни и административни умения. Дебело подчертан е броят на становищата в подкрепа на издигнатата кандидатура – 65 \"за\", 4 \"против\". разискване на проблеми няма. Целият доклад е преразказ с елементи на възхищение, основан на представените от кандидата документи. Съставът на прокурорската комисия за атестиране е такъв, че следва да се обърне внимание на следното – част от членовете ѝ по право са членове и на Висшия съдебен съвет, а останалите – прокурори и следователи от кариерата. Сега, когато тези 11 души са членове на КАК, тези лица са далеч от властта на главния прокурор тъй като реално не упражняват прокурорските си правомощия. Но само след година мандатът на 6 от членовете на КАК ще е приключил и те ще са отново редови прокурори и следователи и в случай, че кандидат Гешев бъде избран, ще са му подчинени и той ще има реалната власт да решава професионалния им живот. А след 3 години и останалите членове на КАК, понастоящем членове на съдебния съвет, също ще са приключили мандата си. И, без изненада, също ще са се върнали на работа като редови прокурори (ако не станат посланици някъде), Сега да се върнем на призованите да избират главния прокурор – членовете на Висшия съдебен съвет – 11 от 25 отново са от прокурорската колегия. Самата прокурорска колегия, след промените на конституцията от 2015 г., се състои от 6-ма членове, избирани пряко от прокурорите и следователите, и 5-ма членове, избирани от Народното събрание (НС), тоест от българските политици. Замисълът на квотата на Народното събрание бе именно да отвори прокуратурата към обществото, тоест в прокурорската колегия на ВСС да влязат лица, различни от прокурори, за да бъдат коректив на вътрешните за системата. Така при единствен кандидат, членовете и на прокурорската КАК, и на прокурорската колегия на ВСС хем нямат право на избор, хем са поставени в условие да се противопоставят на предпочитаната от всички кандидатура. А от тази кандидатура предстои да зависят в следващите години. На практика излиза, че очакваме събралите се на събрание мишки да вържат на котката звънец. – партиите от действащото 44-то Народно събрание, които в управленско-опозиционна коалиция избират настоящия състав на ВСС, – съдиите и прокурорите, които избират за пръв път пряко свои представители – този път е време да осъзнаят и те приноса си затова.", "date": "2019.09.23", "title": "Очакваме мишките да вържат на котката звънец"}
{"url": "https://www.dnevnik.bg/analizi/2019/09/23/3966755_chistite_ulici_i_redut_ne_sa_vupros_na_koshcheta_i/", "text": "                         От доста време се чудя и мая на прясно ремонтираната знакова пловдивска алея между двете платна на булевард \"Руски\". Днес обаче реших да се разходя по нея. За първи път от ремонта насам. И се уверих в това, което подозирах от беглите погледи, хвърляни от прозореца на колата ми на път за работа всяка сутрин. А именно: че хората, проектирали това невиждано чудо, барабар с онези, дето са го одобрили, или нямат глава на раменете си, или са я били заврели на някое много тъмно място, докато са избистряли и оформяли концепцията за нея. Като цяло е прегледничко, няма спор. (Не че преди не беше.) По-рано беше застлано със стандартни бетонни плочки. Сега са сменени с червени. От край докрай. Което е конвенция за велосипедна алея.  Имаше предвидено място и за пешеходци 2) Алеята водеше нанякъде -- сиреч не беше прекъсната на всеки 100-150 метра от асфалтирани свръзки между двете платна, предназначени за завой или обръщане посоката на движение на автомобилите. В добавка на това, На въпросните места алеята е блокирана с мантинела, което означава, че не можеш да продължиш, а следва да изчакаш светофара, да пресечеш едното платно, сетне напречната улица, сетне платното в обратна посока шест метра по надолу, за да се върнеш на алеята. Това тройно пресичане (със съответното тройно изчакване) общо взето би отнело на един сравнително опитен велосипедист по-дълго време, отколкото прекосяването на целия булевард \"Руски\" от край до край (от пресечката с \"Преслав\" до колелото на гарата). Въпреки отсъствието на обозначения, указващи доколко е уместно по (ужким велосипедната) алея да се придвижват пешеходци (което си е скандално отвсякъде, понеже алеята открай време си е пешеходна), на всеки 12 (на някои места 24) метра има уширение, с разположена върху него пейка за сядане. До в с я к а пейка (абсолютно всяка!) -- навярно с цел разгонване на непоканени пешеходци -- има дебел жълт кол с монтирано на него кошче за боклук.  Вследствие на това, от Дома на културата до бул. \"Данаил Николаев\", на разстояние не повече от 600 метра, има монтирани 28 пейки с 30 кошчета (последните две са едно срещу друго метър преди преградната мантинела).  И сякаш всичко това не е достатъчно, от двете страни на булевард \"Руски\", по тротоара, до колчетата срещу паркиране, има поставени абсолютно същите кошчета на абсолютно същите разстояния.      Това означава, че въпросните 600 метра (не особено популярни за пешеходно движение в коя да е част от деня) са екипирани с близо 90 отвесни жълти кола с монтирани на тях 90 кошчета за боклук.  За кого е алеята -- за велосипедистите или за пешеходците? Ако е за велосипедистите: кой е толкова луд, че да я ползва, след като на всеки 200 метра е блокирана с мантинели и на всяко от тези места трябва да се пресичат по три улици, за да се продължи? Ако е за пешеходците: с какъв кеф някой би седнал на пейка с кошче за боклук точно на две педи от носа му? И колко дълго би седял? Колко души работници и колко време е необходимо, за да се почистват всеки ден 90 кошчета за боклук? Ако допуснем, че кошчетата ще се чистят по-нарядко, понеже и без това няма кой да ги напълни: няма ли тогава малкото от тях, който все пак са пълни, междувременно да се развонят и да превърнат седенето върху пейките в мъчение, вместо в удоволствие?  И последно: наистина ли смятате, че разполагането на едно кошче на всеки 20 м2 драстично ще повиши хигиенните навици на населението? През юни имах необикновената възможност да се разхождам цял един ден из улиците на Токио. Нещото, което ме порази най-силно, беше не липсата на задръствания, нито внимателната грижа за всяко дърво, храст или туфа с цветя, а почти пълното отсъствие на кошчета за боклук. Можеш да вървиш с километри и да не откриеш нито едно. Оказа се, че си има причина: опасения от терористични атентати. Но не за това ми е думата. Удивителното в случая е следното: къде, по дяволите, е всичкият този боклук? Токио е един от най-гъсто населените градове в света. А всичко изглежда изблизано до шушка. Всяка хартийка, билетче, пластмасова бутилка, чашка от кафе, салфетка или фас от цигара се озовава в джоб, торбичка или бог знае къде (но не и на земята). И пътува заедно със собственика си до вкъщи. Или до най-близкия магазин или учреждение -- където можеш любезно да помолиш да ти го изхвърлят. Струва ми се, че 90-те кошчета в една-единствена половин километрова отсечка на пловдивския булевард \"Руски\" ще са достатъчни за екипиране на цял един токийски квартал, с население приблизително колкото (цяла) България. Изводът: чистите улици и добрият ред не са въпрос на кошчета, колчета и мантинели. Въпрос са на култура и на взаимно уважение. Замисълът и реализацията на тази т. нар. алея са жива илюстрация за отсъствието и на двете.", "date": "2019.09.23", "title": "Чистите улици и редът не са въпрос на кошчета и колчета, а на култура"}
{"url": "https://www.dnevnik.bg/bulgaria/2019/09/23/3966816_astronomicheskata_esen_idva_s_toplo_i_slunchevo_vreme/", "text": "Астрономическата есен, която настъпва днес в 10.50 часа, идва с топло време и слънце, сочат прогнозите на Националния институт по метеорология и хидрология при БАН. След обяд обаче облачността ще се увеличава, но без да има превалявания. Максималните температури ще са между 24 и 29 градуса.  В Източна България ще духа слаб до умерен вятър от юг-югозапад. Атмосферното налягане ще се понижава и ще бъде по-ниско от средното за месеца. По Черноморието ще бъде слънчево с максимални температури между 22 и 25 градуса. Температурата на морската вода ще е 21-22 градуса. Във вторник ще бъде предимно облачно и ще има превалявания, които ще са по-големи в следобедните часове в Западна България. Минималните температури ще се увеличат, но дневните ще бъдат по-ниски. В сряда ще продължи да превалява, но на по-малко места. В четвъртък облачността ще е променлива и ще има превалявания, повечето - в Западна България.", "date": "2019.09.23", "title": "Астрономическата есен идва с топло и слънчево време"}
{"url": "https://www.dnevnik.bg/photos/2019/09/23/3966865_fotogaleriia_mrazete_hakerite_kakto_politicite_i_oshte/", "text": "Изборът на редакцията сред най-препоръчваните читателски комикси от седмицата. Автор: rosiraycheva50._", "date": "2019.09.23", "title": "Фотогалерия: \"Мразете хакерите както политиците\" и още комикси"}
{"url": "https://www.dnevnik.bg/sviat/2019/09/23/3966168_ibisageit_ne_prechi_na_krainodesnite_predi_izborite_v/", "text": "Правителство с канцлер Себастиан Курц и силна подкрепа за крайнодесните, които се измъкват невредими от политическия скандал на годината в Австрия - така изглеждат акцентите от проучванията в хода на кампанията, водеща към предсрочните парламентарни избори тази седмица. Изборите бяха свикани след разпада на управляващата коалиция заради  скандала  с видеозапис от Ибиса, замесващ тогавашния лидер на крайнодесните Хайнц-Кристиан Щрахе. Клипът показваше разговор, в който Щрахе предлага щедри обществени поръчки на  мнима племенница на руски бизнесмен . Те са изпитание за Курц, някога наричан политически вундеркинд и станал канцлер едва на 31 години. Две години по-късно неговата консервативна Народна партия е преобразена и спечели изборите, макар и на цената на антиимиграционни послания и програми, които крайнодесните го обвиняват, че са откраднали. Нов модел, но за кратко В крайна сметка Курц и Щрахе съставиха коалиция, издържала 18 месеца. Те разчупиха модела на \"широки коалиции\" между консерватори и социалдемократи. Днес наследникът на Щрахе, Норберт Хофер (който бе формално избран за председател на партията миналата седмица), е най-големият съперник на бившия канцлер. Правителството на Курц и Щрахе  успяваше да подели отговорностите  така, че не се стигна до \"меките\" санкции срещу Австрия от 2001 г. - предишния път, когато крайнодесните бяха във властта. Докато \"Ибисагейт\" не доведе до уволнение на вътрешния министър ( спорна фигура  от Партията на свободата) и - в отговор -  вот на недоверие  срещу Курц, с подкрепата на крайнодесните. Канцлерът бе свален и се насрочиха избори.      Лек спад Анкетите показват, че Австрийската народна партия води, макар подкрепата за нея бавно да спада. В проучване на \"Политико\" е отчетен спад от три пункта за месец и половина - от 37 на 34%. В тази анкета социалдемократите са втори с 22 на сто, а Партията на свободата - с 20, колкото на предишните избори. Зелените следват с 12%, либералната \"Неос\" - 8. Ако такъв резултат се потвърди, той обаче би бил по-добър за Народната партия и от предишния през 2017 г. - 31.5%. Други анкети  дават  на Народната партия между 33 и 35%. При запазилата се подкрепя за крайнодесните изглежда напълно възможен призивът им - коалицията с Курц  да се повтори . Бившият канцлер  не изключва такъв вариант . Изборите идват и след няколко месеца на технократско правителство със сериозна подкрепа в страната - в политически разделена Австрия го  одобряват  56% от респондентите. Самата Бригите Бирлайн, временният канцлер, се ползва с  одобрението  на 42% от австрийците, повече от всеки друг в кампанията (но тя не се кандидатира). Обяснението отчасти е, че тази администрация не се раздира от противоборства, каквито (макар и приглушени) имаше и в кабинета на Курц, но и е с ограничен мандат и пред нея не стоят тежки решения.", "date": "2019.09.23", "title": "\"Ибисагейт\" не пречи на крайнодесните преди изборите в Австрия"}
{"url": "https://www.dnevnik.bg/evropa/2019/09/23/3966127_es_obsujda_sporazumenie_za_razpredeliane_na_migrantite/", "text": "Може би скоро ще бъде сложен край на периода, в който спасените в Средиземно море мигранти биваха изолирани на кораби дни и седмици в морето, докато правителствата в Европейския съюз се карат коя да ги приеме. В понеделник Малта ще бъде домакин на среща на представители на Италия, Франция, Германия, Европейската комисия и финландското председателство на ЕС, на която ще се обсъжда потенциално ключово споразумение.  \"Убеден съм, че можем да се споразумеем по механизъм за автоматично европейско преразпределяне\", каза в сряда френския президент Еманюел Макрон  на среща в Рим  с италианския премиер Джузепе Конте.  Германия вече е казала, че може да приема една четвърт от мигрантите, спасени в морето. Очаква се Франция за поеме подобен дял, а може да постъпят и по-малки оферти от други страни в ЕС.  Ако има фиксирани квоти, може да се избегне необходимостта от ad hoc преговори за това кой да приеме пристигналите всеки път, когато плавателен съд със спасени мигранти наближи италианските или малтийските брегове - както ставаше през последните месеци.  \"Не знам дали те ще постигнат сделка в Малта, но са налице всички условия за промяна в посоката на миграционната политика на ЕС\", казва експертът по миграция Марио Морконе. Според Морконе, бивш шеф на отдел в италианското министерството на вътрешните работи и настоящ ръководител на Италианския съвет за бежанците, коментарите на Макрон в Рим са \"окуражаващи\".  Каквото и да бъде договорено в Малта, то вероятно ще бъде предложено за одобрение на срещата на вътрешните министри на блока в Люксембург следващия месец. Макрон говори и за необходимостта от повече солидарност между страните членки и подкрепи отдавнашното искане на Италия страните, които отказват да помогнат в миграцията, да понасят \"Всички държави трябва по един или друг начин да участват в европейската солидарност или да бъдат наказвани финансово\", каза Макрон.  Първата мишена ще бъде Вишеградската група - Полша, Унгария, Словакия и Чехия, която се облагодетелства значително от фондове на ЕС и може да бъде заплашена с орязването им. Тази идея не е нова и очаквано бе посрещана с твърда съпротива от вишеградските лидери и особено от унгарския премиер Виктор Орбан, непоколебим антиимигрантски хардлайнер.  Друг препъникамък е обхватът на проекта за споразумение от Малта. Както стоят сега нещата, той може да изключва т.нар. икономически мигранти, както и мигрантите, пристигнали сами на италианския бряг, тоест, без да бъдат засечени преди това от неправителствена организация, военния флот или бреговата охрана.  Тъй като тези категории са преобладаващото мнозинство от пристигналите по море в Италия, има риск предложената схема за преразпределение да не помогне много за намаляване на бремето за Италия. Матео Вила, експерт по миграция в Института за изследване на международната политика, е пресметнал, че сред 8104-мата мигранти, пристигнали в Италия до средата на септември, броят на отговарящите на изискванията за преразпределяне е между 269 и 1210.  са хора, които се преместват в друга страна в търсене на по-добри условия на живот, а не заради война или преследвания. Обикновено те нямат право на убежище и трябва да бъдат репатрирани, което е скъпо и трудно. Често мигрантите минават в нелегалност, за да не бъдат върнати у дома, или страните, от които произхождат, не искат да ги приемат обратно. Ако сделката от Малта изключи икономическите мигранти, няма да има напредък в сравнение с последните предложения за солидарност в ЕС и \"това ще бъде истинско разочарование\", казва Морконе.  От друга страна, някои може да оспорят необходимостта от сделка, която да помогне на Италия и Малта, имайки предвид, че напливът към Испания и Гърция е много по-голям натиск. По данни на агенцията за охрана на границите на ЕС Фронтекс, огласени в понеделник, Валета и Рим трябва да се справят с около 6500 пристигнали през първите осем месеца на 2019 г. в сравнение с близо 15 хиляди в Испания и над 38 хиляди в  Гърция  и Кипър.  Но да се помогне на Италия вече е повече политически въпрос. До миналия месец главният политически играч в страната бе крайнодесният вътрешен министър Матео Салвини, който създаваше криза в целия ЕС всеки път, когато кораб на благотворителна организация се опитваше да влезе в италианско пристанище. Сега Салвини  не е в играта , след като остана в опозиция заради правителствената криза, която през август сам предизвика с надежда за предсрочни избори. Новото правителство в Рим се надява сега да покаже, че Италия може да получи по-добри оценки от Брюксел, като играе деликатно и се е отказала от антиевропейската реторика. \"Без националист като Салвини  във вътрешното министерство  е ясно, че можем да започнем отново и да рестартираме дискусиите в Европа\", казва Морконе. /БТА", "date": "2019.09.23", "title": "ЕС обсъжда споразумение за разпределяне на мигранти, но ще промени ли то нещо?"}
{"url": "https://www.dnevnik.bg/sviat/2019/09/23/3965307_stachka_shte_blokira_morskiia_transport_na_gurciia_na/", "text": "Общонационална стачка на екипажите на морския транспорт в Гърция е обявена за утре (24 септември). Стачните действия ще започнат в 6.00 ч. на 24 септември и ще продължат до 6.00 ч. на 25 септември, като се очаква да бъдат засегнати и фериботните връзки в страната. Българското Министерство на външните работи препоръчва на гражданите, които пребивават или пътуват до Гърция, да се информират предварително за разписанията на морския транспорт и възможните алтернативни връзки с друг вид транспорт, както и да следят местните медии. При необходимост от съдействие българските граждани могат да се свържат с Посолството ни в Атина на телефони: +30 693 70 96 220; +30 210 67 48 105; +30 210 67 48 106; +30 210 67 48 107 или с Генералното ни консулство в Солун на телефони: +30 2310 829 210; +30 2310 869 520.", "date": "2019.09.23", "title": "Стачка ще блокира морския транспорт на Гърция на 24 септември"}
{"url": "https://www.dnevnik.bg/razvlechenie/2019/09/23/3966900_igra_na_tronove_vze_za_posleden_put_nagrada_emi_za/", "text": "взе статуетка \"Еми\" за най-добър драматичен сериал за четвърти път на 71-ото издание на наградите, а  беше отличен за най-добър актьор в поддържаща роля. Телевизионното шоу взе само тези две награди в продължение на вечерта, но миналата седмица при раздаването на статуетки \"Еми\" за \"Творчески изкуства\" \"Игра на тронове\" взе 10 отличия, така че сериалът има общо 12 награди.  който разказва за катастрофата в едноименната атомна електроцентрала през 1986 г., взе 3 отличия - за най-добър минисериал, за режисура на минисериал и за сценарий. В речта си сценаристът и създател на \"Чернобил\" Крейк Мейзъл изтъкна колко е опасна лъжата и колко е важна истината. За работата си в    взе наградата за най-добра поддържаща роля в комедиен сериал, а  - наградата за най-добра поддържаща женска роля в комедиен сериал.       който е звездата в ЛГБТ сериала \"Поза\", е най-добър актьор в драматичен сериал. С това той стана първият чернокож актьор, взимащ отличието, който не крие, че е гей. \"Еми\" за най-добра актриса в драматичен сериал получи  за ролята си в \"Убивайки Ийв\".  спечели наградата за най-добра поддържаща женска роля в драматичен сериал за работата си в \"Озарк\". Тазгодишната изненада беше британският сериал  .  излезе на сцената 3 пъти. Тя взе наградата за най-добра актриса в комедиен сериал, но беше отличена и като сценарист на продукцията. Последният път тя излезе на сцената, за да прибере статуетката за най-добър комедиен сериал. \"Това започва да става нелепо\", разсмя публиката тя. взе за втора поредна година наградата за най-добър актьор в комедиен сериал за ролята си в \"Бари\". ", "date": "2019.09.23", "title": "\"Игра на тронове\" взе за последен път награда \"Еми\" за най-добър драматичен сериал"}
{"url": "https://www.dnevnik.bg/na_put/2019/09/23/3964324_samoletite_na_eurbus_shte_trupat_informaciia_ot/", "text": "Авиопроизводителят \"Еърбъс\" обмисля да въведе редица нови технологии в самолетите си. Сред тях са изчисляване на прекараното време в тоалетната, както и светлинно показване дали има място за поставяне на багаж в отделението над пътниците, посочват от компанията. Новият метод за събиране на данни, който проследява колко дълго пътниците стоят в тоалетната, е направен, за да се следи състоянието им. Отчетено е, че често хора, които не се чувстват добре физически, отиват в тоалетната, където се стига до припадания. Именно спешната нужда от помощ е ключова в прилагането на технологията. От събраните данни пък ще може да се направи анализ коя тоалетна в самолета е най-предпочитаната за ползване. В самолетите на \"Еърбъс\" ще бъде въведена и светлинна система, която ще информира пътниците за количеството свободно пространство в багажното отделение над главите им. Ще има и специални светлини към всеки колан, които ще показват на стюардесите дали даден пътник си го е поставил. Датчици ще показват на екипажа, когато сапунът и тоалетната хартия намаляват и трябва да бъдат заредени нови количества. Пътниците пък ще могат да си поръчват предварително храна и напитки. Това ще улесни стюардесите в избора на продуктите, които трябва да се качат на самолета. Ще се следи и какви са предпочитанията на пътниците, за да може компанията да залага на конкретни храни и напитки. Очаква се новите технологии да бъдат внедрени през 2021 г. на \"Еърбъс А321\". Миналата седмица компанията Fuel Matrix предложи система, която да позволява дискретно да бъдат претегляни пътниците на всеки самолет. По този начин авиокомпаниите могат да изчислят по-прецизно и точното количество гориво, необходимо за всеки полет, а така да намалят въглеродните емисии. Повече за системата четете  тук.", "date": "2019.09.23", "title": "\"Еърбъс\" ще събира данни от тоалетните на самолетите си и ще следи багажното отделение"}
{"url": "https://www.dnevnik.bg/sport/2019/09/23/3966918_nirmal_purdja_izkachi_12-iia_si_osemhiliadnik_za_pet/", "text": "Непалецът Нирмал Пурджа изкачи 12-и осемхилядник в рамките на пет месеца. Той стъпи на шестия по височина връх в света Чо Ойю (8201 м), съобщават от екипа му. По пътя към неговия  \"Възможен проект\"  остават Манаслу (8163 м) и Шиша Пангма (8013 м). Целта на Нирмал Пурджа е да изкачи 14-те осемхилядника за седем месеца. Изкачването на Чо Ойю е станало тази сутрин. Сега предстои слизане и отиване в базовия лагер на Манаслу още във вторник. Изпитанието на бившия гурка започна на 22 април с Анапурна (8091 м). След това бяха изкачванията на Дхаулагири (8167 м) на 12 май и Канчендзьонга (8586 м) на 15 май. На 22 май записа историческо постижение, като стъпи на Еверест (8848 м) и на Лхотце (8516 м), а два дни след това  изкачи Макалу (8485 м) . Нирмал Пурджа се насочи към Пакистан, като първо изкачи Нанга Парбат (8125 м) на 3 юли, а след това Гашербрум I и II (съответно на 15 и 18 юли). На 24 юли дойде ред на К2 (8611 м) и Броуд пик на 26 юли. Последната част от изпитанието продължи с Чо Ойю (8201 м) на 23 септември. При похода си към върховете непалецът използва допълнителен кислород, както и подкрепата на шерпи. Рекордът за най-бързо изкачване на всички осемхилядници е на Йежи Кукучка - седем години, 11 месеца и 14 дни (между 1979 и 1987 г.). Общо 40 души са успявали да изкачат 14-те осемхилядника, като 19 са го направили, без да използват допълнителен кислород. Пръв е италианецът Райнхолд Меснер (между 1970 и 1986 г.). \n                                            \n                    \n                    \n                    \n                    \n                ", "date": "2019.09.23", "title": "Нирмал Пурджа изкачи 12-ия си осемхилядник за пет месеца"}
{"url": "https://www.dnevnik.bg/kultura/2019/09/23/3962269_predstoi_nova_sreshta_s_tvorchestvoto_na_iordan/", "text": "\"Ноев ковчег\" - книгата, наричана най-ключова от библиографията на Йордан Радичков, ще бъде представена на 25 септември от 18:30 часа в изложбената зала на Столичната библиотеката на площад \"Славейков\". Романът е смятан за кулминация в творчеството на писателя. Новото издание е по повод 90 години от рождението на Йордан Радичков. За книгата ще говори проф. Маргарита Младенова, която като режисьор е работила с Радичков. В края на миналата година тя представи и своя прочит върху фрагменти от творчеството му, събрани в спектакъла \"Луда трева\".  Представянето на \"Ноев ковчег\" ще бъде придружено от изложба с илюстрации по текстовете от книгата. Рисунките са на Ива Димитрова, която е автор на кориците на Радичковия сборник с разкази \"Свирепо настроение\" и романа \"Прашка\".  \"И тъй, нагърбвам се със задачата да продължа по-нататък, като започна отново да сковавам бедния плавателен съд и лека-полека да пълня трюма му. Нямам никакви шансове за успех, но при всеки случай си казвам окуражително: \"Хайде, удавнико, на добър час!\"  Все пак е по-добре да се удавим в океана, отколкото да се удавим на сушата!\"  С тези встъпителни думи на \"Ноев ковчег\" от 1987 година Йордан Радичков кани читателя на изключително литературно пътешествие в дебрите на вселената и човешката душа. В своя \"беден плавателен съд\" писателят приютява всичко, което го вдъхновява и тревожи, за да може то да оцелее след потопа на битието.  Там читателят ще намери изключителните истории за един спешен щъркел, за дявола, който обича да се преправя на папуняк, за едно черно куче, което се появява като мираж, за Мао Дзедун, който плаче пред собствения си портрет, както и единствената история в творчеството на Йордан Радичков, разказваща за една неизвестна легенда около залавянето на Васил Левски, а и за много други малки и големи герои, които съставляват цялото сътворение.  С огромно разнобразие на образи Радичков строи своя Ноев ковчег и успява да разшири дефиницията на онова, което формално до този момент бива приемано като роман. Макар смутена от липсата на главен герой, литературната критика не пести похвалите си за книгата въпреки своята несигурност за жанровото определение на творбата.  След излизането си \"Ноев ковчег\" е определена като голямата книга на Йордан Радичков.  Тя поразява читателя с изключително красивия език, многопластовите истории и тяхната дълбочина, както и особената и всепрощаваща любов към човека и неговия живот.  Като че ли целият творчески път на Йордан Радичков е бил предопределен, за да стигне до своята кулминация в тази несравнима с нищо, писано в българската и световна литература, книга. ", "date": "2019.09.23", "title": "Предстои нова среща с творчеството на Йордан Радичков"}
{"url": "https://www.dnevnik.bg/biznes/turizam/2019/09/23/3966932_britanskiiat_turoperator_tomas_kuk_obiavi_falit/", "text": "Британският туроператор \"Томас Кук\" (Thomas Cook), обяви днес фалит, след като не е успял да намери необходимите пари, за да продължи дейността си, и ще започне производство по ликвидация. Това предадоха световните агенции, цитирани от БТА. Така се отменят почивките на стотици хиляди клиенти. Властите ще трябва да организират завръщането в родината на близо 600 хил. туристи, клиенти на най-старата туристическа компания в света, от които на 150 хил. британци. Това е двойно по-голям фалит от обявения преди две години от британската авиокомпания Monarch и на практика означава, че операцията ще бъде най-голямата за цивилни след Втората световна война, отбелязва АФП. Въпреки значителните усилия, положени през уикенда, дискусиите с различни представители на групата и на нови източници на вероятно финансиране, споразумение не бе постигнато. Управителният съвет стигна до заключение, че няма друг избор, освен да вземе мерки за задействане на процедура по ликвидация и то незабавно, се пояснява в комюникето на \"Томас Кук\". Очаква се консултантските компании \"Аликс партнърс\" (AlixPartners) и Кей Пи Ем Джи (KPMG) да бъдат определени като синдици на различните филиали на групата. Президентът на \"Томас Кук\" Петер Фанкхаузер подчерта, цитиран от АФП, че макар да е имало вече предварително одобрено споразумение за избягването на фалита, търсенето на допълнителни средства през последните дни е било неуспешно и това е станало непреодолима пречка. Съдбата на \"Томас Кук\" бе предопределена за няколко дни, след като кредиторите поискаха миналата седмица компанията да намери 200 милиона британски лири (227 милиона евро) допълнително средства, за да стане възможно вече приетият спасителен план, финансиран от китайската група \"Фосун\" (Fosun), да бъде приложен на практика. Маратонските преговори през целия уикенд се оказаха безрезултатни, уточни АФП.      Днес \"Фосун\" изрази разочарованието си, че \"Томас Кук\" не е успял да намери трайно решение на предложението за рекапитализация. Създаден през 1841 година, \"Томас Кук\", най-старият в света независим туроператор, има 22 000 служители, от които 9000 във Великобритания. Междувременно германският авиопревозвач \"Кондор\" (Condor) продължава да лети и е поискал заем от германското правителство, съобщи \"Асошиейтед прес\". Авиокомпанията обяви днес на своя сайт, че полетите му продължават по график въпреки несъстоятелността на компанията майка. В изявлението се посочва, че за да се предотврати недостигът на ликвидност, в \"Кондор\" е приложена схемата за държавен мостов заем. В него се допълва, че в момента германското правителство обмисля това искане на \"Кондор\".", "date": "2019.09.23", "title": "Британският туроператор \"Томас Кук\" обяви фалит"}
{"url": "https://www.dnevnik.bg/skorost/avtomobilna_industriia/2019/09/23/3966934_brekzit_bez_sporazumenie_bi_imal_katastrofalni/", "text": "Евентуален Брекзит без споразумение би имал катастрофални последствия, предупредиха водещи европейски автомобилопроизводители, цитирани от \"Асошиейтед прес\" и \"Ройтерс\". Европейски и национални групи от бранша, включително британската асоциация на производителите и търговците от автомобилния сектор, предупредиха, че в случай на Брекзит без споразумение върху автомобилите и микробусите ще бъдат наложени мита и такси според правилата на Световната търговска организация, които ще струват на производителите и потребителите 5.7 милиарда евро. Брекзитът \"не е само британски проблем\", заяви Кристиан Пежо, председател на френската организация на автомобилопроизводителите. Както изнасящите към Великобритания, така и произвеждащите автомобили на нейна територия \"неизбежно ще бъдат засегнати негативно\". \"Краят на безпрепятствената търговия ще доведе до вредни последствия за модела на действие на индустрията\", предупреждава изявлението. \"Само във Великобритания цената на една минута спиране на производството се равнява на 54 700 евро\", добавиха те. Британската автомобилна индустрия е почти изцяло собственост на чуждестранни фирми и е изключително уязвима, защото зависи от заводи, собственост на германски, френски и японски производители, отбелязва \"Ройтерс\".", "date": "2019.09.23", "title": "Брекзит без споразумение би имал катастрофални последствия за автоиндустрията"}
{"url": "https://www.dnevnik.bg/v_pamet/2019/09/23/3966928_na_83-godishna_vuzrast_pochina_prof_vuchkov/", "text": "На 83-годишна възраст вчера във Военномедицинска академия е починал Юлиан Вучков, известен повече като професор Вучков. Новината беше съобщена първо от журналиста Мартин Карбовски в профила му във \"Фейсбук\", а после беше потвърдена от болницата, съобщава Би Ти Ви. \"Бог да те прости, професоре, за мен беше разкош да те познавам. Пиша тази жалейка с ясна цел - след като напоследък нашият екип се грижеше за професора (благодарим ви, Алина и Виктор!), днес ние се питаме дали ще има кой да организира изпращането му. Надяваме се да не останем сами в тая трудна задача. Просто защото не знаем какво да правим и дали сме ние задължените\", написа в социалната мрежа той. Вучков дълго време погрешно беше известен като \"професор\", докато през октомври, 2012 г. не стана почетен професор на Университета по библиотекознание и информационни технологии, а от 2013 г. и на Университета за национално и световно стопанство. Юлиан Вучков е роден на 31 януари 1936 г. във Варна и завършва театрознание във ВИТИЗ през 1958 г. Добива научната степен доктор с дисертация върху българската драматургия в периода от 1878 до 1944 г. Той е главен редактор на списание \"Театър\" от 1969 до 1990 г.  В продължение на години води различни предавания в ефира на няколко телевизионни канала. В \"Канал 1\" има рубрика във \"Всяка неделя\". В продължение на 3 години има авторско предаване \"Ум робува, ум царува\" по БНТ. Продължава кариерата си на водещ с предаването \"Размисли и страсти\" по телевизия СКАТ. След това Вучков е известен най-вече с предаването \"Времена и нрави\", излъчвано по няколко телевизионни канала. Вучков е автор над 100 публикации в печата, на повече от 20 книги в областта на литературата и етиката. През 2006 г. получава награда за цялостно творчество от Съюза на българските писатели. ", "date": "2019.09.23", "title": "На 83-годишна възраст почина Юлиан Вучков"}
{"url": "https://www.dnevnik.bg/video/2019/09/23/3966937_za_sujalenie_v_sasht_ne_ni_poznavat_ot_nai-dobrata_ni/", "text": "Ние сме древен народ с хилядолетна история. Но за съжаление, не ни познават от най-добрата ни страна. В Америка, ако питате, ще кажат - стреляли по папата, каза пред журналисти днес в Пловдив премиерът Бойко Борисов. Заедно с ръководството на фондация \"Америка за България\" и група американски журналисти той обиколи подготвените за излагане нови археологически находки край централния площад в града и Голямата Базилика, където  предстои да се изгради културен център . Борисов отбеляза, че сътрудничеството със САЩ не е само във военната област. С тях правим и неща, които ми харесват - археология, култура. Милиони са налети от \"Америка за България\" в такива проекти\", каза премиерът. Борисов подчерта, че Пловдив е един от малкото в света \"живи градове, легнал върху такава история и археологията\". Премиерът изрази благодарност към Фондация \"Америка за България\", която съвместно с правителството и общината работи по мащабния и оригинален проект за реставрация и социализация на базиликата.      \"Сега хората ще имат все повече възможности да я виждат, бизнесът ще е по-доволен, защото това са туристи. Трябва да вадим и ние пари от тази дейност като Гърция и Италия\", подчерта още премиерът. Той изрично отбеляза, че днешната му обиколка няма нищо общо с предстоящите местни избори, като била планирана отдавна.      Жест и към Русия По-късно през деня премиерът откри 75-тото издание на Международния технически панаир в Пловдив. На церемонията Борисов посочи, че всички световни кредитни агенции повишават кредитния рейтинг на държавата. \"Уверено вървим към чакалнята на еврозоната. Ръстът на икономиката е 3.5%, каза министър-председателят на церемонията. Министър-председателят изтъкна, че държавата прави всичко, което зависи от нея за икономическия просперитет. На международния панаир Борисов присъства на откриването на руския щанд, като се снима с руския посланик Анатолий Макаров.", "date": "2019.09.23", "title": "За съжаление в САЩ не ни познават от най-добрата ни страна, обяви Борисов (видео)"}
{"url": "https://www.dnevnik.bg/biznes/turizam/2019/09/23/3966954_falitut_na_tomas_kuk_shte_nanese_shteta_i_na/", "text": "Фалитът на британския туроператор \"Томас Кук\"  е голямо и тежко събитие, което ще нанесе щета и на българския туризъм, тъй като авиокомпанията държи над 50 процента от полетите към летищата във Варна и Бургас. Така че ние имаме значителна щета в случая, каза за БТА директорът на Института за анализи и оценки в туризма Румен Драганов. По думите му на бизнеса в България този фалит ще се отрази в две направления. \"Томас Кук\" има значителни задължения към български хотелиери, тъй като съгласно договорите плащането се извършва 60 дни след реализиране на самото пътуване, обясни Драганов. Това означава, че има висящи плащания към български хотели за юли и август. От друга страна, добави Драганов, няма да бъдат реализирани бъдещи пътувания до края на сезона. \"Томас Кук\" е имал планирани полети до 8 октомври. Очевидно е, че и договорите за 2020 г. също няма да могат да бъдат изпълнени, каза още Драганов. Той определи фалита на британския \"Томас Кук\" като \"значително сътресение\" след провала на преговорите с кредитори. Ако и \"Томас Кук\" - Германия обяви фалит, ще има верига от фалити, която ще предизвика хаос, който вече се наблюдава на редица от летищата в света, допълни анализаторът. Той съобщи, че вчера на летище Бургас поради отмяна на полета на \"Томас Кук\" 54 пътници са били натоварена на самолети на \"Балкан холидейс еър\" и са откарани до лондонското летище \"Гетуик\" вместо до летище \"Кардиф\" в Уелс. Това според Драганов е добро решение, тъй като авиокомпанията се е обърнала към гражданската въздухоплавателна администрация на Великобритания да поеме извозването на всички британци към родината им. На Острова всеки туроператор е свързан с гаранционен фонд, посочи той. Така че който и да превози британски туристи със самолет от друга авиокомпания, ще получи заплащане от гаранционния фонд на Великобритания, който е към Асоциацията на британските туроператори. По този начин няма да бъде засегнат нито един британски гражданин с изключение на това, че ще има забавяне, обясни Румен Драганов.", "date": "2019.09.23", "title": "Фалитът на \"Томас Кук\" ще нанесе щета и на българския туризъм, смята Румен Драганов"}
{"url": "https://www.dnevnik.bg/ot_vas/novini_ot_vas/2019/09/23/3966947_bremenna_jena_v_potok/", "text": "Тржебонь е така наречената \"Столица на чешките шарани\". Намира се в Южна Чехия, много близо до aвстрийската граница.", "date": "2019.09.23", "title": "Бременна жена в поток"}
{"url": "https://www.dnevnik.bg/sport/2019/09/22/3966748_shte_pomogna_da_opravim_futbola_i_drugi_krilati_frazi/", "text": "След близо 20-годишна кариера на футболист  Димитър Бербатов  сложи край. Рекордьорът по голове за националния отбор си спечели хиляди почитатели със забележителните си отигравания и погледа си върху играта. Освен запомнящите се моменти на терена Бербатов имаше такива и извън него, като много пъти негови изказвания привличаха вниманието. \"Дневник\" припомня част от тях. След трансфера си в \"Манчестър юнайтед\" през септември 2008 г. Бербатов след загубата с 1:6 от Сърбия през ноември 2008 г. и обвиненията, че нарочно е напуснал терена в 30-ата минута. След мача с Грузия (6:2) през 2009 г. Бербатов визира себе си Мартин Петров и Стилиян Петров като \"трите коня\". През май 2010 г. след отказването си от националния отбор.      За проблемите на ЦСКА през 2014 г. Отново за ЦСКА, но този път година по-късно - през 2015 г. Бербатов в интервю, което  даде пред самия себе си  през 2016 г., докато беше част от гръцкия ПАОК. Мнението на Бербатов, след като остана без отбор в началото на 2017 г. Из чат на Бербатов с феновете в Индия след трансфера му в \"Керала бластърс\". В интервю през 2018 г. Бербатов  разказва  за времето си в \"Юнайтед\". През ноември 2018 г. Бербатов за пръв път заговори за прекратяване на кариерата си. Бербатов обяснява  защо не се е върнал в България в края на кариерата си .", "date": "2019.09.23", "title": "\"Когато ви омръзне да ви лъжат, може да ме потърсите, за да ви оправи някой футбола\""}
{"url": "https://www.dnevnik.bg/bulgaria/2019/09/23/3966939_radev_prizova_bulgarite_v_sasht_da_se_vurnat_v/", "text": "Президентът Румен Радев призова българите в САЩ да се върнат в страната. Той поиска от тях подкрепа за предложената от него законова промяна, която ще даде право на българи с двойно гражданство да се кандидатират за народни представители, президент и вицепрезидент. Това стана по време на среща с българи, живеещи в САЩ, ден преди президентът да участва в 74-ата сесия на Общото събрание на ООН.  Радев поздрави присъстващите за Деня на независимостта и отбеляза, че все повече българи живеят зад граница и държавата трябва да се погрижи те да участват по-активно в обществено-политическия живот в страната. Според него това би била една причина те да се върнат по-бързо в България. \"За да сме истински достойни членове на европейското семейство, трябва да имаме много по-голяма свобода на медиите, върховенство на закона, прозрачни, отчетни и отговорни институции, които да работят в интерес на гражданите и активно гражданско общество\", коментира президентът. Той допълни, че е важен не само размерът на инвестициите и еврофондовете, а в какво те биват влагани. Радев акцентира върху това, че българите в САЩ са вече повече от половин милион, а броят на служителите на посолството и на консулствата не е нараснал. Той каза, че се надява тази диспропорция да се промени, \"за да получават сънародниците ни добри административни услуги\". Радев заяви, че разбира нуждата от български културен център в Ню Йорк - за него каузата си струва и всичко е въпрос на средства. Президентът призова българите в САЩ да формират своя организация, призната на федерално ниво. По негови думи това ще сплоти още повече общността и би помогнало за решаването на някои въпроси като откриване на директна въздушна линия между България и САЩ, за отпадане на визите. Днес Радев ще участва в среща на ООН по въпросите за климата. На нея ще бъдат разгледани мерки за насърчаване на изпълнението на целите на Програмата за устойчиво развитие до 2030 г. По-късно през деня по покана на президента на САЩ българският държавен глава ще вземе участие и в събитие на високо равнище за защитата на религиозните свободи, организирано и модерирано от Доналд Тръмп.", "date": "2019.09.23", "title": "Радев призова българите в САЩ да се върнат в страната и да бъдат по-активни"}
{"url": "https://www.dnevnik.bg/zdrave/2019/09/23/3966957_lekariat_za_kogoto_se_tvurdi_che_e_postavial_stentove/", "text": "Кардиологът Петър Лазов, който според журналистическо разследване на \"Нова телевизия\" е  слагал стентове на напълно здрави хора  в Многопрофилната болница за активно лечение в Пазарджик, беше отстранен със заповед на директора на болничното заведение д-р Васил Вълчев. Това се казва в прессъобщение, разпространено от болницата. Лазов ще бъде отстранен до приключването на проверките на всички контролни органи, а при доказване на вина и нарушения ще бъдат предприети \"най-строги мерки и уволнение\". Дотогава пациентите ще бъдат преглеждани и лекувани от останалите специалисти в отделението. В момента за неговата дейност се извършва вътрешна проверка, а болницата оказва съдействие на прокуратурата и на Медицински одит. Според прессъобщението болницата е в много добро финансово състояние от 2013 г. и е сред малкото болници в страната, които работят на печалба. \"Няма задължения към държавата, доставчици и персонал. Материалната база е в добро състояние, отделенията са ремонтирани и оборудвани. За първите шест месеца на тази година печалбата достига 200 хил. лв.\", казва се в прессъобщението. По отношение на споменатите в репортажа на \"Нова телевизия\" задължения от 3 млн. лв. Вълчев твърди, че става въпрос за натрупани дългове отпреди 2013 г., които са наследени от предишното ръководство на болницата. \"Те идват от неизгоден договор за енергийна ефективност, по който се водят дела и прокурорски разследвания\", пише в прессъобщението. В него се изтъква, че болницата вече има спечелено дело във Върховния касационен съд по неизгодния договор.", "date": "2019.09.23", "title": "Лекарят, за когото се твърди, че е поставял стентове на здрави, беше отстранен"}
{"url": "https://www.dnevnik.bg/sviat/2019/09/23/3966962_feisbuk_zamrazi_desetki_hiliadi_prilojeniia_poradi/", "text": "В петък \"Фейсбук\" е преустановил действието на десетки хиляди приложения поради риск за спазването на личната неприкосновеност на потребителите, съобщи \"Евронюз\". Основание за това е дала вътрешна проверка на милиони приложения. \"Фейсбук\" е извършил проверката след  скандала с \"Кеймбридж аналитика\"  миналата година, когато стана известно, че британската компания е осъществявала кампании за манипулация на американските и британските избиратели. Това е било извършено чрез приложения на \"Фейсбук\" по време на референдума за Брекзит и президентските избори в САЩ през 2016 г. Проверката на приложенията е извършена с помощта на стотици експерти от различни сфери, а спрените приложения са продукт на 400 разработчици. Вицепрезидентът на \"Фейсбук\" заяви, че тяхното замразяване не означава непременно, че те са опасни за потребителите. Той допълни, че част от приложенията са спрени, защото не са дали информацията, която \"Фейсбук\" е поискал от тях.", "date": "2019.09.23", "title": "\"Фейсбук\" замрази десетки хиляди приложения поради риск за личните данни"}
{"url": "https://www.dnevnik.bg/sviat/2019/09/21/3965986_bezdimnite_cigari_vkaraha_v_bolnica_stotici_amerikanci/", "text": "Стотици заболели, седем починали от мистериозни заболявания на белия дроб - и американските власти подозират, че вината е в електронните цигари. Засега има 530 потвърдени и вероятни случая на болести на белия дроб, свързани с този тип пушене, както и седем смъртни случая. Преди седмица броят им бе 380, а първите случаи са докладвани в началото на август. Точната причина засега е неизвестна, но властите сочат, че във всички тези случаи болестите не са причинени от зараза и общото между пострадалите е, че употребяват  електронни цигари. Администрацията на храните и лекарствата разследва 150 продукта и субстанции, задействала е и наказателни разследвания по веригата на снабдителите на продукти за електронно пушене. Кои са пациентите Повечето – здрави мъже, над половината от които под 25-годишни. Всички са пушили  електронни цигари  в 90-те дни, преди да развият симптомите, много от тях – в седмицата преди това. Симптомите им са продължили от няколко дни до няколко седмици, преди да потърсят лекарска помощ. Задълбочени интервюта с 41 пациенти от Илинойс и Вашингтон показват, че 61% са употребявали никотинови продукти. 80% са употребявали масла със съдържание на  тетрахидроканабинол (THC)  – психоактивния компонент на канабиса, или CBD – друга канабисова съставка, която няма психоактивен ефект. Починалите пациенти са били предимно по-възрастни и вече са имали болест на белите дробове. Какви са симптомите Почти всички имат  респираторни проблеми  – суха кашлица, задъхване, болка в гърдите, която се увеличава при по-дълбоко дишане. 80% имат гастроинтестинални симптоми – прилошаване, повръщане или диария. Те обикновено са започнали преди респираторните проблеми. Голяма част от пострадалите се оплакват от висока температура, втрисане, отслабване и умора. Рентгенови снимки показват сенки или аномалии и в двата дроба на всички пациенти. Анализ на клетки от петима пациенти в Северна Каролина показва наличието на макрофаги – клетки, които са част от вродения имунитет на човека, като експертите още не са сигурни дали те не са остатък от опита на имунната система да премахне маслата от е-цигарите от дробовете, или имат друга роля, свързана със заболяването. Какво е лечението Близо половината пострадали първоначално са получили антибиотици, преди да бъдат хоспитализирани, но лекарствата не са имали ефект. В крайна сметка почти всички завършват в болница, над половината от тях в интензивно отделение. Повечето се възстановяват след шестдневно лечение. Много реагират положително на стероиди, които намаляват възпалението в белите дробове, лекарите са на мнение и че липсата на пушене е помогнала на дробовете им да се възстановят. Не е известно дали заболяването ще има дълготрайни последици. Защо да са виновни е-цигарите Не е открита никаква зараза, така че Центърът за контрол и превенция на болестите смята, че става въпрос за химически поражения върху дробовете. Единственото общо между пациентите е пушенето на е-цигари, но няма специфични продукти или субстанции, които да обяснят всички случаи. \"Бих искала да подчертая колко е трудна ситуацията\", заяви зам.-директорът на центъра Ан Шучат пред \"Вокс\". \"Пациентите са били изложени на множество продукти и е-течности, понякога не помнят какво са употребили, понякога не желаят да кажат или им е прекалено зле. Иска ми се да имахме повече отговори\".      Засега от центъра съветват да се избягва употребата на бездимни цигари, особено такива, закупени от улични продавачи, както и потребителите да не добавят в тях вещества, които производителят не е предвидил. На 5 септември нюйоркският Департамент по здравеопазването съобщи, че всички пострадали са употребявали продукти със съставката витамин Е ацетат (или токоферил ацетат). Макар че той е безопасен в хранителните добавки, свойствата му може да бъдат свързани с наблюдаваните симптоми, гласи изявлението на департамента. Двете федерални институции – Центърът за контрол и превенция и Администрацията за храните и лекарствата, засега не са потвърдили това мнение. Как реагират властите Засега с обсъждания дали да не се забранят е-цигарите с вкусове, различни от мента и тютюн.  Щатът Ню Йорк вече направи това  с извънреден указ, мотивирайки се, че с вкусовете на плодове и сладки никотиновите компании привличат подрастващите. Кметът на Чикато Лори Лайтфут започна процедура за това. Администрацията на президента Доналд Тръмп също обяви планове за това. Демократите в Конгреса заплашиха да призоват официално компанията Juul, ако тя не им предаде документи за маркетинговите си практики. Камарата на представителите разследва дали фирмата таргетира изрично деца. Тя е изправена и пред 30 дела по подозрения, че е рекламирала агресивно пред деца и че не е предупредила потребителите за опасността от продуктите си. Губернаторът на Калифорния Гавин Нюсъм нареди да се проведе образователна кампания сред младите за опасностите от е-цигарите, тъй като той няма правомощията да забрани тези продукти. 87% от пушещите тийнейджъри в Калифорния използват овкусени тютюневи продукти, а броят на гимназистите, употребяващи е-цигари, е скочил повече от двойно за последните две години.", "date": "2019.09.23", "title": "Електронните цигари вкараха в болница стотици американци - какво се знае досега"}
{"url": "https://www.dnevnik.bg/sport/2019/09/23/3966970_angliiskite_klubove_iskat_da_se_razsledva_shpionajut/", "text": "Клубовете във Висшата лига настояват за детайлно разследване на информацията, че  \"Ливърпул\" е имал непозволен достъп до скаутската система на \"Манчестър сити\" , съобщи \"Таймс\". Случаят е от 2013 г., като двата отбора са се били договорили мърсисайдци да платят 1 милион паунда, без да бъдат повдигани обвинения. Според информацията част от водещите клубове в първото и второто ниво на английския футбол вярват, че инцидентът е предмет на разглеждане от ръководството на лигата. През уикенда \"Таймс\" излезе с информация, че от \"Ливърпул\" са хакнали скаутската система на \"Манчестър сити\", Впоследствие \"гражданите\" са наели специалисти, които са установили наличието на шпионаж. Случаят идва, година след като трима бивши скаути на \"Сити\" напускат в посока \"Ливърпул\". Двама от тях, единият от които е Майкъл Едуардс, който сега е спортен директор в \"Ливърпул\", са обвинени, че са влизали неправомерно в базата от данни на \"гражданите\".", "date": "2019.09.23", "title": "Английските клубове искат лигата да разследва шпионажа на \"Ливърпул\""}
{"url": "https://www.dnevnik.bg/sport/2019/09/23/3966964_voleibol_s_uvrejdaniia/", "text": "                         \"Дневник\" публикува коментар на Богдан Млъчков и мнение на бившия национал Николай Иванов от volleycomment.bg с оригиналното заглавие от сайта. България  отпадна позорно на осминафинал на европейското първенство по волейбол  след загуба с 1:3 от един от домакините Словения пред пълната \"Арена Стожице\" в Любляна. За първи път от 14 години мъжките ни национали останаха извън топ 8 на Стария континент - през 2005 г. просто не участвахме на шампионата след отпадане в квалификациите. Квалификации, каквито ни предстоят и за следващото издание на турнира през 2021 г. Но нека завъртим стрелките на часовника няколко дни назад... Минути след изстраданата и почти нелогична победа срещу средняка Португалия си говорихме с приятели и един от тях попита: \"Какво следва\". Преди да успея да обясня, че играем с Франция и Италия и вече със сигурност сме се класирали за осминафинал, друг моментално изстреля: \"Три загуби.\" За жалост не му трябваше на човек да е Нострадамус, за да види почти очевидното. Дори в първите два двубоя срещу абсолютните аутсайдери Гърция и Румъния, които трябваше да бъдат напълно протоколни и на хартия изглеждаха такива, се забелязаха необичайни спадове, които щяха да бъдат фатални срещу сериозните противници. Третият мач и изтръгнатият \"триумф\" срещу Португалия благодарение само и единствено на проявите на Цветан Соколов потвърдиха видяното. Организацията на играта наподобяваше по-скоро \"брауново\" движение или както много сполучливо се изрази приятелка – \"мухи в буркан\". Последваха напълно резонни загуби от французи и италианци, въпреки че на моменти в играта на нашите имаше някои проблясъци, но без каквото и да е постоянство. И дойде осминафиналът срещу Словения, където трябваше поне в известна степен да \"изтрием срама от челото\" и да изпълним план минимум – четвъртфинал. Срещу Словения, която допреди десет години не беше на волейболната карта, а в същото време ние се кичихме с медали с големи шампионати.      Само че за този период основната задача на волейболните ни управници беше да организират кое от кое по-престижни домакинства на каквито турнири ви дойдат наум, а словенците, както и много други, към които дълго време гледахме с пренебрежение, работиха целенасочено и методично. И логичното се случи. Въпреки спечелената първа част в следващите три България просто не игра волейбол. Не знам какъв беше този спорт, който практикуваха нашите, но не беше волейбол. И последните, които трябва да бъдат винени, са играчите. Цялото българско волейболно лято беше напълно неадекватно от гледна точка на един аспект, който, смея да призная, беше особено изненадващ и за мен самия – треньорския. Надеждите, които се появиха след завръщането на Силвано Пранди начело на тима, бяха светкавично изпепелени. Бих разделил проблемите в тази насока в няколко групи. На първо място Пранди така и не разбра как да провежда комуникацията си със състезателите или поне така изглеждаше отстрани. Италианецът се беше напънал, че трябва да говори на играчите си на английски, на който не би завидял дори и Христо Стоичков. Е, надявам се, че възпитаниците му са хванали нещичко, защото за всички други остана впечатлението, че Професора не искаше противниците да разберат тактиката му и затова говореше на този странен език. На второ място хрониките на предизвестения провал, отново в контекста на комуникацията между треньор и състезатели, се усетиха още след изгонването от отбора на братята Братоеви, Ники Учиков, Ники Николов и Владислав Иванов. Може би, дори напълно вероятно, Пранди е имал своите причини да го направи. Когато изгониш един или двама състезатели поради липса на дисциплина, означава, че имаш силен характер и държиш юздите здраво. Когато се наложи да изгониш пет, дори и формално да е правилно, означава, че тотално си изтървал съблекалнята и връщане назад няма. На трето място... честно казано, не знам как да го кажа, защото звучи нелепо, но Пранди нямаше никаква идея какво прави със състава – не само със стартовата шестица, ами и с разширения. Първо извика двадесет и петима души за Лигата на нациите и ги развъртя по всевъзможни начини, за да види кой на какво е способен. А накрая за двата най-важни турнира за лятото – олимпийската квалификация и европейското първенство - взе други трима, които въобще не бяха в списъка от двадесет и пет за Лигата. Логично те се превърнаха в пълни фигуранти, отгоре на всичко талантливият, но неопитен, Георги Петров беше и абсолютен дебютант. В допълнение  контузията на Розалин Пенчев  ни изпрати на континенталния шампионат с четирима посрещачи, най-високият от които – 196 сантиметра. Общо взето, контролна кула на противника пусна всеобща позивна – нападайте само с диагонала, въздушният коридор е напълно свободен... Да речем, че вече нямаше други опции, но когато посрещачите ти са по-ниски и нямат толкова възможности на блок, трябва да компенсираш с посрещане, защита, подсигуряване и контраатака. Няма да продължавам, че ще стане твърде горчиво.", "date": "2019.09.23", "title": "Волейбол с увреждания"}
{"url": "https://www.dnevnik.bg/politika/2019/09/23/3967094_gerb-sds_predstavi_imenata_na_kandidatite_za/", "text": "Кандидатите за общински съветници на ГЕРБ-СДС за местните избори в столицата бяха съобщени днес. Те бяха регистрирани в Общинската избирателна комисия. Днес от БСП също  съобщиха имената на своите кандидати . Освен кандидат на ГЕРБ за кмет на София Йорданка Фандъкова ще бъде водач на листата за общински съветници. На второ място е Иво Петров, а на трето досегашният председател на Столичния общински съвет Елен Герджиков. Прави впечатление, че в листата не намират място дългогодишните съветници и стари кадри на ГЕРБ Андрей Иванов, Орлин Алексиев и Орлин Иванов.  Както \"Дневник\" писа , те са свързвани както с доскорошния пръв заместник на Бойко Борисов – Цветан Цветанов, така и с немалко скандали в хода на мандатите им в общинския съвет. ГЕРБ влиза в битката за София със 61 кандидати за общински съветници. Сред кандидатите за съветници са досегашните в лицето на Малина Едрева, Николай Асенов Стойнев, Лорита Радева и други. От управляващата партия представиха и своите кандидати за кметове за всички столични райони. Пълен списък на кандидатите 1. Йорданка Асенова Фандъкова 2. Иво Спасов Петров 3. Елен Стойчев Герджиков 4. Малина Едрева Одоен 5. Ивайло Тодоров Петков 6. Николай Асенов Стойнев 7. Антон Господинов Койчев 8. Асен Иванов Николов 9. Татяна Николова Георгиева 10. Екатерина Евлогиева Йорданова 11. Валя Николчова Чилова 12. Лорита Георгиева Радева 13. Силвия Тошкова Христова 14. Анна Илиева Стойкова 15. Зафир Кирилов Зарков 16. Георги Валентинов Георгиев 17. Борислав Иванов Бориславов 18. Ваня Лазарова Тагарева 19. Стефан Марчев Марков 20. Христиан Иванов Петров 21. Радослав Йончев Влахов 22. Прошко Начев Прошков 23. Ботьо Генчев Ботев 24. Симеон Младенов Колев 25. Димитър Бойков Вучев 26. Веселин Христов Милев 27. Радослав Игнатов Абрашев 28. Борис Петров Петров 29. Диян Величков Стаматов 30. Ирина Иванова Йорданова-Колева 31. Катя Георгиева Грънчарова 32. Йоанна Николова Драгнева 33. Анатоли Благоев Илиев 34. Миглена Буянова Атанасова 35. Николай Стоянов Диков 36. Нина Вълчева Чанева 37. Миглена Георгиева Горанова 38. Владимир Андонов Данаилов 39. Димо Красимиров Василев 40. Михаела Атанасова Иванова 41. Павел Михайлов Савов 42. Живка Стоянова Новкова 43. Николай Стоянов Николов 44. Георги Бисеров Николов 45. Иван Александров Кутлин 46. Деян Петков Петков 47. Михаил Владимиров Владов 48. Борислав Иванов Борисов 49. Соня Кръстанова Костадинова 50. Милена Руменова Янкулова 51. Атанас Петров Мишев 52. Ангел Иванов Корсачки 53. Стойчо Тодоров Томов 54. Анелия Веселинова Йотова 55. Пламен Николаев Николов 56. Янка Ивова Дръндова 57. Александър Ангелов Арнаутски 58. Димитър Стефанов Хаджикотев 59. Златко Иванов Златков 60. Здравко Кирилов Марков 61. Лава Трифонова Коцева Средец Любомир Ковачев Красно село Христо Апостолов Възраждане Савина Савова Оборище Петър Митев Сердика Тодор Кръстев Подуяне Ева Митова Слатина Наталия Стоянова Изгрев Цветомир Жеков Лозенец Любомир Дреков Триадица Николай Терзиев Красна поляна Иван Чакъров Илинден Иван Божилов Надежда Димитър Димов Искър Ивайло Цеков Младост Мария Илиева Студентски Димитър Дилчев Витоша Теодор Петков Овча купел Христина Семерджиева Люлин Милко Младенов Връбница Младен Младенов Нови Искър Даниела Райчева Кремиковци Лилия Донкова Панчарево Димитър Сичанов Банкя Рангел Марков", "date": "2019.09.23", "title": "Няколко дългогодишни общински съветници на ГЕРБ не намериха място в листата за София"}
{"url": "https://www.dnevnik.bg/photos/2019/09/23/3966915_fotogaleriia_svetovnite_snimki_na_denia_-_22_i_23/", "text": "Ден без коли\" в Лондон, Великобритания.", "date": "2019.09.23", "title": "Фотогалерия: Световните снимки на деня - 22 и 23 септември 2019 г."}
{"url": "https://www.dnevnik.bg/sviat/2019/09/23/3967081_iadosanata_greta_tunberg_pred_oon_vie_otkradnahte/", "text": "Шведската тийнейджърка и природозащитничка Грета Тунберг откри срещата на високо равнище на ООН по въпросите на климата с гневно обръщение към световните лидери за провала им в предприемането на строги мерки по отношение на промените на климата. \"Как смеете?\", заяви тя.  Дни, след като милиони млади хора превзеха улиците по цял свят с искане за незабавни действия за климатичните промени, лидерите, които се събраха за 74-ата Годишно събрание на Обединените нации, трябваше да се опитат да внесат нов импулс в сриващите се усилия за ограничаване на въглеродните емисии, пише \"Ройтерс\". Видимо развълнувана, Тунберг отправи остри забележки на откриването на срещата на върха, за това, че поколенията, замърсили най-много, са натоварили нея и нейното поколения с огромните последствия от промяната на климата.  \"Всичко това е грешно. Не би трябвало да съм тук. Трябва да съм обратно в училище от другата страна на океана, но вие продължавате да идвате при нас младите хора за надежда. Как смеете\", каза тя и допълни: \"Откраднахте мечтите ми и детството ми с празните си думи.\" Генералният секретар на ООН Антониу Гутериш, който свика срещата, предупреди правителствата преди събитието, че те ще трябва да предложат планове за действие, за да могат да говорят по време на срещата, чиято цел е да подсили Парижкото споразумени от 2015 г. за борба с глобалното затопляне. В своята откриваща реч той се опита да обхване спешността на клилматичните промени и призова индустрията с изкопаеми горива. \"Природата е бясна. Заблуждаваме се, ако си мислим, че можем да заблудим природата, защото природата винаги отвръща на удара, а по света природата оттвръща на удара яростно\", заяви Гутериш. \"Всяко нещо има цена. Но най-голямата цена е бездействието. Най-голямата цена е субсидирането на умиращата индустрия с изкопаеми горива, строежа на все повече централи за въглища и отричането на онова, което е ясно като ден: че сме в дълбока климатична дупка и за да се измъкнем първо трябва да спрем да копаем\", допълни още той. Очаква се световни лидери като германският канцлер Ангела Меркел, френският президент Еманюел Макрон и индийският премиер Нарендра Моди да се обърнат към присъстващите на еднодневното събиране наред с компании, които работят за популяризирането на възобновяемата енергия. Президентът на САЩ Доналд Тръмп и бразилският президент Жаир Болсонаро - и двамата скептици по темите за климата, вероятно няма да присъстват, но Тръмп бе забелязан в публиката по време на изказванията на някои лидери след речите на други млади активисти.      С промените в климата като разтапянето на ледниците и покачването на морското равнище много по-бързо от очакваното, учените твърдят, че спешността на кризата се е засилила след споразумението в Париж. Споразумението ще навлезе в решаващата си фаза следващата година след поредния кръг от преговори в Чили през декември. Обещанията, направени досега в рамките на споразумение, не са достатъчни, за да предотвратят катастрофалното затопляне, твърдят учените, а миналата година въглеродните емисии достигнаха рекордно високи нива. През изминалата година Гутериш призова след 2020 г. да спре строежа на нови централи за въглища, настоя за постепенното прекратяване на субсидиите за изкопаеми горива и помоли държавите да начертаят планове за това как да постигнат въглероден неутралитет до 2050 г.. Докато някои държави имат известен напредък, някои от най-големите замърсители остават далеч назад в усилията си, дори след като пожари, топлинни вълни и рекордни температури показаха нагледно опустошенията, които може да крие един по-топъл свят. За да покаже разликата между действията на правителствата и все по-обезпокоителните предупреждения от страна на учените, програмата на ООН за развитие обяви, че 14 държави, формиращи една четвърт от глобалните емисии, са заявили, че не възнамеряват да преразгледат настоящите си климатични планове до 2020 г..", "date": "2019.09.23", "title": "Ядосаната Грета Тунберг пред ООН: \"Вие откраднахте мечтите и детството ми\""}
{"url": "https://www.dnevnik.bg/sport/2019/09/23/3967110_mesi_grabna_nagradata_the_best_za_nai-dobur_futbolist/", "text": "Звездата на \"Барселона\" Лионел Меси е новият носител на наградата на ФИФА за най-добър футболист в света. Аржентинецът спечели отличието The Best в конкуренцията на Върджил ван Дайк и Кристиано Роналдо, които останаха съответно втори и трети. Меси печели приза за пръв път, след като от 2016 г. \"Франс футбол\" и ФИФА прекратиха партньорството си за \"Златната топка\" и организацията започна да връчва отделно своята награда \"The Best\". През 2016 и 2017 г. той остана втори зад Роналдо, а миналата година беше извън тройката. Меси беше с основна заслуга за спечелването на титлата в Ла Лига през миналия сезон. Аржентинецът заслужи златната обувка за шести път с 36-те си гола. Десетката допълниха Мохамед Салах, Садио Мане, Килиан Мбапе, Френки де Йонг, Еден Азар, Матайс де Лихт и Хари Кейн. В гласуването участват треньорите и капитаните на националните отбори, представители на медиите и феновете. Всяка група е с тежест 25% от вота.      Юрген Клоп, който изведе \"Ливърпул\" до триумф във Шампионската лига, заслужи наградата за най-добър треньор. За пръв път германец печели приза, като в предишните години бяха наградени италианецът Клаудио Раниери (2016 г.) и французите Зинедин Зидан (2017) и Дидие Дешан (2018). Клоп изпревари Хосеп Гуардиола, който беше в основата при защитата на титлата на \"Манчестър сити\" в Англия, а трети остана мениджърът на \"Тотнъм\" Маурисио Почетино, който стигна финала в Шампионската лига. Алисон добави още една награда за \"Ливърпул\", след като бразилецът беше избран за най-добър вратар. Изненадващо в идеалния отбор на ФИФПро имаше най-много играчи на \"Реал\" (Мадрид) - цели четирима, включително и Еден Азар, който изведе \"Челси\" до триумф в Лига Европа и беше привлечен от белите през лятото за 100 милиона евро. Място в тима намериха Алисон (\"Ливърпул\"), Върджил ван Дайк (\"Ливърпул\"), Матайс де Лихт (\"Аякс\"/\"Ювентус\"), Марсело (\"Реал\"), Серхио Рамос (\"Реал\"), Еден Азар (\"Челси\"/\"Реал\"), Френки де Йонг (\"Аякс\"/\"Барселона\"), Лука Модрич (\"Реал\"), Килиан Мбапе (ПСЖ), Лионел Меси (\"Барселона\") и Кристиано Роналдо (Ювентус). Очаквано при жените наградата взе  Мегън Рапиноу . Капитанът на САЩ имаше решаваща роля при защитата на световната титла.      Най-добър треньор при жените стана Джил Елис, а холандката Сари ван Веенендаал беше избрана за най-добра вратарка. В идеалния отбор при жените попаднаха пет състезателки от националния отбор на САЩ. В него влязоха Сари ван Веенендаал, Люси Бронз, Нила Фишер, Кели О'Хара, Венди Ренар, Джули Ерц, Амандин Анри, Роуз Лавел, Алекс Морган, Мегън Рапиноу и Марта. Даниел Зори грабна приза \"Ференц Пушкаш\" за най-красив гол. 18-годишният румънец беше отличен за гола си със задна ножица срещу \"Ференцварош\". Наградата за феърплей отиде при мениджъра Марсело Биелса и неговия \"Лийдс\", а Силвия Греко взе приза за феновете.", "date": "2019.09.23", "title": "Меси грабна наградата The Best за най-добър футболист за годината"}
{"url": "https://www.dnevnik.bg/biznes/2019/09/23/3967098_bulgariia_da_se_vkljuchi_v_evropeiskite_programi_za/", "text": "Крайно време е България да се включи в европейските програми за въгледобивни региони в преход. Това ще гарантира бъдеще на хората и ще осигури целенасочени инвестиции и трансформиране на тези региони, каза днес президентът Румен Радев пред български журналисти в Ню Йорк. Държавният глава е там за участие в Срещата на най-високо равнище по въпросите на климата, която се провежда в рамките на 74-ата редовна сесия на Общото събрание на ООН. Радев подчерта още, че в момента България получава автономност от въгледобивната индустрия, защото и суровините, и технологиите, и мощностите са наши. \"Същевременно е ясно, че ще продължава тенденцията за условия за намаляване на емисиите, затова трябва да гледаме стратегически\", призова президентът. Радев изрази мнение, че проблемите на климата вече не са спор между учени, политици и корпорации. \"Надига се огромна протестна и конструктивна енергия сред младите хора по цял свят, които настояват за решителни действия и промени, защото бъдещето им принадлежи\", посочи той. Президентът подчерта, че исканията на младежите за промени са свързани с тяхното желание да живеят в свят, в който бъдещето им е застрашено от огромното индустриално замърсяване, изчезване на биоразнообразието, от риска цели държави да изчезнат от глобалното затопляне и повишаване на нивото на световния океан. \"Нуждаем се от действия, заяви президентът и посочи, че днешната среща на най-високо равнище е била насочена именно към активния подход. Румен Радев допълни, че България дава своя принос – страната ни е една от държавите в ЕС, които изпълняват поетите ангажименти.", "date": "2019.09.23", "title": "България да се включи в европейските програми за въгледобивни региони в преход, призова Радев"}
{"url": "https://www.dnevnik.bg/sport/2019/09/24/3967131_kiril_nikolov-dizela_i_antoniia_grigorova_vpechatliha/", "text": "Французинът Бенят Мармисоле и холандката Рагна Дебатс са големите победители в българския ултрамаратон \"Пирин ултра\". Двамата триумфираха в дистанцията на 66 км, която за поредна година е част от световните серии по скайрънинг. Мармисоле, който преди година остана втори, премина трасето с 4400 м положителна денивелация с време 7.39:06 ч. Втори с изоставане 2:46 мин. завърши Андер Инаря, а Кирил Николов-Дизела заслужи третото място. Най-добрият български състезател в планинското бягане финишира на 3:06 мин. зад победителя. \"Да се състезавам на родна земя, сред всички приятели, които ме окуражават и подкрепят винаги е специално и хубаво усещане\", каза Николов. При жените световната шампионка Дебатс отвя конкуренцията. Тя завърши с време 9.08:45 ч., като след нея останаха Марсела Васинова от Чехия (+ 31:16 мин.) и българката Антония Григорова (+ 37:44), която записа най-добрия си резултат за сезона. Състезанието предложи нова дистанция с дължина 38 км. Победители в нея станаха Константинос Парадейсопулоз от Гърция и италианката Стефани Бастрента. Дългат дистанция на 160 км беше окупирана от българите. Владимир Милушев от Благоевград триумфира при мъжете, а Мая Танева спечели при жените. \"Пирин ултра\" премина при рекорден интерес. В състезанието се включиха 500 състезатели от 39 държави.", "date": "2019.09.23", "title": "Кирил Николов-Дизела и Антония Григорова впечатлиха с трети места в \"Пирин ултра\""}
