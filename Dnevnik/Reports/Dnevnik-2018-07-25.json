{"url": "https://www.dnevnik.bg/sport/2018/07/25/3287260_v_ludogorec_sa_razocharovani_ot_igrata_na_mol_vidi/", "text": "Мениджърът на \"Лудогорец\" Пауло Аутуори и капитанът на отбора Светослав Дяков заявиха, че са разочаровани от играта на съперника им във втория предварителен кръг на Шампионската лига \"МОЛ Види\". С дефанзивна тактика унгарците  измъкнаха нулево равенство в Разград , без да създадат голово положение. Според Аутуоти и Дяков унгарският шампион изобщо не се е опитал да играе футбол. \"Труден мач. От първата минута имаше два отбора - единият, който искаше да играе футбол, и другият, който само риташе топката, само рушеше, само правеше нарушения. Доста съм разочарован от съперника и от неговото поведение, но тази тактика са си избрали\", каза Дяков пред \"Диема спорт\". Аутуори също не беше доволен от тактиката на съперника. \"Играхме добре в продължение на 90 минути, но за съжаление техният отбор си свърши работата. Можеше да играят малко повече футбол. В този мач получиха шест картона, в предишните - пет. Не се притесняват да не играят футбол, да развалят футбола\", каза бразилецът. Аутуори и Дяков се обединиха около мнението, че въпреки дефанзивната тактика на \"МОЛ Види\" \"Лудогорец\" е създал достатъчно добри възможности да спечели мача, но не е имал късмет. \"Отборът се раздаде. Стояхме добре на терена. Създадохме ситуации, но не вкарахме. Техният вратар също беше доста добър\", каза Аутуори. Той добави, че е много доволен от играта на отбора в защита. \"Лудогорец\" не допусна гол в четвърти пореден мач под ръководството на бразилеца. \"Имахме достатъчно положения да вкараме гол. Трябваше да вкараме поне един. Не се отчайваме. Вдигаме главите и гледаме напред. Нашият отбор е много по-класен от съперника, който днес според мен игра много разочароващо\", добави Дяков. \"Предимството в резултата е на страната на \"Лудогорец\", защото сме по-класният отбор. Аз от \"Види\" нищо не видях, освен игра в защита. Само изритани топки, единоборства - това е тяхната игра. Там мисля, че няма да им се размине загубата. Не може късметът постоянно да ни убягва\", каза още капитанът на \"Лудогорец\".", "date": "2018.07.25", "title": "В \"Лудогорец\" са разочаровани от играта на \"МОЛ Види\""}
{"url": "https://www.dnevnik.bg/sviat/2018/07/25/3287132_evropa_zatiaga_pravilata_za_psihicheskoto_zdrave_na/", "text": "ЕС въвежда правила за по-строга оценка на менталното здраве на пилотите след катастрофата със самолета на авиокомпания \" Джърмануингс \" през 2015 г., предаде агенция \"Асошиейтед прес\". Европейската комисия съобщи днес, че новите правила, които ще влязат в сила от 2020 г., ще задължат авиокомпаниите да извършват психологическа оценка на пилотите, преди те да започнат да летят. Правилата призовават и за системни тестове за пилотите и кабинния екипаж за психоактивни вещества преди наемането им и за внезапни тестове, след като са се излекували от някакво заболяване и са се върнали на работа. През 2015 г. вторият пилот  Андреас Лубиц  се заключи в кабината и разби самолет на компанията \" Джърмануингс \" във Френските Алпи, убивайки 150 души.  Лубиц  страдал от депресия няколко години преди това, но по-късно властите и авиокомпанията преценили, че е годен да лети. Те твърдяха, че не са знаели, че неговите проблеми с менталното здраве са се завърнали. /БТА", "date": "2018.07.25", "title": "Европа затяга правилата за психичното здраве на пилотите"}
{"url": "https://www.dnevnik.bg/politika/2018/07/25/3287082_pette_vajni_promeni_v_administrativniia_kodeks/", "text": "Народното събрание приключи днес приемането на мащабните промени в Административнопроцесуалния кодекс (АПК). Законопроектът за второ четене беше разделен на три части. И докато правната комисия не беше приключила още с проекта, в пленарната зала окончателно бяха приети първите му текстове. Целта на промените е да се облекчи претовареният Върховен административен съд (ВАС) и да се изравни натовареността на останалите 28 административни съдилища. Законопроектът бе внесен преди година от председателя на правната комисия Данаил Кирилов и група народни представители. Оттогава досега бяха направени множество предложения от всички заинтересовани държавни органи, депутати, както и от Пленума на ВАС. Това е първата основна реформа в административния кодекс след 10 години от изготвянето му. Европейската комисия нито веднъж не е отправяла критики срещу него, а дори е давала положителна оценка за административното правораздаване. Кои са петте най-важни промени в АПК В съответствие с  наскоро постановено решение на Конституционния съд  всички дела по служебни правоотношения с държавни служители, военни и полицаи ще се гледат като първа инстанция от 28-те административни съдилища, а не от ВАС. Конституционните съдии постановиха, че ВАС е длъжен да се произнася като първа инстанция по спорове за законността на актове, издадени от Министерския съвет и от министрите при упражняване на конституционно възложените им функции и правомощия по ръководството и осъществяването на държавното управление. Прие се, че разпоредбата на основния закон не обхваща обаче актовете, издавани от кабинета и министрите, с които не се осъществяват властническите правомощия, произтичащи от конституцията. В тази връзка бяха променени редица закони - Законът за държавния служител, Законът за отбраната, Законът за МВР и т.н. За да се разтовари ВАС, в много закони беше предвидено, че жалбите ще приключват с окончателно решение на тричленен състав на върховния съд и няма да стигат до 5-членните състави. Става дума за Закона за общинската собственост; КСО - за обезщетения за болнични, майчински, безработица, временна неработоспособност; Закона за достъп до обществена информация; принудителните административни мерки по Закона за движение по пътищата; Закона за чужденците - срещу забрана за влизане в страната, експулсиране и т.н.; Закона за опазване на обществения ред при спортни мероприятия и др. За да бъдат разтоварени съдилищата, в които са концентрирани най-много дела, и за да се приближи правосъдието до гражданите и организациите, се предвиди делата по оспорване на индивидуални административни актове да се гледат по постоянния адрес или съответно седалището на адресата му. Днес депутатите приеха окончателно, че жалбите срещу ревизионните актове на НАП ще се гледат  по постоянен адрес/седалище  на адресата на акта към началото на данъчноосигурителния контрол. Всички актове на Комисията за енергийно и водно регулиране ще се оспорват на първа инстанция пред столичния административен съд, а жалбите срещу решенията на държавните регулатори като KЗK, KPC, KФH - пред столичния областен административен съд. В почти всички случаи производствата по касационно обжалване остават открити пред петчленните състави; ако една от страните или прокурорът са поискали открито заседание; ако съдът реши, дори страните или прокурорът да не са поискали това. Но бе въведена възможността заседанията да се провеждат закрити, т.е. без призоваването на страните и прокурора, ако спорът не е сложен и участниците в него не държат да присъстват в залата, за да изложат аргументите си, които са описали в жалбата/отговора на жалбата. -  Променени бяха таксите пред касационната инстанция , т.е. за тези, които не са доволни от постановеното съдебно решение. Обявената цел на законодателя е да се ограничи възможността за злоупотреба с правото на съдебен процес. Беше въведено задължение за административните органи да плащат държавна такса, защото досега, като бяха освободени от нея, безконтролно са оспорвали съдебни решения, постановени срещу актовете на администрацията. Обикновената такса в касационното производство за граждани става 70 лв., досега беше 5 лв. за граждани и 25 лв. за юридически лица. А при дела, свързани със социално, пенсионно и здравно осигуряване, таксата за граждани е 30 лв. Доказано социално слабите са напълно освободени от такси, както и прокуратурата при подаване на протест. Въведените пропорционални такси са 0,8% от материалния интерес, като са ограничени до 1700 лв. за граждани и 4500 лв. за организации. Така за пръв път се въведе принципът, че таксите за обжалване на постановено съдебно решение трябва да са по-високи от таксите за първоначално сезиране на съда. БСП обявиха, че ще сезират Конституционния съд за увеличаването на таксите за касационно обжалване. АПК направи стъпка за въвеждането на практика на електронните съобщения и електронното правосъдие. Задължени да имат електронна поща ще са държавните органи и адвокатите. За гражданите това ще е само право и те ще предоставят електронен адрес, ако имат такъв и ако желаят. Освен това се предвиди всички административни органи да събират служебно всички доказателства, намиращи се в други държавни органи или лица и организации и др. ", "date": "2018.07.25", "title": "Петте важни промени в административния кодекс"}
{"url": "https://www.dnevnik.bg/sviat/2018/07/25/3287117_turciia_vuzstanovi_nad_155_hil_pasporta_anulirani_sled/", "text": "Вътрешното министерство в Турция съобщи, че е решило да възстанови 155 350 паспорта, отнети и анулирани след неуспелия опит за преврат преди две години, съобщи \"Ройтерс\". Мярката е обявена след отмяната на продължилото две години извънредно положение в страната. Става дума например за документите за самоличност на брачни партньори на хора, подозирани във връзки с мрежата на проповедника Фетхуллах Гюлен, обвинявана от Турция, че стои зад опита за преврат. Задържаните след събитията от 15 юли (част от които освободени) са близо 160 хил. души, приблизително толкова държавни служители бяха отстранени по данни на ООН. Турските власти са повдигнали обвинения на близо 77 хил. души, оставени в ареста по време на процеса, по данни на самото вътрешно министерство. По-рано този месец президентът Реджеп Тайип Ердоган обяви, че над 180 хил. паспорта, иззети и анулирани за изминалите две години, ще бъдат възстановени скоро. През декември миналата година обаче вътрешният министър Сюлейман Сойлу каза, че общият брой на отнетите документи за самоличност е 234 419.", "date": "2018.07.25", "title": "Турция възстанови над 155 хил. паспорта, анулирани след опита за преврат"}
{"url": "https://www.dnevnik.bg/video/novinite_na_bnt/2018/07/25/3287139_video_drugite_novini/", "text": "Днес православната църква отбелязва Успение на Света Анна", "date": "2018.07.25", "title": "Видео: Другите новини"}
{"url": "https://www.dnevnik.bg/sviat/2018/07/25/3287138_v_gorite_na_shveciia_oshte_goriat_25_pojara/", "text": "Шведските власти заявиха днес, че 25 пожара продължават да горят в горите в цялата страна, като уточниха, че ситуацията донякъде се е стабилизирала, но остава сериозна, предаде ДПА. Пожарите, които започнаха по-рано този месец, се разпространиха бързо поради изключително сухото и горещо време. От седмици не е имало силни дъждове. Според метеорологичната служба това е най-горещият юли в Швеция от поне 260 години. Горските пожари са обхванали площ 250 кв. км. Според оценката на шведската агенция за горите загубите възлизат на около 900 млн. крони (101 милиона долара), макар че част от дървесината от изгорелите гори ще може да се използва в строителството. В опит да предотврати появата на нови горски пожари шведската национална агенция за борба с извънредни ситуации призова местните и регионални власти да засилят прилагането на забраната за палене на огън на открито и на скари за грил в частни градини. \"Рискът от пожари ще достигне изключително високи равнища в цяла Швеция в края на седмицата. Следователно контролът върху забраните за палене на огън трябва да бъде засилен, за да се избегне появата на нови пожари\", заяви говорителка на агенцията. /БТА", "date": "2018.07.25", "title": "В горите на Швеция още горят 25 пожара"}
{"url": "https://www.dnevnik.bg/sviat/2018/07/25/3287161_na_mars_ima_voda_v_techno_sustoianie_obiaviha_ucheni/", "text": "На Марс в момента има запаси от вода в течно състояние и за това има доказателства, обявиха европейски изследователи, цитирани от Би Би Си и \"Ройтерс\". \"Езерото\", за което говорят учените, се намира под повърхността на ледения слой, покриващ южния полюс на Червената планета. Диаметърът на предполагаемия водоем е около 20 км и ако съществуването му може да се потвърди, това би било първият подобен случай, откакто съвременната наука изследва Марс. Подобна новина се посреща с вълнение в научния свят, тъй като наличието на вода се смята за едно от основните условия, за да възникне живот. Освен това ще отнеме години да се провери дали действително има живи организми във водния масив, предупреждават учените. \"Това е мястото на Марс, където има нещо, най-много доближаващо се до среда, позволяваща живот, където той би могъл да съществува,\" казва ученият Роберто Орозеи от Националния институт по астрофизика в Италия, цитиран от \"Ройтерс\". Орозеи ръководи екипа на изследването, публикувано в списание Science. Досегашните открития винаги са били свързани със съществуването на вода в миналото. Пример в тази насока са езерните корита, изследвани от марсохода \"Кюриосити\" на американската космическа агенция НАСА. Eзерото е засечено с инструмент на борда на изследователския апарат \"Марс експрес\" на Европейската космическа агенция, който обикаля в орбита около Червената планета.", "date": "2018.07.25", "title": "На Марс има вода в течно състояние, обявиха учени"}
{"url": "https://www.dnevnik.bg/bulgaria/2018/07/25/3287185_deloto_za_smurtta_na_13_godishno_dete_v_kurorta_zlatni/", "text": "Делото за смъртта на 13-годишната Сара Ернст, която на 11 юли 2011 г. се удави в неизправен басейн в курорта Златни пясъци бе върнато днес на прокуратурата заради \"съществени нарушения на процесуалните правила в досъдебното производство\". Окръжният съд във Варна прецени, че прокуратурата не е представила никакви доказателства за наследници на Сара Ернст. Това нарушава тяхното право да правят искания, възражения и да предприемат всякакви други действия, гласят мотивите към съдебното определение за прекратяване на производството и връщането му на прокуратурата. Второто съществено нарушение, което посочи Окръжен съд – Варна, е, че не са правени опити подсъдимият Александър Г. да бъде открит и уведомен, че срещу него се води разследване за извършено престъпление. Той е проектант на технологичната част на басейна и е привлечен задочно в качеството на обвиняем. Според неговата майка в момента Александър живее в Канада. По този начин според Варненския окръжен съд са били нарушени правата на подсъдимия съгласно Конвенцията за защита правата на човека и съответната директива на Европейския парламент. \"Нарушаването на правата на проектанта да участва в досъдебното и съдебното производство е съществено процесуално нарушение и също е основание за прекратяването му\", определи съдът. Разследването за смъртта на 13-годишната Сара Ернст продължи близо 7 години. Злополучният инцидент стана на 11 юли 2011 г. в курорта Златни пясъци, където тя е била на почивка с баща си. Около 11.30 ч. същия ден охранител на хотел \"Берлин\" забелязал руска туристка, която се опитвала да привлече вниманието на спасителя и на други туристи, за да окажат помощ на дете, което лежало на дъното на басейна. Спасителят скочил във водата и направил опит да извади момиченцето, но не успял, тъй като тялото било засмукано от подовия сифон на дъното на басейна. Едва след като помпите били изключени, детето било извадено от водата. Същия ден Сара Ернст почина в болницата. За смъртта на детето са обвинени четирима души, които според разследването са причинили смъртта му поради незнание или немарливо изпълнение на задълженията им. Единият от подсъдимите – Кирил Я., е упълномощен представител на дружеството, изградило басейна в хотел \"Берлин\". Другият – Пламен К., е подсъдим, тъй като е представлявал дружество, упражнявало строителния надзор на хотела. Третият подсъдим е проектантът Александър Г., а четвъртият - спасителят на басейна Мирослав К. Днешното определение на Окръжен съд – Варна, може да бъде обжалвано пред апелативния съд в града.", "date": "2018.07.25", "title": "Делото за смъртта на 13-годишно дете в Златни пясъци през 2011 г. беше върнато на прокуратурата"}
{"url": "https://www.dnevnik.bg/sviat/2018/07/25/3287093_nova_zelandiia_vuvejda_platen_otpusk_za_jertvi_na/", "text": "Новозеландският парламент гласува днес закон, с който въвежда специален платен отпуск от 10 дни за жертви на домашно насилие. Мярката има за цел да помогне на пострадалите да напуснат дома, предаде \"Франс прес\". Депутатката от Партията на зелените Джан (Джанет) Лоуги обясни, че се очаква с този отпуск жертвите да получат възможност да избягат от насилието и да получат помощ, без да се страхуват, че може да изгубят работата си. \"Това е от полза за жертвите, от полза за работодателите и от полза за обществото\", заяви тя, след като законът беше приет с 63 на 57 гласа. Преди Нова Зеландия, през 2004 г. такъв вид 10-дневен платен отпуск въведоха Филипините. Статистиката показва, че Нова Зеландия е една от най-засегнатите от домашно насилие развити страни. Делът на убийствата в семейството на човек от населението там е двойно по-голям, отколкото в Австралия, Канада или Великобритания. \"Твърде късно\" или опасно Лоуги, която е част от управляващата левоцентристка коалиция, изрази съжаление, че помощта за жертвите на домашно насилие често идва твърде късно. \"Чакаме положението да стане наистина много лошо, някой да бъде убит, и едва тогава ставаме загрижени\", отбеляза тя. Предназначението на новия отпуск е да се даде на жертвите, които се опитват да избягат от общия дом, нужното им време, било то да се явяват в съда, да се преместят другаде или да намерят ново училище за децата си. Консервативната опозиция не подкрепи тази реформа, обяснявайки, че намерението зад мярката е добро, но има опасност тя да попречи на жертвите при евентуално търсене на работа. \"Работодателите ще проучват \"под лупа\" кандидатите, питайки се дали те може да се окажат жертви на домашно насилие, тъй като в крайна сметка това ще засегне дейността им\", каза представител на Националната партия. Нова Зеландия отдавна е новатор в защитата на правата на жените. През 1893 г. тя става първата страна света, където жените получават право на глас. /БТА", "date": "2018.07.25", "title": "Нова Зеландия въвежда платен отпуск за жертви на домашно насилие"}
{"url": "https://www.dnevnik.bg/politika/2018/07/25/3287152_radan_kunev_gerb_i_borisov_sa_nesposobni_na/", "text": "Разпад на управляващата коалиция прогнозира зам.-председателят на ДСБ Радан Кънев. В профила си в социалната мрежа \"Фейсбук\" той декларира, че ГЕРБ \"не може и не иска да носи отговорността за конструктивното партньорство на коалицията\" и има \"инстинкт да удуши най-близкостоящия\". Нападките между партиите на Волен Сидеров и Валери Симеонов продължават през медиите вече седмица и засега няма  решение за съдбата на коалиция \"Обединени патриоти\" . Ето цялата позиция на Радан Кънев: На пръв поглед \"Обединени патриоти\" са просто кретени. Дори по-големи, отколкото бяхме ние от \"Реформаторски блок\" през 2014/15 г. В дълбочина обаче проблемът е много по-съществен:", "date": "2018.07.25", "title": "Радан Кънев: ГЕРБ и Борисов са неспособни на конструктивно партньорство"}
{"url": "https://www.dnevnik.bg/sport/2018/07/25/3287143_el_maestro_se_nadiava_cska_da_uvelichi_vremeto_v_koeto/", "text": "Треньорът на ЦСКА Нестор eл Маестро се надява отборът постепенно да започне да увеличава времето, в което надиграва съперниците си. Думите му дойдоха в навечерието на мача с \"Адмира\" (Вакер) на \"Българска армия\". Червените посрещат австрийците в четвъртък в 20.00 часа в първи мач от втория квалификационен кръг в Лига Европа. Ел Маестро заяви, че има вяра и увереност в играчите си, както и че \"всички знаят колко важен за ЦСКА е този мач\". Треньорът е доволен от първите 25 минути на вторите полувремена от домакинствата срещу \"Рига\" и \"Локомотив\" (Пловдив). \"Трябва да работим много здраво, за да удължим този период на превъзходство, в който изглеждаме като много добър отбор. Не е възможно да е 90 минути, но трябва да е повече от 25-30 минути.\" И добави: \"Моите отбори обикновено играят второто полувреме по-добре от първото. Обикновено имат физическо превъзходство и са по-динамични.\" \"Трябва да сме агресивни на точното ниво. Познавам отлично \"Адмира\" от миналия и от този сезон. Млад отбор са, а нивото на първенството им е по-високо от това на българското.\" Ел Маестро отговори уклончиво на въпросите, свързани с това какви ще са ходовете му за компенсиране на големите липси. ЦСКА ще е без наказаните Николай Бодуров, Кристиан Малинов и Тиаго Родригес, както и без контузения Енрике Рафаел. \"Ако имах възможност да отменя наказанието на един от футболистите ни, със сигурност това би бил нашият капитан (Бодуров). Борис (Секулич) е добра възможност за тази позиция. Привлякохме го в отбора, защото той може да играе на различни постове в защитата.\" Очакванията му са \"Адмира\" да играе на първо място с идеята да не загуби. \"Надявам се да имаме същия резултат (както при постигнатите победи), а как ще стигнем до него не ме интересува. Няма да е изненада, ако спечелим. Няма да е голяма изненада и ако \"Адмира\" победи. От тази гледна точка, каквато и да е победа за нас, ще е много добър резултат\", добави той. Ел Маестро смята, че ръководството ще привлече още един или двама футболисти преди края на трансферния прозорец.", "date": "2018.07.25", "title": "Ел Маестро се надява ЦСКА да увеличи времето, в което играе като много добър отбор"}
{"url": "https://www.dnevnik.bg/biznes/2018/07/25/3287197_zabranata_za_brane_na_trjufeli_i_bilki_e_otmenena/", "text": "Забраната за бране на трюфели и билки е отменена. Това съобщи министърът на земеделието Румен Порожанов на среща с ръководството на Съюз на ловците и риболовците в България, цитиран от пресцентъра си. Тя беше наложена от няколко Регионални дирекции по горите и обяснена с мерките срещу африканската чума по свинете.  По-рано днес около 500  събирачи на трюфели протестираха  в Русе срещу тримесечната забрана, която според тях ги поставя при неравни условия спрямо посещаващите горите с друга цел - бране на билки, сеч, лов, пчеларство. Съюзът на ловците подкрепя забраната за лов на свине, която министърът наложи днес след като вчера влезе в сила скоростна промяна в закона, която трябваше да го разреши. Мотивът на законодателя беше превантивният отстрел на диви свине, които могат да станат преносител на заразата от Румъния. Според ловците обаче ловуването през лятото създава опасност от инциденти и застрашава някои други видове дивеч, които в момента отглеждат малките си.", "date": "2018.07.25", "title": "Забраната за бране на трюфели и билки е отменена"}
{"url": "https://www.dnevnik.bg/sviat/2018/07/25/3287202_stotici_litri_bira_se_razliaha_na_put_v_polsha/", "text": "Полската полиция съобщи, че камион, превозващ стотици бутилки чешко пиво, се е преобърнал на път в Югозападна Полша, предаде агенция \"Асошиейтед прес\". Днес говорител на полицията в полския град Прудник заяви, че товарът - бира от чешките марки \"Холба\" и \"Литовел\" - бил зле укрепен и станал причина превозващият го полски камион да се преобърне на кръгово кръстовище вчера следобед. Никой не е пострадал, а нормалното движение в района било възстановено след около пет часа. Камионът пътувал от Чехия за град Вроцлав в Югозападна Полша. След съобщението на полицията на страницата ѝ във \"Фейсбук\" се появиха шеговити коментари, в които се изразяваше тъга за загубата на питието, отбелязва \"Асошиейтед прес\"./ БТА", "date": "2018.07.25", "title": "Стотици литри бира се разляха на път в Полша"}
{"url": "https://www.dnevnik.bg/sviat/2018/07/25/3287112_nepodgotvena_durjava_i_lipsa_na_plan_sa_prichinili/", "text": "Неподготвена държавна машина и липса на план за действие в извънредни обстоятелства – това са главните виновници за  трагедията в Гърция,  пише в. \"Катимерини\", позовавайки се на източници от специалните служби. Според тях  огънят е избухнал  силно още отначало в лесно запалителна иглолистна гора близо до Мити, а в същото време в региона са духали силни ветрове. Това е позволило пламъците да станат неконтролируеми много бързо и да стигне до брега само за няколко часа. В същото време пожарникарите и самолетите са се борили с друг огън в Кинета и са се забавили да реагират  на пожара в Мити . Опитни служители сочат, че липсата на план за действие е довела до смъртта на поне 74 души и според тях вината е на пожарната, местните власти и на генералния секретариат за гражданска защита, който би трябвало да координира отговорните агенции. Освен това припомнят, че държавата очевидно не е била подготвена въпреки предупрежденията, че в понеделник опасността от  горски пожари  в Атика ще е на най-високото ниво – четвърто. Макар вече да има спекулации, че пожарите са били запалени нарочно, според източниците на \"Катимерини\" за региона не е необичайно да има и десетина пожара. Те припомнят и думи на свидетели, че пламъците в Кинета са запалени от искри, дошли от електрическите стълбове.", "date": "2018.07.25", "title": "Неподготвена държава и липса на план са причинили трагедиите в Гърция"}
{"url": "https://www.dnevnik.bg/sport/2018/07/25/3287220_kintana_vze_epichna_pobeda_v_17-iia_etap_v_tura_tomas/", "text": "Найро Кинтана от отбора на \"Мовистар\" спечели 17-ия етап в Обиколката на Франция след епична битка по височините в Пиренеите. Колумбиецът беше най-добър в изпитанието от едва 65 километра между Банер де Люшон до Сен Лари Сулен за 2:21.27 часа със средна скорост от 27.57 км/ч. Кинтана атакува на последната височина от висша категория Кол дю Порте и до финала не беше застигнат. Благодарение на успеха си колумбиецът се изкачи с три места в генералното класиране и вече е пети. Най-близко до Кинтана завърши Дан Мартин (ОАЕ), който пристигна с изоставане от 28 секунди. Трети на 47 завърши Герант Томас от \"Скай\". Носителят на жълтата фланелка продължи с невероятното си представяне и направи нова решителна крачка към крайната победа в Тура. Уелсецът вече води с 1.59 минути пред Том Дюмулен. Съотборникът на Томас Крис Фрум се оказа големият губещ и вече е трети на 2.31 минути изоставане. Четвъртото си място запазва Примож Роглич (\"Лото Йъмбо\") на 2.47 минути зад Томас. Следват Кинтана (+3.30), Стивън Краусвайк (+4.19), Микел Ланда (+4.34), Ромен Барде (+5.13), Дан Мартин (+6.33) и Якоб Фулсанг (+9.31). \"Днес беше много тежко, но аз бях готов. Отдавна си избрах този етап, всичко беше предварително подготвено. В последните няколко дни не се чувствах много добре и това си пролича, защото загубих време в някои етапи. Въпреки това продължавам да имам увереност в моите сили и затова не мислех много преди да тръгна\", каза Кинтана след етапа. Победата е втора за него в Тура след 20-ия етап през 2013 г. Етапът започна по нов начин, като нямаше неутрална зона, а състезателите потеглиха със стартова решетка. Това обаче не доведе до атаки сред лидерите, които предпочетоха да карат със стабилно темпо. От самото начало се откъсна група, но Танел Кангерт успя да продължи сам по височината Кол де Пейрагюд. В групата на преследвачите беше носителят на фланелката на червени точки Жулиан Алафилип, а малко по-назад Алехандро Валверде със съотборника си от \"Мовистар\" Марк Солер. Още на първото изкачване Кинтана спираше два пъти за смяна на предна капла, но нямаше проблеми да се завърне в групата на фаворитите. Кангерт премина пръв през първото изкачване от Кол де Пейрагюд, а на следващата височина Кол де Вал Лурон-Азе Жулиан Алафилип го изпревари и взе нови 10 точки в класацията за катерачи. В групата на фаворитите AG2R наложи високо темпо за лидера си Ромен Барде, което обаче не доведе до проблеми за останалите. Все пак групата премина изкачването с много висока скорост и постави нов рекорд на Вал Лурон (21:25 минути), благодарение на здрава смяна от Марк Солер (\"Мовистар\"). Решителните действия станаха на последното изкачване от висша категория Кол де Порте (2215 метра). Солер зададе високо темпо и подготви атака на Кинтана, която дойде около 10 км преди финала. Колумбиецът бързо се откъсна и застигна Валверде, който започна да му помага. В основната група Ромен Барде изостана около 5.5 км преди финала, а останалите започнаха да се атакуват. Първи действия предприе Роглич, но въпреки това \"Скай\" имаше числено предимство спрямо останалите, като Ваут Пулс и Еган Бернал водеха за своите лидери. До края на изкачването Роглич опита още една атака, при която се видя че Фрум има проблеми и вече не можеше да следва останалите. Герант Томас започна да догонва сам съперниците си, а в последните 500 метра успя да се откъсне от Роглич и Дюмулен. Носителят на зелената фланелка Петер Саган имаше падане след второто изкачване, изгубвайки контрол на спускането. Словакът все пак успя да се върне на велосипеда, а от отбора му \"Бора\" докладваха, че няма сериозни наранявания. В четвъртък предстои преходен етап от 171 километа между Три сю Без и По, който е сравнинен характер. Денят дава шанс за изява на спринтьорите. В петък пък е решителната битка в Пиренеите, когато колоната ще изкачва известните върхове Турмале и Обиск.", "date": "2018.07.25", "title": "Кинтана взе епична победа в 17-ия етап в Тура, Томас се доближи до крайния успех"}
{"url": "https://www.dnevnik.bg/politika/2018/07/25/3287213_menda_stoianova_uprekna_ikonomicheskata_komisiia_za/", "text": "Председателят на парламентарната комисия по бюджет и финанси Менда Стоянова упрекна работата на колегите си от икономическата комисия, които не са установили, че измененията в закона за приватизацията биха могли да увредят държавния интерес и да бъдат квалифицирани като лобистки. \"В Народното събрание се гласуват много закони. Има много детайли и комисиите, които отговарят за тях, извършват преглед на текстовете и там се обсъжда кое е добро и кое не. В Икономическата комисия не е имало никакъв дебат, че тези текстове биха могли да бъдат квалифицирани като лобистки и да увредят държавния интерес\", каза Стоянова пред БНТ в коментар на  президентското вето  върху закона, което днес  икономическата комисия единодушно подкрепи.  Председател на Икономическата комисия е депутатът от БСП Петър Кънев, ГЕРБ има 9 представители, БСП - 7, а Обединените патриоти и ДПС - по двама. От стенограмата на обсъждането на спорните текстове на второ четене се вижда, че никой не иска да вземе думата, а те са подкрепени от 9 депутати, 7 се въздържат и само 1 гласува против. \"Така се получи\" - с тези думи Стоянова обясни подкрепата на ГЕРБ в пленарната зала за законопроекта, който облагодетелства компании, сключили сделки между 2008 и 2013 г. и неизпълнили приватизационните си ангажименти. Вносители бяха депутати от две от партиите в коалицията \"Обединени патриоти\" - \"Атака\" и ВМРО, а  вицепремиерът Валери Симеонов  (представител на третия партньор НФСБ) нарече поправките лобистки и в полза на Георги и Кирил Домусчиеви. \"Те отново не бяха изкомуникирали темата както трябва и по-голямата парламентарна група беше въвлечена в този дебат, по който не сме страна\", добави Стоянова. Депутатът от БСП Стоян Мирчев, който взе участие в същото предаване, пък обвини ГЕРБ, че са прокарали промените с процедурни хватки. \"Точката беше планирана за четвъртък и беше използвана процедурна хватка да мине, когато ние не сме в пълен състав в пленарната зала. Част от колегите бяха на протест,\" каза Мирчев. Той подчерта, че единствено депутатите от БСП са гласували против в пленарната зала, докато изменението минало с гласовете на ГЕРБ и ДПС. Депутатите от БСП ще обсъдят как да не бъдат подвеждани занапред.", "date": "2018.07.25", "title": "Менда Стоянова упрекна икономическата комисия за грешката с приватизацията"}
{"url": "https://www.dnevnik.bg/bulgaria/2018/07/25/3284214_deputatite_reshavat_dali_danuchnite_dela_shte_se/", "text": "Народното събрание продължава днес с приемането на второ четене на мащабните промени в Административнопроцесуалния кодекс (АПК). Те се приемат на части и докато правната комисия не беше свършила още законопроекта, в пленарната зала окончателно бяха приети първите текстове в него. Едно от спорните предложения, на което държи много председателят на Върховния административен съд (ВАС) Георги Чолаков, предвижда жалбите срещу ревизионните актове на данъчните да се разглеждат от административните съдилища в цялата страна.  Правната комисия не подкрепи идеята и peши , че данъчните дела трябва да се разглеждат само в пет съдилища, както и сега - в Coфия, Пловдив, Варна, Бургас и Beлиĸo Търново. Целта на законопроекта е да се облекчи натовареният Върховен административен съд и да се изравни натовареността на останалите 28 съдилища. А решението на правната комисия беше крачка назад от целта.  Миналия четвъртък парламентът започна третата последна част на измененията, която включва и подсъдността на делата срещу НАП. По същото време обаче имаше заседание на пленума на Висшия съдебен съвет (ВСС), което попречи на Чолаков да присъства в пленарната зала. Председателят на правната комисия Данаил Кирилов (ГЕРБ) обясни, че шефът на ВАС е помолил за отлагане на това гласуване, за да може да присъства при приемането на текстовете за подсъдността на данъчните дела. Тази промяна на АПК, която води до изменение в Данъчноосигурителния процесуален кодекс (ДОПК) - т.е. жалбите срещу ревизионните актове на НАП да се гледат от административния съд по постоянен адрес/седалище на ищеца, изглеждаше безспорна. Още повече че в АПК беше записан окончателно принципът, че жалбите срещу индивидуални административни актове се разглеждат по адреса/седалището на адресата им. Правната комисия обаче се съобрази с възраженията на данъчните, че промяната ще ги натовари. Причината - нямали юристи във всички изнесени офиси из страната и трябвало да назначават нови хора или да правят разноски за пътувания на наличните юрисконсулти.  По думите на Чолаков това не е вярно - всички изнесени офиси на НАП имат юристи най-малкото защото там се издават и наказателни постановления, които се обжалват пред съответния районен съд и по тези дела се явяват представители на приходната агенция. Според него не е нормално заради удобствата на данъчните да страдат гражданите и те да бъдат товарени с разноски и неудобства от отдалечено правосъдие. Пред \"Дневник\" съдия Любомир Гайдов заяви, че се надява депутатите да се вслушат във волята на административните съдии, и допълни, че ако данъчните дела се гледат в цялата страна, ще има по-добър достъп до правосъдие. Повече четете  тук .", "date": "2018.07.25", "title": "Депутатите решават дали данъчните дела ще се гледат в цялата страна"}
{"url": "https://www.dnevnik.bg/sport/2018/07/25/3286676_ludogorec_se_izpravia_sreshtu_ungarskoto_prepiatstvie/", "text": "Стъпка по стъпка и с надежда за победа без допуснат гол. С тази философия \"Лудогорец\" приема \"МОЛ Види\" в първа среща от втория квалификационен кръг в Шампионската лига. Двубоят е тази вечер от 20.00 часа в Разград. Мениджърът на българския първенец Пауло Аутуори предупреди, че футболистите му трябва да подходят с внимание към мача с унгарците, познати доскоро под името \"Видеотон\". От една страна, бразилецът посочи, че няма как занапред в турнира да се очакват  гръмки победи, подобни на тази със 7:0 срещу \"Крусейдърс\" в предния кръг . От друга, той изтъкна, че е нередно отборът му да гледа към третия квалификационен кръг, където  е възможен мач с някой между \"Клуж\" и \"Малмьо\" . \"За нас важен е следващият мач. Момчетата мечтаят да влязат в групите на Шампионската лига, а между тази мечта и действителността име едно препятствие, което е \"МОЛ Види\". Отборът трябва да направи всичко по силите си, за да преодолее това препятствие и да се доближи още до тази мечта\",  каза Аутуори . Бразилецът даде ясен знак, че изисква от играчите си да играят с максимална концентрация във всеки двубой. Той направи сравнение с включването на лампа. \"Ако непрекъснато палите, гасите, палите, гасите, в един момент може да не успеете да запалите. Няма как да сме съсредоточени в Шампионската лига, а в първенството да не сме.\" Отборът започна много добре сезона с четири победи, в които не допусна гол. В дебюта на Аутуори шампионите се наложиха с 1:0 срещу \"Славия\" и спечелиха Суперкупата. След това дойдоха успехите със 7:0 и 2:0 срещу \"Крусейдърс\". В неделя тимът не игра убедително, но тръгна с  победа с 1:0 срещу \"Етър\"  към поредната защита на титлата си в първенството. \"МОЛ Види\" прескочи предния кръг в Шампионската лига с трудности. Унгарците стигнаха до 1:1 и победа с 2:1 в реванша срещу \"Дюделанж\". В първенството съперникът на \"Лудогорец\" тръгна с успех с 4:0 срещу \"Кишварда\".", "date": "2018.07.25", "title": "\"Лудогорец\" се изправя срещу унгарското препятствие, стоящо на пътя към мечтата"}
{"url": "https://www.dnevnik.bg/evropa/2018/07/25/3286766_trump_posreshta_junker_dnes_sled_kato_obiavi_vnosnite/", "text": "Преговори с \"конкретни предложения\" или приятелски разговор за търговия - Съединените щати и Европейската комисия се готвиха с различни очаквания за посещението на председателя на ЕК Жан-Клод Юнкер във Вашингтон, където той ще се срещне с американския президент Доналд Тръмп по-късно днес. Визитата цели да облекчи напрежението заради търговските спорове от последните месеци, но ЕС е готов да отвърне, ако САЩ  наложат мита на европейските автомобили , коментира наскоро еврокомисарят по търговията Сесилия Малмстрьом, която ще пътува заедно с Юнкер. Едва ден преди тези разговори обаче Тръмп побърза да защити в профила си в \"Туитър\" решенията си на наложи наказателни мита на вноса на стомата (25%) и алуминий (10%), които засегнаха и Европа. \"Митата са най-великото нещо! Или страна, която се е отнасяла нечестно със Съединените щати в търговията, договаря справедливо споразумение, или ѝ се налагат мита. Толкова просто е - и всички говорят за това\", обяви Тръмп в социалната мрежа. В понеделник говорител на комисията каза, че Юнкер и Малмстрьом не отиват, за да правят каквито и да било конкретни предложения. Само часове по-рано икономическият екип на Тръмп даде да се разбере, че очаква \"значимо\" предложение от гостите във Вашингтон. Тръмп вече е заплашвал в типичния си стил, че ако Юнкер не предложи големи търговски отстъпки при посещението си във Вашингтон идната седмица, Европа  трябва да очаква \"огромно възмездие\" . Администрацията му системно критикува  търговския излишък на ЕС със САЩ  в размер на 150 млрд. долара,  както и този на Китай , обвинен от Белия дом в нечестна търговия\". След като ЕС наложи мита на стоки на стойност 2.8 млрд. евро от САЩ (от бърбън до мотоциклети), Малмстрьом каза се подготвя  списък с балансиращи мерки , който да бъде наложен в отговор на обещаваните от Тръмп мита върху продукти на европейската автоиндустрия. Според \"Блумбърг\" за американски компании и индустриални асоциации става все по-трудно да се справят с ефекта от митата и се обръщат до американските институции, за да търсят облекчения с аргумента, че подобни мерки са на практика данък върху потребителя.", "date": "2018.07.25", "title": "Тръмп посреща Юнкер днес, след като обяви митата за \"най-великото нещо\""}
{"url": "https://www.dnevnik.bg/sviat/2018/07/25/3286775_erdogan_e_gost_na_jubileinata_sreshta_na_briks_v_jujna/", "text": "За десети път в историята си и за втори път на африканския континент лидерите от БРИКС, групата на пет от големите развиващи се икономики в света, се събират на среща на върха. В допълнение към обичайните призиви за по-тясно сътрдничество и критики на онези, които поставят под въпрос нуждата от формата, юбилейната среща ще е белязана както от гостуването на турския президент Реджеп Тайип Ердоган, така и от въпросите, които президентът Доналд Тръмп поставя пред световната търговия. Според руски издания лидерите на Индия, Китай, Русия, Бразилия и Южна Африка смятат да обсъдят правилата на играта в дигиталната икономика в епохата на Четвъртата индустриална революция. Срещата им ще е съпътствана от още над десет прояви в Йоханесбург с участието на представители на \"петорката\" - парламентаристи, бизнесмени, финансисти, митничари, младежи, спортисти. В анализ преди срещата \"Независимая газета\" писа, че значението на БРИКС нараства за Русия заради влошените ѝ отношения със Запада. Най-динамичният играч в голяма част от времето, откакто съществува БРИКС - Китай - също се изправя през трудности: според прогноза на Организацията за икономическо сътрудничество и развитие Китай ще свали темпото на ръст първо до 6.7%, а после до 6.4 на сто или дори още повече, ако се разгори търговската война със САЩ. Така според руския икономически министър Максим Орешкин на срещата ще се отдели специално внимание на темата за световната търговия. Според Чжан Цзюн, помощник на китайския външен министър, ще се говори и за по-тясна координация в макроикономическата политика като мярка срещу едностранния търговски протекционизъм. \"Ако не действа договорена и базирана на правила търговска система, значи (търговията) е въпрос на власт. А едностранният подход не е нещо, което бихте искали да видите\", казва за \"Ройтерс\" Роб Дейвис, министър на търговията на Южна Африка. В дневния ред е и по-активното използване на ресурси от Новата банка за развитие, създадена от страните членки в Шанхай, като в Русия например инвестициите може да надхвърлят един милиард долара (и общо 4 млрд. за всички държави от БРИКС) тази година. Влияние в Африка Темата на срещата е обявена като \"БРИКС в Африка: сътрудничество с развиващите се страни, насочено към приобщаващ растеж в епохата на Четвъртата индустриална революция\". В дискусиите ще участват още 19 африански държави (повечето от тях като председатели на регионални сдружения), защото БРИКС иска да покаже, че може да влияе върху цяла Африка. Китай, който от години задълбочава отношенията си с африкански страни, вече зададе тон на това. След преговори с китайския си колега Си Цзинпин южноафриканският президент Сирил Рамапоса каза, че Пекин ще инвестира 14.7 млрд. долара в страната и ще вземе мерки за увеличаване на вноса от нея. В последните дни Си вече посети Сенегал и Руанда, където подписа общо 25 спаразумения за сътрудничество за заеми, изграждане на пътища, обновяване на болници и други. На подобна обиколка (в Рунда и Уганда преди Южна Африка) е и индийският премиер Нарендра Моди. В една от сесиите ще участва и турският президент Ердоган, който по това време ще е на четиридневно посещение на континента - три в Африка и един в Замбия (за пръв път турски държавен глава ще е там). Формалната причина е, че Турция сега председателства Организацията за ислямско сътрудничество, а за нея има предвидено участие на събитието. Освен това Ердоган ще се срещне с руския си колега Владимир Путин в кулоарите на срещата на върха. Според помощника на Путин Юрий Ушаков двамата ще обсъдят ситуацията в Сирия. Хвалебствия и критики БРИКС започва от инвестиционната идея на британеца Джим О'Нийл, главен икономист на американската банка \"Голдман Сакс\". Той предсказа навремето бурен възход на най-големите развиващи се икономики и препоръча на инвеститорите да купуват ценни книжа на четири страни, тогава известни като БРИК (преди Южна Африка да се присъедини). Не само международните инвеститори, но и лидерите на изброените страни харесаха идеята; държавите решиха да образуват неформална организация. Седемнайсет години по-късно О'Нийл не е изгубил вяра в БРИКС, сочи негово скорошно интервю за китайската агенция \"Синхуа\". Според него те продължават да имат значително влияние в света въпреки забавеното си развитие от последните години. Страните от БРИКС действително бележат зашеметяващ ръст на икономиките си от 2000 г. насам, когато общият им брутен вътрешен продукт е около 2.7 трлн. долара. За миналата година е 17 трлн. - повече от този на ЕС. За разлика от евросъюза обаче те трудно биха могли да се определят като ориентирани към създаване на търговски блок - за 5 г. търговията между тях (312 млрд. долара) спадна с 9%. Потенциалът им да бъдат мощен съюз, алтернативен на Запада,  си навлича критики  и заради разнопосочните интереси - понякога противоречащи си - които се опитват да скрият със сътрудничеството си, а и заради редица вътрешни проблеми във всяка от страните. Въпроси предизвиква и непропорционалната роля на Китай, на който се дължи 80% от търговията в рамките на БРИКС и който изпъква като водеща страна в \"петорката\".", "date": "2018.07.25", "title": "Ердоган е гост на юбилейната среща на БРИКС в Южна Африка"}
{"url": "https://www.dnevnik.bg/bulgaria/2018/07/25/3286599_malki_obshtini_dariavat_na_mvr_gorivo_i_durva/", "text": "Гориво, дърва за огрев, изложбени пана, гладачен каландър - това са част от даренията, които МВР е получило от началото на годината до края на юни, показва справка на \"Дневник\" в регистъра на ведомството. Общата стойност на подаръците е над 740 хил. лева. За пореден път най-големият дял, който държавният бюджет дава на МВР, не е бил достатъчен за нуждите на ведомството. Даренията за миналата година бяха  в размер на 2 162 075 лв . Дарители са основно общини, включително и сравнително малки Общо 40 са даренията, направени от общини. Най-често местната власт е подарявала на полицията гориво и дърва за огрев. Най-голямото дарение от този тип е от община Ямбол, направила ремонт за 20 хиляди лева на местното районно управление. Община Гълъбово пък е дарила изложбени пана за над 1600 лв. Община Кайнарджа, в която живият по-малко от 5 хил. души, е снабдила на два пъти на полицията с гориво за общо 6 400 лв. Сред другите дарители на гориво са Върбица, Опан, Тутракан, Несебър в размер на 6 000 лв. Общо 135 хил. лв. за бензин, нафта или газ са дали Средец, Приморско, Созопол, Поморие и Камено. Горските стопанства на 11 общини са дарили дърва за огрев или горене за над 11 хил. лв. Полицията в Бяла Слатина е получила дограма за 2 хил. лв. от общината. Местната власт в Севлиево пък е дарила вещи и услуги за 13 хил. лв. Община Девин е дала акумулатори за 350 лв., а Рудозем - движими вещи за 910 лв. Наркотестове са получили полициите в Нови пазар и Пловдив. Смолян е предоставил гуми и акумулатори за 1 200 лв., а Гълъбово - исторически материали за 1 600 лв. Американски департамент е дарил компютри и камери за близо половин милион лева Сред международните спонсори на министерството са Националната агенция за борба с престъпленията на Великобритания, която е дарила на МВР специално оборудване за 75 400 лв. Подаръкът на офиса на тайните служби на САЩ към американското посолство в София е на стойност от 12 хил. лв. под формата на лаптоп, твърди дискове, комбинирани инструменти , фенерчета и калъфи за тях. Департаментът по енергетика на САЩ е дал на българското вътрешно министерство 406 290 лв. за компютърни системи и конфигурации, мрежови устройства, антена и др. Дарение сам на себе си Ведомственото предприятие \"БМВ\" ЕООД е дарило на МВР прахосмукачка, дивани, гладачен каландър и мебели за над 1 500 лв. Държавното \"Мини Марица-Изток\" АД е дало транспортни гумени ленти за 2 040 лв. А Българският червен кръст - техника, лекарствени материали и консумативи за 39 хил. лв.  Общините са редовните дарители от 7 години Общините са редовните дарители вече от 2011 година, когато тогавашният вътрешен министър Цветан Цветанов забрани МВР да получава дарения от физически лица и фирми. Това се случи след като в.\"Сега\" и \"Дневник\" разказаха в свои разследвания, че спонсори на МВР са осъдени, криминално проявени и разследвани. Порочната практика обаче се запази, като просто се видоизмени - частници даряваха общините, а местната власт МВР. Впоследствие министър Цветлин Йовчев (кабинетът \"Орешарски\") забрани всички дарения. С приемането на Закона за МВР, когато вътрешен министър е Веселин Вучков от кабинета \"Борисов 2\", беше записано, че ведомството може да получава дарения от общини, държавни структури и предприятия, международен орган или организация, чуждестранен държавен орган, Европейският съюз, орган или институция на Европейския съюз.", "date": "2018.07.25", "title": "Малки общини даряват на МВР гориво и дърва, американски департамент - компютри"}
{"url": "https://www.dnevnik.bg/sviat/2018/07/25/3286750_bivsha_kriket_zvezda_iska_da_stane_premier_na_pakistan/", "text": "Пакистанският земевладелец и политик Махдум Хурсо Бахтияр наскоро смени за трети път за десетилетие своята партия. Това е малко вероятно да му попречи да запази депутатското си място на изборите този месец - благодарение на лоялността към политическа династия, господстваща в политиката в тази част на Централен Пакистан от поколения. \"Живеем тук от осем столетия\", каза Бахтияр, който ще се бори за преизбиране под знамената на опозиционната партия на бившата звезда в крикета Имран Хан. Преди това той напусна управляващата партия на отстранения от власт бивш премиер Наваз Шариф. \"Ако живееш в даден район толкова дълго, имаш възможността да натрупаш обществен и политически капитал\", каза той пред \"Ройтерс\" в интервю в своето имение с мраморен под, скрито сред богатите мангови плантации на село Мианвали Курешиан в южната част на провинция Пенджаб. Подобно извънредно голямо влияние като това, на което се радват десетки аристократични родове в селските райони на Пенджаб благодарение на непроменяни през вековете социални, племенни и религиозни традиции, е ключов фактор за стратегията на Хан да спечели парламентарните избори в Пакистан на 25 юли. Дълбоко окопали се местни властови балансьори, които включват местни феодали, племенни вождове, старейшини на кланове и духовни водачи и са известни в Пакистан с названието \"избираемите\", държат около една четвърт от общо 141 места в парламента от провинция Пенджаб. Провинция Пенджаб, бившата изборна крепост на рода Шариф, дава над половината от 272-те места в Националното събрание на Пакистан, което я превръща в основното полесражение в предизборната надпревара. Хан преди е казвал, че според него една победа над избираемите в тази провинция може да отслаби хватката на рода Шариф върху Пенджаб и да му отвори пътя към властта. Досега най-малко 21 депутати от Пенджаб са избягали от партия \"Пакистанска мюсюлманска лига - Наваз\" (ПМЛ-Н) към партията на Хан \"Техрик и инсаф\" (Движение за справедливост), което говори, че стратегията дава плодове. При положение че социологическите проучвания също показват засилване на позициите на Движението за справедливост (ДС), Хан все повече е спряган от анализаторите за следващ премиер. Но приемането на политически номади от традиционните елити крие риска да навреди върху образа му на кандидат на промяната. На предишните избори Хан ухажваше блока на избираемите, но след което избраха ПМЛ-Н на Шариф, щом тя дойде на власт през 2013 г. Заместник-председателят на ДС и аристократичен суфитски старейшина Шах Мехмуд Куреши заяви, че партията е станала \"прагматична\" след изборите през 2013 г., на които тя заложи на идеологически кандидати, които не владееха \"изкуството на воденето на предизборна кампания\". \"Нужен ни е брой (в парламента)\", каза Куреши пред \"Ройтерс\" в отговор на въпрос за привличането в партията на избираемите. \"Ако отстъпваме по брой, как да осъществим своята програма за промени?\" Бившият капитан на националния отбор по крикет на Пакистан Имран Хан основа ДС през 1996 г., но едва в последно време направи пробив като реален претендент за властта. Шариф, който влезе в сблъсък с военните, преди да бъде отстранен от власт от Върховния съд миналата година, твърди, че представители на военното разузнаване са склонявали негови депутати да сменят лагера и да издигнат Хан до властта. Пред \"Ройтерс\" няколко политици от видни южнопенджабски родове заявиха, че хора, които според тях са били агенти на разузнаването, са ги заплашвали с дела за корупция, ако не се откажат от ПМЛ-Н. \"Ройтерс\" не може да потвърди чрез независим източник достоверността на описаните от тях събития, а военните, които са управлявали страната през почти половината от историята ѝ, отричат да се месят в съвременната политика. Хан отхвърли твърденията, че е в съглашателство с генералите. Критиците заклеймяват избираемите като опортюнисти, които менят принадлежността си в зависимост от това накъде духат електоралните ветрове, и ги обвиняват в продажба на своята лоялност, за да си запазват достъпа до ресурси. \"Това става на почти всички избори\", каза главният редактор на излизащия на урду вестник \"Дейли джанг\" Сухаил Вараич. \"Но (защото, както изглежда) на ПМЛ-Н няма да бъде позволено да дойде на власт и определено ДС е фаворитът на нашия елит\", добави той, имайки предвид някои елементи в армията, съдебната система и бюрокрацията. Хан - човек, водещ кръстоносни походи срещу корупцията, прекара години в периферията, заклеймявайки влиятелните политически династии като симптом на нечестна и подкупна политическа система. Сега той защитава съюза си с избираемите, окачествявайки го като необходим. \"Аз се явявам на избори в Пакистан, а не в Европа\", каза миналата седмица Хан за англоезичния вестник \"Дон\". \"На избори се явяваш, за да победиш. Не се явяваш на избори просто за да бъдеш добро момче. Искам да спечеля.\" Но прегръдките му с подобни традиционни властови балансьори разгневиха редови членове на партията му. \"Избираемите влизат в пълен разрез с нашата философия. Партията беше основана с идеята за меритокрация и справедливост. Това ще я съсипе\", каза партийният активист от ДС Асмат Малик по време на протест срещу избираемите пред дома на Хан в околностите на Исламабад. В Мианвали Курешиан, родното място на прадедите на Бахтияр в Южен Пенджаб, боси деца се влачат по селските улици, а местните жители се жалват от липса на питейна вода. Бахтияр придоби известност, след като участва в кабинета на бившия военен управник на Пакистан генерал  Первез Мушараф , който беше прекратил предишния мандат на Шариф в управлението с преврат. Присъедини се към партията на Шариф, когато последният се върна на власт през 2013 г. Изреждайки набързо статистически данни на Световната банка за бедността в Южен Пенджаб, Бахтияр заяви, че си е поставил за цел в живота да намали неравенството. Той иска по-високи данъци и социална държава. \"Или си символ на регресивните сили, или решаваш да поведеш прогресивните\", каза той. \"Вече 21 години аз избирам второто.\" Единствената е братовчед му Махдум Шахабудин - друг бивш министър и ръководен кадър в Пакистанската народна партия, който на местно равнище е почитан и като духовен водач и пазител на суфитска светиня. Шахабудин, който е пряк потомък на един от мисионерите, донесли исляма в региона преди повече от 700 години, заяви, че наследствената му роля \"все още има тежест сред избирателите\". И двамата са съгласни, че политическото влияние на родове като техните намалява - тенденция, отдавана от анализаторите на стремителната урбанизация, по-доброто образование и възхода на социалните мрежи, които правят хората по-осведомени. Но избираемите остават най-добрият залог за ДС, за да спечели в Южен Пенджаб, каза Хан наскоро. Бахтияр, който заяви, че никога не е бил принуждаван или увещаван от Междуведомственото разузнавателно управление (военното разузнаване), признава, че преминаването му от ПМЛ-Н към ДС не е на идеологически основания. Той беше начело на блок от депутати, искащи провинция Пенджаб, където живее над половината от 208-милионното население на Пакистан, да бъде разделена на две и за южната ѝ част, която е най-бедна в най-богатата пакистанска провинция, да се отделят повече пари. Хан се е съгласил да бъде създадена нова провинция и е получил подкрепата на Бахтияр, както сам каза последният. \"Тъй като от Хибер до Карачи ДС се очертава като новата партия на хоризонта, това беше най-доброто, на което можехме да заложим\", заяви Бахтияр. /БТА", "date": "2018.07.25", "title": "Бивша крикет звезда иска да стане премиер на Пакистан на вота днес"}
{"url": "https://www.dnevnik.bg/sport/2018/07/25/3286838_barselona_otmukna_brazilec_ot_bordo_sled_kato_roma_go/", "text": "Бразилецът Малкъм е третото ново попълнение на \"Барселона\", след като каталунците обявиха привличането му от френския \"Бордо\". Фланговият нападател е купен за 41 милиона евро, а Малкъм подписа договор за пет години до края на сезон 2022-23. Испанският шампион буквално отмъкна Малкъм под носа на \"Рома\", след като в понеделник по обед римските \"вълци\" обявиха, че са постигнали договорка с \"Бордо\" и остава играчът да пристигне за прегледи и подпис. В крайна сметка няколко часа по-късно Малкъм се озова в Каталуня. \"До понеделник всичко беше наред, но във вторник се чух с агента на Малкъм Фернандо Гарсия, който имаше среща с \"Бордо\", за да потвърдят сделката. Изведнъж обаче той ме изненада, като каза, че искат подобрена оферта, защото \"Барселона\" също имат интерес\", оплака се спортният директор на \"Рома\" Мончи. Според него каталунците не са постъпили коректно, но той не знае дали \"Рома\" може да има претенции. \"Вярно е, че нямахме нищо подписано, но разменихме много съобщения, чакахме играчът да дойде\", добави директорът на римските \"вълци\". Бразилецът прекара две години в \"Бордо\", в които вкара 23 гола в 96 мача. Преди да заиграе на стадион \"Матмут Атлантик\", Малкъм беше част от \"Коринтианс\". Той ще бъде 40-ият бразилец, който облича екипа на \"Барселона\". Дотук каталунците взеха двама нови през лятото – халфа Артур, както и  централния защитник Клеман Ленгле .", "date": "2018.07.25", "title": "\"Барселона\" отмъкна бразилец от \"Бордо\", след като \"Рома\" го обяви за ново попълнение"}
{"url": "https://www.dnevnik.bg/sviat/2018/07/25/3286842_jertvite_na_pojarite_v_gurciia_veche_sa_74/", "text": "Жертвите на  пожарите в Гърция  вече са 79. По последни официални данни пострадалите са 187, съобщава \"Франс прес\". Пожарникарите продължават днес издирването на хора, блокирани в обгорените къщи и коли в района на гръцките курорти Мати и Рафина. Васил Иванов, временно управляващ посолството на България в Атина обяви пред БНТ, че няма информация за други пострадали българи освен жената, за която се разбра вчера. Той посочи, че в района на пожарите няма ток, пострадала е инфраструктурата и няма условия за туризъм. Говорителят на посолството на Гърция в София Мария Тирополи поясни, че в тези райони повечето почиващи са местни хора и много по-малко чужденци. Също потвърди, че там няма условия за туризъм, а унищожените от пожарите къщи вече са около 2 хил. Определено като \"национална трагедия\" от медиите в страната, бедствието сполетя района, намиращ се източно от Атина, в понеделник следобед. Заради ветрове със скорост 100 км/ч огънят бързо се разпространи и обхвана Мати, изгаряйки стотици жилищни сгради. Жители и туристи побягнаха панически към близкия плаж, където някои от тях трябваше да останат над един час във водата, за да се спасят. Около 100 пожарникари, подпомогнати от полицията и десетки доброволци, търсиха през целия вчерашен ден евентуални жертви в пострадалата зона. До момента няма оповестени данни колко хора са в неизвестност. На специално създадена платформа близките на хора в неизвестност могат да публикуват там техни снимки. От общо 187 хоспитализирани 82 души останаха вчера вечерта в болница, от които 10 са в сериозно състояние. Сред тях има и 11 деца, които са без опасност за живота. Поне 6 души са се удавили. Около 715 са били евакуирани с военни и частни плавателни съдове до пристанището в Рафина. Премиерът Алексис Ципрас обяви тридневен национален траур.", "date": "2018.07.25", "title": "Жертвите на пожарите в Гърция вече са 79 (допълнена)"}
{"url": "https://www.dnevnik.bg/sport/2018/07/25/3286841_arsenal_podkrepi_mesut_iozil_sled_otkazvaneto_ot/", "text": "Новият треньор на \"Арсенал\" Унай Емери подкрепи Месут Йозил след проблемите на халфа в родината му Германия.  Футболистът се отказа от националния отбор  в края на миналата седмица заради отношението, което е срещнал в Германия след  снимката с турския президент Реджеп Ердоган . В пространно писмо Йозил посочи, че е усетил \"расизъм и неуважение\" към себе си. \"Арсенал\" е домът на Йозил и той се чувства добре тук. Всички сме зад него и се радваме, че започва подготовка за новия сезон. Уважавам неговото решение, той е зрял човек и сам преценява. Не сме говорили, защото дойде скоро за лагера ни\", каза Емери. Баският специалист предпочете да не влиза в полемики с хората, които разкритикуваха Йозил за действията му. Според Емери германският футболист е силен психически и случката няма да се отрази на представянето му за \"Арсенал\". \"Виждам как работи, колко е отдаден. Убеден съм, че го очаква един много силен сезон с нас\", добави Емери. Йозил предизвика вълна от реакции в Германия след отказването си от националния отбор.  Германското правителство му отговори , че \"повечето турци в страната са добре интегрирани\", докато президентът на \"Байерн\" (Мюнхен) Ули Хьонес беше дори още по-краен в изказването си. Турският президент Реджеп Ердоган коментира във вторник, че  \"отношението към Йозил е расистко и неприемливо\" .", "date": "2018.07.25", "title": "\"Арсенал\" подкрепи Йозил след отказването от националния отбор на Германия"}
{"url": "https://www.dnevnik.bg/bulgaria/2018/07/25/3286850_bedstvenoto_polojenie_v_teteven_ostava/", "text": "Остава  бедственото положение в Тетевен  след падналите валежи и последвалото наводнение. Днес ще започне и опис на щетите, съобщава Би Ти Ви. Мъж е загинал при инцидент под връх Червен край Тетевен, докато се опитвал да премине през придошлите води. Десетки домове бяха наводнени в резултат на падналите 100 литра на квадратен метър. \"Имаше 13 бедстващи деца, които бяха в една вила в село Гложене. С помощта на екипите на пожарната тези деца са извадени от вилата и са в безопасност. Залята е пречиствателната станция на село Гложене също от реката. В село Градежница бяха отводнени всички къщи, които бяха залети\", съобщи каза още кметът на Тетевен Младена Бояджиева пред \"Нова телевизия\". Малко по-късно от МВР уточниха, че евакуираните младежи от вилата са 17. Те са на възраст между 15 и 17 години. Веднага след като децата били изведени на безопасно място, пожарникарите посетили и съседната къща, обитавана от семейство с малко дете. Мъжът категорично отказал да бъде евакуиран, но жената се съгласила заедно с 3-годишното им дете да бъдат изведени от жилището. Най-пострадалото село от наводненията е Градежница, а улица \"Люляк\" прилича на река. Отнесени са пътища и мостове. От МОСВ предупреждават, че се очакват интензивни валежи още два дни, което може да покачи речните нива на много места.", "date": "2018.07.25", "title": "Бедственото положение в Тетевен остава"}
{"url": "https://www.dnevnik.bg/sport/2018/07/25/3286844_napoli_startira_proekt_za_stroej_na_nov_stadion/", "text": "Президентът на  \"Наполи\"  Аурелио де Лаурентис обяви, че клубът е близо до придобиване на земя за строеж на нов стадион. Плановете на италианския филмов продуцент и бизнесмен са съоръжението да е с капацитет 30 хиляди места. \"Много близо съм до приключване на сделка за земя с площ 100 хектара, където да построим стадион и спортен център\", каза Де Лаурентис пред \"Гадзета дело спорт\". \"Действам внимателно да не засегнем по някакъв начин екологични проекти или да не нарушим значението на региона. Целта е до три години да завършим прокета и да имаме нов стадион с 30 хиляди места\". Бизнесменът не уточни точно къде ще бъде новият стадион, но каза, че не е задължително той да бъде на територията на Неапол, където разрешителните за строеж се издават по-трудно. По думите на Де Лаурентис стадионът ще е близо до транспортни връзки и жп гара. \"Наполи\" играе на стадиона си \"Сан Паоло\" от 1959 г. насам. Съоръжението претърпя два основни ремонта – първо през 1990 г., а след това и миналата година. В момента капацитетът на \"Сан Паоло\" е 55 хиляди места. Президентът на неаполитанците обясни, че взима като пример за развитие \"Манчестър сити\". Английският шампион откри през миналата година новата си тренировъчна база, която включва 16 игриа, три фитнес зали, както и най-различни модерни съоръжения за младежките формации.", "date": "2018.07.25", "title": "\"Наполи\" стартира проект за строеж на нов стадион"}
{"url": "https://www.dnevnik.bg/bulgaria/2018/07/25/3286858_lovci_na_trjufeli_protestirat_sreshtu_zabrana_da/", "text": "Близо 500 \"ловци\" на трюфели от цялата страна протестираха в Русе срещу 3-месечната забрана да търсят в горите деликатесния продукт. Тя е наложена от регионалните дирекции на горите в цялата страна заради опасността от африканска чума по свинете. Търсачите на трюфели настояват наложеното ограничение да отпадне, тъй като все още у нас не е открито огнище на африканска чума по свинете. Те смятат, че забраната да обикалят горите с кучетата е дискриминационна. Освен това смятат, че ограничението не се отнася за други групи, които също могат да станат потенциален източник на разпространение на болестта. Росен Иванов - председател на Асоциацията на търсачи на трюфели: \"Както ние ходим и работим в гората, така ходят и билкари, пчелари, дървари, пъдари, ловците, които ще ходят да ловуват диви свине и те ще ходят с 10 кучета. Ние, като ходим с кучета в гората, ние сме потенциално опасни да пренасяме заразата от тази чума, а ловците - за тях няма ограничение\". Търсачите на трюфели смятат, че държавата съзнателно ги държи в сивия сектор, тъй като още преди две години са предложили законодателни инициативи, които да регламентират събирането и износа на трюфели, но оттогава нищо не е направено. Димитър Димитров - председател на Националната асоциация \"Български трюфел: \"Проблемите са, че няма регламент, че няма никакви закони... има войнствено настроение между трюфелджии и горски. Трябва да се направи така, че не да воюваме помежду си, а заедно с държавата - в лицето на горското стопанство, да се измислят правила и регламенти, за да може това богатство, което има България, да можем да го съхраним, да го доразвием и да го популяризираме\". Мирното шествие на протестиращите премина около кръговото кръстовище в района на Дунав мост и стигна до сградата на общината. Гражданите се заканиха, че ако не бъдат чути, ще направят митинг на жълтите павета в столицата.", "date": "2018.07.25", "title": "\"Ловци\" на трюфели протестират срещу забрана да влизат в горите"}
{"url": "https://www.dnevnik.bg/sviat/2018/07/25/3286860_turciia_zameni_izvunrednoto_polojenie_sus_zakon_za/", "text": "Турският парламент гласува късно снощи спорен закон за сигурността, който ще ѝ позволи да продължи борбата с тероризма и след края на  продължилото две години извънредно положение , предаде \"Ройтерс\". Текстът бе разгледан член по член, а днес предстои окончателното му гласуване. Законът ще даде на местните власти в Турция разширени правомощия, за да могат да задържат по-дълго заподозрени или да уволняват държавни служители при случаи на връзки или контакти с терористични организации или други заплахи за националната сигурност. Срокът на действието му е три години. Критици смятат, че законът на практика възстановява извънредното положение, което бе отменено миналата седмица, дни след като президентът Реджеп Тайип Ердоган положи клетва като  държавен глава на новата президентска република . Поддръжниците му твърдят, че той ще помогне на Турция да излезе успешно от бурния период, в който бе през последните  две години от неуспелия опит за преврат  през 2016 г. Според тях текстът ще помогне за защитата от поддръжниците на живеещия в САЩ духовник Фетхуллах Гюлен, когото Анкара обвинява за пуча. \"Проведохме срещи с разузнаването, полицията и компетентните министерства и решихме, че ни трябват още три години, за да изкореним до дъно тази терористична група от страната си\", е казал депутатът от управляващата Партия на справедливостта и развитието (ПСР) Джахит Йозкан в интервю за онлайн изданието The Middle East Eye.", "date": "2018.07.25", "title": "Турция заменя извънредното положение със закон за сигурността"}
{"url": "https://www.dnevnik.bg/ot_vas/novini_ot_vas/2018/07/25/3286827_po_putia_na_tesnolineikata/", "text": "Теснолинейката Септември - Добринище е действаща и e единствената по рода си в страната. Свързва Добринище, Банско, Разлог, Якоруда и редица малки селища с Пловдив, София, Бургас. Идеята за нея е възникнала още от Първата световна война, когато се наложило да се използват родопските гори в Чепинско. Днес тя е предимно обект на туристически пътувания. На снимката: Там където Рила, Пирин и Родопите се докосват. Линията е с дължина 124,7 км, a малкото влакче е достъпно за пътувания всеки ден.", "date": "2018.07.25", "title": "По пътя на теснолинейката"}
{"url": "https://www.dnevnik.bg/bulgaria/2018/07/25/3286862_siderov_opredeli_kato_politicheska_greshka/", "text": "Слабост и политическа грешка е  да се отстъпва за Закона за приватизацията и следприватизационен контрол . Решението ще доведе до загуба от 300 млн. лв. за държавата. Това коментира лидерът на партия \"Атака\" Волен Сидеров в ефира на \"Нова телевизия\". Вчера президентът Румен Радев наложи вето на закона, който предвиждаше и по сключени вече приватизационни сделки ангажиментите да важат за 5, а не за 10 г. По-късно ГЕРБ обяви, че ще подкрепи ветото. \"Държавата има 30% в Българския морски флот. В момента нещата вървят към несъстоятелност на фирмата, а при това положение държавата не може да си вземе нищо от фирмата, а тези 30% се равняват на над 300 милиона лева в активи. Това, което настояват Валери Симеонов, Христо Иванов, Атанас Атанасов и президентът Румен Радев, ще доведе до загуби за България от 300 млн. лв.\", аргументира се той. Вицепремиерът Валери Симеонов обвързва поправките в закона с полза за мажоритарните собственици на флота - братя Домусчиеви, които благодарение на него биха си спестили санкция от 58 млн. лв. Според Сидеров в закона, който \"никой не е прочел\", няма лобизъм, като отговори и на обвиненията, че \"Атака\" и ГЕРБ са \"комбина, която спасявала редник Киро\". Като спасяване на редник Киро определи промените вицепремиерът Валери Симеонов. \"Но си спомням операцията по спасяването на редник Киро, но помня спасяването на редник Цеко, когато Симеонов изнуди Министерския съвет за Банско\", обяви Сидеров. Той съобщи, че ще внесе искане до главния секретар на Министерския съвет да представи информация кой и по каква процедура е позволил проверките по Черноморието, участвала ли е полиция в тях и защо. \"Не съм пратил Симеонов във властта, за да убива туризма, а да вдига доходите и пенсиите – не да \"утрепва\" фирми и стотици и стотици предприемачи, каза Сидеров пред \"Нова телевизия\". Ако той не може да се справи с това, да признае и ще търсим друг човек, добави лидерът на \"Атака\". \"Ако не получим извинения заедно с колегата Николай Александров, с който се намали на 5 години срокът, в който приватизатор трябва да спазва конкретен ангажимент по приватизационен договор, ще заведем съдебни дела за обида и ще окуражим премиера Борисов и Данаил Кирилов да направят същото\", каза Сидеров и призова Бойко Борисов да покаже \"кой е премиерът\".", "date": "2018.07.25", "title": "Сидеров определи като политическа грешка отстъпването от Закона за приватизацията"}
{"url": "https://www.dnevnik.bg/sviat/2018/07/25/3286861_desetki_zaginaha_pri_niakolko_atentata_v_jugozapadna/", "text": "Най-малко 38 са загиналите, а 37 - ранените, в сирийския град Суейда и села в околностите, съобщиха здравните власти в района за държавната телевизия \"Ихбария\", цитирана от \"Ройтерс\". Подобна информация идва и от неправителствената организация Сирийски център за наблюдение на правата на човека. Според сирийската информационна агенция САНА, цитирана от \"Ройтерс\" и ТАСС, поне едно от нападенията е било самоубийствено. Агенцията отбелязва, че мъж се е взривил близо до пазар в Суейда, докато властите се опитват да заловят бойци, които все още са в града с население над 70 хил. души. Полицията е успяла да ликвидира други двама души, преди да успеят да задействат взривните си устройства, се казва в съобщението на САНА.  Тази сутрин \"Ислямска държава\", която силите на президента Башар Асад и съюзниците му опитват да изтласкат от района, атакува и няколко села североизточно от града. Преди седмици сирийският режим и Русия обявиха, че са си  върнали контрола  върху Югозападна Сирия от  бунтовнически групи , но на територията останаха бойци на джихадистката организация.", "date": "2018.07.25", "title": "Десетки загинаха при няколко атентата в Югозападна Сирия"}
{"url": "https://www.dnevnik.bg/sport/2018/07/25/3286848_formula_1_prouchva_vuzmojonstta_holandskata_pista_asen/", "text": "Представители на Формула 1 ще посетят холандската писта \"Асен\" в близките седмици, за да проучат възможността трасето да приеме стартове от шампионата. Изпълнителният директор на пистата Лий ван Дам се срещна със собствениците на \"Либърти медиа\" по време на  Гран при на Германия  и обсъди напредъка в преговорите. \"Имахме позитивна среща и аз съм много доволен. До две или три седмици те ще дойдат в Асен\", каза Ван Дам. Инспекцията на FOM (Formula One Management) ще провери напредъка на холандците в желанието им да се включат във Формула 1. По-рано през годината състезателният директор на шампионата Чарли Уайтинг също пътува на място, за да инспектира пистата. Дългогодишният служител на Международната автомобилна асоциация (ФИА) обяви, че \"Асен\" се нуждае от съвсем леки модификации, за да приеме надпревари от Формула 1. Уайтинг определи пистата като достатъчно добра. \"Уайтинг даде положителна оценка, а неговото мнение е едно от най-важните. Сега трябва да дойдат останалите от техническия екип, които да проверят някои дребни детайли на трасето, както и съоръженията\", каза още Ван Дам. Холандската писта е известна като \"Катедралата на скоростта\". \"Асен\" е редовен домакин на състезания по мотоциклетизъм в MotoGP, но никога не е приемала Формула 1. Холандия е била домакин на 34 старта във Формула 1, като последният е през 1985, всички на пистата \"Зандворт\". Желанието на холандците е да се включат в календара през 2020 или 2021 г. Сроковете за следващия сезон вече са изпуснати. Предстои ФИА и Формула 1 да обявят окончателния календар на шампионата за 2019 г. преди Гран при на Белгия.", "date": "2018.07.25", "title": "Формула 1 проучва възможността за старт на холандската писта \"Асен\""}
{"url": "https://www.dnevnik.bg/evropa/2018/07/25/3286868_polskiiat_senat_odobri_sporen_zakon_s_koito_shte_se/", "text": "Полските сенатори приеха тази нощ спорен законопроект за избирането на нов председател на Върховния съд, съобщи \"Франс прес\". Шейсет сенатори гласуваха \"за\", трийсет гласуваха \"против\" и един се въздържа, а след вота представителите на опозицията скандираха \"свободни съдилища\" и \"свободна Полша\". Законът позволява да бъде избран нов председател на съда и поддръжниците му настояват, че той ще позволи това да се случи по-бързо. Според критици той всъщност ще даде възможност на управляващата партия \"Право и справедливост\" да смени сегашния председател Малгожата Герсдорф, тъй като тя не желае да напусне поста си преди края на полагащия ѝ се по конституция мандат. Законопроектът, който бе приет в петък от долната камара на парламента (Сейм), сега трябва да бъде обнародван от държавния глава консерватор  Анджей Дуда . Той несъмнено ще се възползва от предоставената възможност да получи политически облаги срещу подписа си, по-конкретно съгласието на управляващата партия \"Право и справедливост\" за искания от него референдум за нова конституция, отбеляза \"Франс прес\". \"Позор!\", \"Сенатът е наш!\" и \"Сенаторе, не подписвай! Историята ще те помете\", скандираха около 1000 демонстранти пред сградата на парламента. Гласовете им се чуваха чак вътре. Този месец 22-ма съдии от Върховния съд  бяха пенсионирани предсрочно , но председателят Герсдорф  отказва да го направи  с мотива, че конституционният ѝ мандат изтича през 2020 година. Тя се превърна в символ на съпротивата срещу съдебните реформи, отбеляза \"Ройтерс\". Разпоредбите на законопроекта за Върховния съд накараха Европейската комисия  да започне процедура срещу Полша  за нарушаване на независимостта на съдебната власт, която може да доведе до финансови санкции.", "date": "2018.07.25", "title": "Полският Сенат одобри спорен закон, с който ще се смени председателят на Върховния съд"}
{"url": "https://www.dnevnik.bg/regioni/2018/07/25/3286922_rimska_voenna_diploma_na_blizo_dve_hiliadi_godini_e/", "text": "Римска бронзова военна диплома от средата на втори век е открита от археолози при проучванията на най-голямата късноантична сграда от крепостта Состра до троянското село Ломец. Фрагментът е с много малки размери и дава информация за заселен ветеран от помощните военни части на римска провинция Долна Мизия в околностите на крепостта, съобщиха от община Троян. Предполага се, че дипломата е на войник от Първа Атонска кохорта, а името на командира му е Елиан. Датата на отсичането на дипломата може би е по времето на император Антонин Пий, от когото са повечето дипломи за Тракия и всички досега известни конституции, включващи името на Атонската кохорта. Дипломите се издавали на пенсионираните войници от римската армия в два екземпляра. Единия получавал ветеранът, а другият се съхранявал в централния архив в столицата Рим. На металните пластини се изписвала важна информация като името на притежателя на дипломата, в кои части е служил, при кой император е издаден официалният документ, имената на свидетелите от военната част, пред които се пенсионирал войникът, и други. Във вътрешността на проучваната крепост са открити още множество керамични фрагменти от съдове, характерни за периода IV-V век, прешлени за вретено и медни монети, които са силно обгорели и стопени при опожаряването на сградата.", "date": "2018.07.25", "title": "Римска военна диплома на близо две хиляди години е открита край Троян"}
{"url": "https://www.dnevnik.bg/sport/2018/07/25/3286856_koloezdach_napusna_tur_dyo_frans_sled_schupena/", "text": "Белгийският ветеран Филип Жилбер напусна \"Тур дьо Франс\", след като счупи капачката на лявото си коляно в  16-ия етап . Колоездачът на \"Куикстеп\" падна тежко, но успя да се върне на велосипеда и дори завърши етапа, но по-късно обяви със сълзи на очи, че няма да продължи. 36-годишният Жилбер стартира за девети път в Обиколката на Франция и за 21-и в триседмична надпревара. Той има един етапен успех в тура през 2011 г., след което носеше и жълтата фланелка. \"Искрено съжалявам и съм много тъжен. Не исках турът да приключи така за мен, но понякога болката е по-силна от теб самия. Няма обаче по-хубаво място, на което да се намирам, защото всички в \"Куикстеп\" ме подкрепиха\", каза Жилбер след финала. Той беше част от откъсването от 44 колоездачи, което се оформи около 100 километра след началото на етапа. Белгиецът премина пръв през височината от втора категория Кол де Порте д’Аспе, но 57 километра преди финала падна при спускането. Жилбер изгуби контрол над велосипеда на същото спускане, където през 1995 г. трагично загина олимпийският шампион Фабио Казартели. Белгиецът се озова в триметрова пропаст, но с помощта на спортния директор на отбора си Брайън Холм се изкатери и се върна в състезанието. След етапа Жилбер получи наградата за най-активен състезател, но не можеше да се движи самостоятелно. Той отиде до рентгеновия камион на тура, след което беше откаран и в болницата в Тулуза за допълнителни изследвания. \"Първоначално паднах и си казах, че не мога да мръдна, всичко ме болеше. За щастие Брайън и останалите дойдоха много бързо, усетих, че нямам нищо счупено, и се изкатерих обратно. Явно обаче адреналинът е притъпил болката. По-късно вече усетих, че нещата не са добре\", каза пред белгийската телевизия Жилбер. Колоездачът има 72 победи в кариерата си и е световен шампион от 2012 година. Етапът във вторник беше спечелен от  съотборника на Жилбер Жулиан Алафилип . \"Куикстеп\" обаче остава с петима колоездачи в тура, след като по-рано спринтьорът Фернандо Гавирия се отказа в Алпите, а във вторник заради болест от велосипеда слезе и Тим Деклерк. В сряда предстои 17-ият етап, който е с дължина от едва 65 километра, между Банер де Люшон и Сен Лари-Сулан. То включва три тежки изкачвания - Кол де Пейресурд (1 категория с дължина 14.9 километра), Кол де Вал Лурон-Азе (1 категория, 7.4 км) и завършва на височината от висша категория Кол дю Порте – 16 км със среден наклон от 8.7%. В етапа колоездачите ще потеглят със стартова решетка, като първите 20 в генералното класиране ще са заедно, а останалите, разделени на групи на 70 метра по-назад.", "date": "2018.07.25", "title": "Колоездач напусна \"Тур дьо Франс\" след счупена капачка на коляното"}
{"url": "https://www.dnevnik.bg/sviat/2018/07/25/3286918_italiia_ogranichava_uslugite_za_kandidati_za_ubejishte/", "text": "Италианският министър на вътрешните работи Матео Салвини обяви ограничаване до минимум на услугите, които ще получават намиращите се в момента в Италия 136 хил. кандидати за убежище, предаде \"Франс прес\". Наредбата на министъра е придружена от ново споразумение със службата за борба с корупцията за по-добро следене на използваните средства от частни структури, след като бяха открити много злоупотреби. Досега обществените поръчки, обявявани от регионалните власти за структурите за прием на кандидати за убежище, предвиждаха от 30 до 35 евро на ден на човек и до 45 евро за уязвимите лица. Това прави близо 3 млрд. евро годишни разходи за държавата. Отсега нататък на кандидатите за убежище ще бъдат гарантирани единствено първоначални базови услуги. Такива, свързани с интеграцията - часове по италиански език, професионално обучение, срещи с психолози - ще получават само лицата, получили разрешително за престой. Според пресата бюджетът за кандидат за убежище се очаква да бъде намален до около 20 евро на ден. В началото на юли Салвини изпрати писмо на комисиите, разглеждащи молбите за убежище. Той поиска ускоряване на процедурите и ограничаване на разрешенията за престой от хуманитарни съображения. От около 81 500 решения, взети от тези комисии през 2017 г., 8 процента са получили убежище, 8 процента - субсидирана закрила, 25 процента - разрешения за пребиваване поради хуманитарни съображения, и 58 процента са били отхвърлени. Макар и да не съществуват статистики, част от отхвърлените обжалват и съдиите често решават, че трябва да им се предостави хуманитарна закрила, отбеляза \"Франс прес\". /БТА", "date": "2018.07.25", "title": "Италия ограничава услугите за кандидати за убежище"}
{"url": "https://www.dnevnik.bg/bulgaria/2018/07/25/3286932_kratki_novini_kola_blusna_6-godishno_dete_na_trotoar_v/", "text": "  Лидерът на БСП Корнелия Нинова ще поведе колоездачната обиколка от Габрово до връх Шипка на 27 юли, съобщи пресцентърът на партията. В състезанието за купа \"Бузлуджа 2018\" ще вземат участие колоездачните клубове от Габрово и Казанлък. С правителствено решение от днес вицепремиерът и министър на отбраната Красимир Каракачанов оглави Националния съвет по превенция на престъпността. Той ще контролира дейността на структурата, създадена през 2012 г. \"Преодоляно е несъответствие, възникнало с направеното разпределение на функциите между заместник министър-председателите, определени от Народното събрание и от премиера\", се казва в съобщението на правителствената пресслужба. В състава на съвета участват 12 зам.-министри и ръководители на агенции, а последните заседание се ръководеха от вътрешният министър Валентин Радев. Адвокат Илия Янев, който е и бивш шеф на Районния съд в Сандански, вече е подсъдим за данъчни измами. От спецпрокуратурата съобщиха, че са внесли в съда обвинителния акт срещу него и още двама души. Бившият съдия е обвинен, че е ръководил престъпна група, извършила данъчни измами за близо 650 хил. лева. На последното си заседание преди лятната ваканция прокурорската колегия реши, че кметовете и общинските съвети в градовете, където предстои да бъдат закрити прокуратури от началото на следващата година, ще получат успокоителни писма, информира news.lex.bg. В тях ще им бъде обяснено, че няма поводи за притеснение и прокурорско присъствие при тях ще има. Главният прокурор посочи, че решението е само за затваряне на сградите на районните прокуратури. Преди две седмици колегията реши да закрие 11 районни прокуратури в Белоградчик, Кула, Дряново, Трявна, Тервел, Ардино, Брезник, Трън, Мадан, Чепеларе и Тополовград, които стават териториални отделения. Правителството одобри изменение на Оперативна програма \"Околна среда 2014 - 2020 г.\", като с промените се удължава срокът на завършване на водния цикъл във Враца. Проектът трябваше да приключи през трето тримесечие на 2018 г., но срокът е изместен за трето тримесечие на 2021 г. Правителството отпусна 360 хил. лв. за отбелязването на 100-годишнината от Първата световна война. Средствата ще бъдат разпределени по бюджетите на Министерство на отбраната, Министерство на образованието и науката и Министерския съвет, като са предвидени трансфери и към БАН, Военна академия \"Г. С. Раковски\", както и към общините, които ще извършват ремонт и изграждане на военни паметници. Основни акценти на честванията ще са ремонтът и възстановяването на военни паметници в България, ритуали за почитане паметта на загиналите в Първата световна война, както и събития на военно-патриотичните съюзи и граждански организации. Предвижда се също провеждането на военно-исторически конференции, издаване на сборници и албуми, организирането на изложби. Дете на 6 години е било блъснато от автомобил в Сандански, съобщиха от полицията в Благоевград. Инцидентът е станал тази сутрин, докато момчето е било на тротоар. По първоначална информация колата, управляван от 73-годишен мъж, е ударила два паркирани автомобила, след което е блъснала детето. Момчето е с фрактура на бедро и травми на главата.", "date": "2018.07.25", "title": "Кратки новини: Нинова ще поведе колоездачи от Габрово до Шипка"}
{"url": "https://www.dnevnik.bg/bulgaria/2018/07/25/3286942_celevata_pomosht_za_otoplenie_shte_e_s_9_leva_poveche/", "text": "Над 200 хил. лица и семейства се очаква да поискат целевата помощ за отопление, каза от парламентарната трибуна министърът на труда и социалната политика Бисер Петков по време на изслушване за законодателните промени за хората с увреждания, съобщи агенция \"Фокус\". \"Нейният размер тази година е по-висок в сравнение с миналата година. Той е в размер на 374.15 лева за целия отоплителен сезон. Това е с малко над 9 лева повече от миналогодишния размер, което отчита повишената цена на електроенергията от 1 юли тази година\", обясни той. Петков информира още, че в момента тече кампанията по подаване на заявления за отпускане на целевата помощ за отопление, която продължава до 31 октомври. Хората с увреждания са една от целевите групи за социално подпомагане, които получават различни видове социални помощи, включително и за отопление, поясни той и отбеляза, че всяка година се прави корекция на коефициента, с който се отчита ежегодното индексиране на пенсиите им. \"Тази година в резултат на увеличаването на гарантирания минимален доход, който е основа за т.нар. диференциран гарантиран минимален доход, се осигури по-широк достъп на хора с увреждания и на други целеви групи до тази помощ\", каза още социалният министър.", "date": "2018.07.25", "title": "Целевата помощ за отопление се увеличава с 9 лв."}
{"url": "https://www.dnevnik.bg/sviat/2018/07/25/3286935_trump_predloji_na_es_svobodna_turgoviia_i_otkaz_ot/", "text": "Часове преди днешната визита на председателя на Европейската комисия Жан-Клод Юнкер в Съединените щати президентът Доналд Тръмп призова ЕС заедно със САЩ да се откаже от \"всички мита, бариери и субсидии\". По думите му именно това би могло да се нарече свободен пазар и свободна търговия - часове след като защити политиката си на налагане на наказателни мита в отговор на възприемани от него като \"нечестни\" търговски практики. Вчера той  нарече митата \"най-великото нещо\"  и каза, че те ще се налагат на всяка страна, която не договори справедлива търговска сделка със САЩ. \"Европейският съюз идва във Вашингтон утре (днес - бел. ред.) да договори сделка в търговията. Имам идея за тях\", написа Тръмп в \"Туитър\". \"Както САЩ, така и ЕС да се откажат всички мита, бариери и субсидии! Това най-накрая би било наречено свободен пазар и честна търговия! Надявам се да го направят, ние сме готови - но те няма (да го направят)!\" В публикацията си в \"Туитър\" Тръмп не навлиза в подробности за идеята си за премахване на \"всички субсидии\" в ЕС или САЩ. Споразумение за свободна търговия обаче е на дневен ред от години, макар то да не се обсъжда от края на 2016 г. насам, когато преговорите спряха за неопределено време. Съобщението му съвпадна с интервю на еврокомисаря по въпросите на търговията Сесилия Малмстрьом за датското издание \"Дагенс Нихетер\". За вестника тя каза, че ЕС е подготвил списък с 20 млрд. долара балансиращи мита, ако Вашингтон реши да наложи мита и  на вноса на автомобили , както администрацията на Тръмп вече е загатвала, че ще направи. \"Надяваме се да не се стигне дотам и да имаме решение. Ако не, Еврокомисията подготвя по-скоро дълъг списък за много американски стоки, например земеделски и високотехнологични продукти\", обяснява Малмстрьом. \"Готови да отговорим незабавно\" Юнкер и Малмстрьом, която ще е заедно с него във Вашингтон, вече казаха, че не отиват, за да водят търговски преговори (както САЩ бяха обявили първоначално), а за да обсъдят напрежението, което първо се появи заради  наказателните мита  от 25% върху внасяната стомана и 10% върху алуминия. Според \"Блумбърг\" двамата планират единствено да дадат сигнал, че са готови да договорят споразумение за митата върху индустриални продукти или глобална сделка между всички големи износители на автомобили, което да премахне митата в световен мащаб. \"Тук сме, за да обясним и да намерим начин да предотвратим търговска война\", каза Юнкер в интервю за германската обществена телевизия ZDF преди срещата, но добави, не е прекалено голям оптимист. По думите му, ако разговорите се провалят, ЕС \"ще отговори незабавно\".", "date": "2018.07.25", "title": "Тръмп предложи на ЕС свободна търговия и отказ от \"всички субсидии\""}
{"url": "https://www.dnevnik.bg/bulgaria/2018/07/25/3286946_asociaciia_se_protivopostavi_na_zaplahite_za/", "text": "Асоциацията на европейските журналисти – България (АЕЖ), се противопостави на заплахите срещу журналисти заради въпросите, които задават като част от работата си. \"Призивите за \"прочистване\" на медиите от журналисти, които дръзват да питат, т.е. да вършат отговорно работата си, са недопустими\", заявиха от организацията. Повод за реакцията е публикуван материал във вестниците \"Телеграф\" и \"Монитор\" във вторник, в който се отправя призив телевизия bTV да бъде \"прочистена\" от журналисти като Светослав Иванов. Атаката срещу Иванов идва в отговор на зададени от него въпроси към американския бизнесмен Ярив Лернер, изпълнителен директор на компания \"Ню Бояна\", във връзка с обявеното намерение на последната да придобие част от издателския бизнес на депутата Делян Пеевски, към който принадлежат и вестниците \"Монитор\" и \"Телеграф\". \"Тъй като тези нападки към журналисти не са прецедент и с оглед на политическото и икономическото влияние на Пеевски в България, подобни публикации биха могли да се възприемат и като заплаха срещу журналиста и опит за оказване на натиск върху ръководството на телевизията\", аргументират се от АЕЖ. Те припомнят друг подобен случай, свързан с натиск - този в \"Нова телевизия\", в която журналистите са били държани дълго време в напрежение, че медията може да бъде придобита от Пеевски или приближени до него лица и това да доведе до прочистване на неудобните. \"Този натиск ескалира в коментара на съпартиеца на г-н Пеевски, депутата Йордан Цонев, който в ефир каза на водещите на сутрешния блок: \"Пеевски ви праща много поздрави и ви желае творчески успехи.\" Малко по-късно Анна Цолова изчезна от ефир, а другият водещ Виктор Николаев стана обект на нови заплахи от политици, този път от управляващото мнозинство\", разясняват от асоциацията. \"Ако известни журналисти от национални телевизии могат да бъдат подлагани на неприкрит публичен натиск, то със сигурност професионалистите, които работят в по-малки медии в цялата страна, са в още по-тежка ситуация. АЕЖ - България, се обръща към професионалната общност с призив за солидарност и нетърпимост към всяка форма на заплаха и неправомерен натиск спрямо журналисти\", завършват те коментара си.", "date": "2018.07.25", "title": "Асоциация се противопостави на заплахите за \"прочистване\" на журналисти заради работата им"}
{"url": "https://www.dnevnik.bg/na_put/2018/07/24/3285692_britanska_kompaniia_planira_ekskurzii_s_nai-golemiia/", "text": "Британската компания Hybrid Air Vehicles (HAV) показа как ще изглежда салонът на най-големия в света дирижабъл, който тя планира да използва за туристически пътувания. Airlander 10 е хибриден дирижабъл и е смятан за най-големия в света летателен апарат. Дължината му е около 92 м, широчината - 43.5 м, височината - близо 26 м. Луксозният интериор е разаботен от компанията Design Q. Airlander 10 ще може да излита и каца практически от и на всяка плоска повърхност, което прави излишна традиционната летищна инфраструктура. Благодарение на това луксозните туристи ще могат да попадат на недостъпни досега за тях места. Предвижда се той да може да приема на борда си едновременно 19 пасажери и 3 -членен екипаж на тридневно пътуване. Стивън Макгленън, главен изпълнителен директор на HAV коментира в  прессъобщение , че новият дирижабъл ще накара хората да преосмислят същността на пътуването по въздуха, което сега е просто най-бързият начин да се придвижим от точка А до точка Б. Цени и маршрути засега не се съобщават.", "date": "2018.07.25", "title": "Британска компания планира екскурзии с най-големия дирижабъл"}
{"url": "https://www.dnevnik.bg/bulgaria/2018/07/25/3286947_imushtestvo_za_nad_2_mln_lv_e_otneto_ot_osuden_za/", "text": "Комисията за противодействие на корупцията и за отнемане на незаконно придобитото имущество (КПКОНПИ) отне собственост от Петър Петров-Амигоса на стойност 2 142 369 лева. Решението на Софийския апелативен съд за това е влязло в сила, съобщиха от антикорупционния орган. Петров е с присъда по дело за пране на пари в особено големи размери, за това, че е извършил повече от две сделки със средства, за които е знаел, че са придобити чрез престъпление. Отнетото имущество включва парцел с площ от 1 690 кв.м. в местността \"Киноцентър-Бояна\", лек автомобил \"Пежо\", гараж в кв. Лозенец, София, дружествени дялове и суми по банкови сметки. Съдът е установил, че посоченото имущество е придобито в резултат от престъпна дейност, поради което то подлежи на отнемане. Делото срещу Петров за отнемане на имущество е започнало през 2012 г., като на първа инстанция е уважен част от иска на тогавашната Комисия за установяване на имущество, придобито от престъпна дейност, но на втора инстанция съдът е уважил целият иск.", "date": "2018.07.25", "title": "Имущество за над 2 млн. лв. е отнето от Петър Петров-Амигоса"}
{"url": "https://www.dnevnik.bg/politika/2018/07/25/3286952_spored_deputat_na_simeonov_siderov_vliza_ot_film_vuv/", "text": "Нападките между партиите на Волен Сидеров и Валери Симеонов продължават през медиите вече седмица, но няма решение за съдбата на коалиция \"Обединени патриоти\". В момента Волен Сидеров е на заседанието на Министерския съвет, където обяви, че ще поиска информация за проверките по Черноморието, започнати от Валери Симеонов. В събота лидерът на \"Атака\" започна контрапроверки. В парламента депутати от \"Обединените патриоти\" не искаха да коментират пред журналисти съдбата на коалицията. Валентин Касабов от НФСБ обяви, че според него управлението ще изкара пълен мандат. Попитан дали партията му ще напуска, както заплаши Сименов заради закона за приватизацията, Касабов каза: \"Защо НФСБ да излиза от управлението? Какво се е случило толкова?\" \"Волен Сидеров изпада в някаква реалност и започва да си фантазира... От време на време има пропадания... От филм във филм. Вече не го зачитаме за лидер\", каза още Касабов. Той го призова да спре да имитира Симеонов. Колегата му Искрен Веселинов обяви, че се прави всичко възможно да се запази коалицията \"Обединени патриоти\".", "date": "2018.07.25", "title": "Според депутат на Симеонов Сидеров влиза от филм във филм, но управлението ще издържи пълен мандат"}
{"url": "https://www.dnevnik.bg/sport/2018/07/25/3286954_pol_skouls_mourinyo_ne_e_dostatuchno_dobur_za/", "text": "Бившият халф на \"Манчестър юнайтед\" Пол Скоулс смята, че новият сезон във Висшата лига ще бъде много важен за мениджъра на отбора  Жозе Моуриньо . Според англичанина, ако Специалния не направи нещо, с което \"червените дяволи\" да изглеждат по-добре, шансовете му да остане дълго начело ще намалеят. Скоулс е на мнение, че най-големият проблем на \"Юнайтед\" е липсата на постоянство, както и това, че отборът изневерява на стила си, наложен в продължение на десетилетия. \"Ако \"Юнайтед\" не печели, значи нещо е объркано, това е ясно. Според мен представянето не е добро и Моуриньо не може да бъде щастлив. Ако е щастлив, значи има проблем. Вярвам, че той ще бъде съден по резултатите, които постига, но в \"Юнайтед\" начинът, по който се печели, никога не може да бъде на втори план\", каза Скоулс в интервю за BeIN Sports. Под ръководството на Моуриньо \"Юнайтед\" спечели три купи още в първия му сезон 2016-2017 – Купата на лигата, \"Къмюнити шийлд\" и Лига Европа. Във втория сезон на португалеца \"червените дяволи\" завършиха втори във Висшата лига, но на 19 точки зад шампиона \"Сити\". \"Миналият сезон беше разочароващ за отбора. Вярно е, че \"Юнайтед\" завърши втори, но ако погледнем стандартите, които са наложени, то представянето беше далеч от тях. Mоуриньо не е достатъчно добър, до момента не отговаря на нивото на клуба\", каза още бившият халф, който прекара цялата си кариера на \"Олд Трафорд\". Скоулс не спести критиките си към Моуриньо и по отношение на Пол Погба. През миналия сезон португалецът на няколко пъти се изказа остро за халфа, но според Скоулс Моуриньо не успява да извлече най-доброто от него, давайки за пример представянето му с  националния отбор на Франция .", "date": "2018.07.25", "title": "Пол Скоулс: Моуриньо не е достатъчно добър за \"Манчестър юнайтед\""}
{"url": "https://www.dnevnik.bg/biznes/companii/2018/07/25/3286957_energiiniiat_holding_privleche_chrez_obligacii_550_mln/", "text": "В рамките на месец Българският енергиен холдинг (БЕХ) привлече финансиране за общо 550 млн. евро,  съобщи \"Капитал\" . 400 млн. евро от сумата идва чрез рефинансиране на падежиращи през есента облигации. Възползвайки се от благоприятен момент на капиталовите пазари БЕХ привлича още 150 млн. евро с преотваряне на емисията 7-годишни корпоративни облигации, издадена през юни. Сумата е рекордна за българска компания, а заемът е най-евтиният, теглен от холдинга досега, отбелязва \"Капитал\". Той е с ефективен лихвен процент от 3.5%. С двете финансови операции БЕХ успя да осигури целият необходим ресурс за рефинансиране на падежиращите облигации, като разсрочва задължението за 7 години напред при по-благоприятни лихвени условия. Едновременно с това взема 50 млн. евро допълнително, които да използва в дейността си.", "date": "2018.07.25", "title": "Енергийният холдинг привлече чрез облигации 550 млн. евро"}
{"url": "https://www.dnevnik.bg/politika/2018/07/25/3286921_danuchnite_dela_okonchatelno_shte_se_gledat_v_cialata/", "text": "Парламентът реши окончателно данъчните дела да се гледат в административните съдилища в цялата страна. Сега жалбите срещу ревизионните актове и други действия на НАП се разглеждат само в съдилищата в Coфия, Пловдив, Варна, Бургас и Beлиĸo Търново.  Това е част от мащабните промени в Административнопроцесуалния кодекс (АПК). С конкретния текст се изменя Данъчно-осигурителният процесуален кодекс (ДОПК). Промените се приемат на части и докато правната комисия не беше свършила още законопроекта, в пленарната зала окончателно бяха приети първите текстове в него. Ревизионните актове на НАП вече ще се обжалват Депутатите промениха и подсъдността на още четири вида данъчни дела - по обжалването на действията за обезпечаване на доказателства; на отсрочване/разсрочване и обезпечаване на публични вземания и свързаните със защита срещу принудително изпълнение. Обжалването при тях ще става по постоянен адрес или седалището на жалбоподателя. Сред промените е и тази - дела срещу актове до 4 хил. лв. за фирми и 750 лв. за отделни граждани да Депутатите от левицата бяха против това изменение. Въпреки че се цели разтоварване на ВАС, това ще доведе до ограничава на възможността за оспорване на някои граждани, обясни народният представител Крум Зарков. Отговори му Кирилов, който обясни, че това са ревизионните актове с минимален имуществен интерес. \"Интересът в тези актове е несъществен и въпреки това процедурата е минала веднъж по административен ред по ДОПК и след това е минала веднъж през съдебен контрол\", обясни председателят на правната комисия. По думите му в тези случаи разходите по обжалване ще са по-големи и за двете страни, отколкото защитавания интерес, който и без това е получил на два пъти е получил контрол по административен и веднъж съдебен контрол. До изменението се стигна, след като вносителите му, сред които е председателят на правната комисия Данаил Кирилов (ГЕРБ), Първоначално те предложиха оспорването на ревизионните актове да се гледа от съда по постоянен адрес/седалище на жалбоподателя към момента на подаване на жалбата. След това при разглеждане на проекта в правната комисия вносителите гласуваха против собственото си предложение и отказаха тези дела да се гледат в цялата страна. Днес в пленарната зала Кирилов направи редакционно изменение на първоначално внесеното, а именно - данъчните актове да се обжалват по постоянен адрес/седалище - към началото на данъчно-осигурителния контрол, на адресата на акта. То беше подкрепено единодушно от депутатите. Пред депутатите днес говори и председателят на Върховния административен съд (ВАС) Георги Чолаков. От неговите думи се разбра, че до това радикално изменение се е стигнало след негов Кирилов пък заяви, че при обсъждането на изменението през последните дни от финансовото министерство са поискали промените да влязат в сила веднага, за да може в средата на бюджетната година да се видят недостатъците им и ако са необходими коригиращи мерки, те да бъдат съобразени в бюджета за следващата година. Аргументите на НАП да не се приема това изменение досега бяха, че те и това ще доведе до допълнителни пътни разходи. Във всяка област обаче към териториалната дирекция на приходната агенция има назначен юрисконсулт, който участва в издаването на наказателни постановления. Това предизвика изказването на депутата от БСП Филип Попов, който разтълкува мотивите на агенция като презумпция за некадърност, \"надявам се, оборима\", уточни той. Хамид Хамид от ДПС заяви, че \"Статистиката показва, че 2/3 от тези дела в административен съд не са от Варна, а идват от Добрич, Шумен, Силистра и Търговище\" и затова неговата партия ще подкрепи промяната на подсъдността на данъчните дела. Предстои депутатите днес да приключат с разглеждането на промените в АПК.", "date": "2018.07.25", "title": "Данъчните дела окончателно ще се гледат в цялата страна"}
{"url": "https://www.dnevnik.bg/citat_na_deniia/2018/07/25/3286967_citat_na_denia_ako_sme_iskali_da_pazim_rednik_kiro/", "text": "Това заяви премиерът Бойко Борисов в началото на заседанието на Министерския съвет, съобщава \"Фокус\". Повод за коментара му стана спорният законопроект за приватизацията и следприватизационния контрол, върху който вчера президентът Румен Радев наложи вето. Веднага след това от ГЕРБ обявиха, че ще подкрепят ветото, и се разграничиха от вносителите и свои коалиционни партньори ВМРО и \"Атака\". Според депутати от партията на Валери Симеонов \"Национален фронт за спасение на България\" (НФСБ) тези законови промени са в полза на братята Кирил и Георги Домусчиеви, а случаят вицепремиерът определи като \"спасяването на редник Киро\" в телевизионно интервю. Промените предвиждат ангажиментите на купувача по приватизационни договори да важат за 5, а не за 10 години, и това да се прилага и със задна дата. Според вицепремиера Валери Симеонов това се прави в услуга на братята Домусчиеви заради техни проблеми с ангажиментите при покупката на \"Български морски флот\". Те придобиха дружеството чрез KGM Maritime Shiping AD. Наскоро Домусчиеви загубиха дело от държавата, в резултат на което догодина ще трябва да платят 58 млн. лв. наказателна такса, защото не спазват изискването в договора за приватизация за поддържането на определен тонаж на наличните кораби. Борисов припомни, че на 6 юли миналата година правителството е одобрило допълнителни разходи по бюджета на Министерството на икономиката в размер на 2.4 млн. лв., за да се плати дължимата държавна такса за предявяване на иск за отмяна пред Върховния касационен съд на арбитражно решение от 30 март 2017 г. на Арбитражния съд на Българска търговско-промишлена палата (БТПП) към KGM Maritime Shiping AD. На заседанието на правителството присъства и съпредседателят на \"Обединени патриоти\" и лидер на \"Атака\" Волен Сидеров. Преди началото му той поздрави министъра на туризма Николина Ангелкова, която е в конфликт с Валери Симеонов заради дейностите му по Черноморието, които са в нейния ресор. По-рано днес Сидеров определи като  слабост и политическа грешка  да се отстъпва за Закона за приватизацията и следприватизационен контрол. Според Сидеров в закона, който \"никой не е прочел\", няма лобизъм, като отговори и на обвиненията, че \"Атака\" и ГЕРБ са \"комбина, която спасявала редник Киро\". Като спасяване на редник Киро определи промените вицепремиерът Валери Симеонов. \"Но си спомням операцията по спасяването на редник Киро, но помня спасяването на редник Цеко, когато Симеонов изнуди Министерския съвет за Банско\", обяви Сидеров.", "date": "2018.07.25", "title": "Цитат на деня: Ако сме искали да пазим редник Киро, нямаше да заведем дело"}
{"url": "https://www.dnevnik.bg/photos/2018/07/25/3286917_fotogaleriia_pojarite_prevurnaha_selo_krai_atina_v/", "text": "Пожарникарите продължават днес издирването на хора, блокирани в обгорените къщи и коли в района на гръцките курорти Мати и Рафина, съобщи \"Франс прес\".", "date": "2018.07.25", "title": "Фотогалерия: Пожарите превърнаха село край Атина в \"гръцкия Помпей\""}
{"url": "https://www.dnevnik.bg/bulgaria/2018/07/25/3286968_naesen_shte_budat_vneseni_v_parlamenta_zakonoproektite/", "text": "Законопроектите за хората с увреждания се очаква да бъдат внесени наесен в парламента. Това съобщи министърът на труда и социалната политика Бисер Петков пред народните представители. По искане на ГЕРБ той беше изслушан в пленарна зала за хода на подготовката на законодателните промени в Министерството на труда и социалната политика (МТСП) за гарантиране на правата на хората с увреждания, информира БТА. \"Правим всичко възможно, за да подготвим и внесем наесен в Народното събрание законопроектите, с които да се осъществи желаната реформа, която да подобри положението на хората с увреждания в България\", заяви социалният министър. \"Исканията за реформи на политиките, свързани с хората с увреждания, не са нови и имат своето основание в ратифицирането от България през 2012 г. на конвенцията на правата на хората с увреждания, но в последните месеци сме свидетели на ескалиране и ултимативност на исканията, граничещи с анархизъм, и на остри противопоставяния вътре в средите на хората с увреждания, което силно затруднява намирането на общо приемливо решение\", коментира Бисер Петков. Той увери, че МТСП полага максимални усилия, за да постигне съгласие в работната група. Реалистично е законопроектът за хората с увреждания да бъде одобрен от МС и да постъпи в НС най-рано в края на септември, каза Петков. Министърът посочи, че социалното министерство е започнало подготовката на законопроекта за социалните услуги. Той отбеляза, че работата по текстовете ще продължи интензивно през август, като неговият апел към работната група бил в средата на септември да има готов проект на закона за социалните услуги. \"Реалистичният срок за приключване на задължителните процедури по законопроекта и внасянето му в НС е в края на октомври - началото на ноември\", добави министърът. Вчера той  призова протестиращи майки  на деца с увреждания да се върнат в работната група за Закона за хората с увреждания. \"Текстовете, които бяха представени на предишното заседание на работната група, вероятно не удовлетворяват майките на деца с увреждания, но това е работен процес\", обясни социалният министър. Майките протестират от началото на юни тази година, като почти в цялата страна вече има палаткови лагери. Те предвиждат и голям протест на 30 юли от 17.00 часа пред Народното събрание под мотото \"Системата ни убива - Всички!\".", "date": "2018.07.25", "title": "Наесен ще бъдат внесени в парламента законопроектите за хората с увреждания"}
{"url": "https://www.dnevnik.bg/bulgaria/2018/07/25/3286976_pravitelstvoto_reshi_da_naznachi_dopulnitelni_hora_v/", "text": "Министерският съвет прие промени в устройствения правилник на Изпълнителна агенция \"Борба с градушките\", който ще позволят в нея да се назначат допълнително хора, съобщиха от правителствената информационна служба. Това се налага заради  предстоящото разширяване на обхвата на защитата от градушки . В момента едва 30% от земеделските земи се пазят от градушки, а плановете са до няколко години покритието да скочи до 90 на сто. За целта ще се използва както сегашният подход - чрез противоградни ракети, така и самолетен способ. За осъществяване на първия етап от разширяването на покритието се предвижда въвеждане в действие на два нови командни пункта и 62 нови ракетни площадки. На всяка от тях, както и в двата командни пункта, където се извършва събирането и обработването на радарната информация, както и подаването на команди за стрелба с противоградови ракети, следва да бъдат назначени нови служители, което налага и увеличаването на личния състав. В съобщението не се посочва колко още хора ще бъдат назначени.", "date": "2018.07.25", "title": "Правителството реши да назначи още служители в агенцията за борба с градушките"}
{"url": "https://www.dnevnik.bg/biznes/2018/07/25/3286769_obshtinskite_suvetnici_shte_razmeniat_imoti_s_bashtata/", "text": "Столичната община да дари имот от 2.5 дка в \"Младост\" 4, непосредствено до \"Бизнес парк София\" и метростанцията, като в замяна получи от дружеството \"Експо истейт пропърти\" терен в \"Младост\" 1 от 1.7 дка и доплащане. Това предложение ще гласуват в четвъртък общинските съветници в опит да решат поредния проблем със застрояване на междублоково пространство в квартала. Сделката е за замяна на имоти, но забраната за това в Закона за общинската собственост се заобикаля чрез взаимни дарения от двете страни. По тази причина, за да се приеме, са нужни 3/4 от гласовете на общинските съветници. Краен собственик на \"Експо истейт пропърти\" е Янко Пехливанов - баща на областния управител на София и бивш общински съветник в този мандат Николай Пехливанов. След парламентарните избори през март Пехливанов беше издигнат за областен управител на столицата от партия \"Атака\", от чиято квота беше избран за общинския съвет, а преди това и за депутат в 41-то Народно събрание. Потърсен от \"Дневник\", Пехливанов не отговори на мобилния си телефон, като от областната управа казаха, че е в отпуск. Вносители на предложението са съветниците Карлос Контрера от групата \"Патритоти за София\", в чийто състав влизат \"Атака\" и ВМРО, независимият Симеон Славчев, част от \"Политическа група 5\" и Йордан Господинов (ГЕРБ)През миналата година Контрера беше съвносител на доклада, с който общината и собственикът  на в. \"Труд\" Петьо П. Блъсков взаимно си дариха имоти . Едно за четири Теренът на \"Експо истейт пропърти\" се намира до булевард \"Цариградско шосе\" между блоковете 11 и 1 в \"Младост\" 1. Още през миналата година живеещите в близките сгради протестираха срещу възможността пространството да бъде застроено. \"Експо истейт пропърти\" е собственик на имота от 2016 г. и не е започвало процедури по издаване на разрешения за строеж, се казва в доклада на Контрера и Славчев. Повод за предложението им е жалба от гражданите, внесена в общината. Според подробния устройствен план теренът е отреден за 20-етажно застрояване, като зоната е без ограничение за височината и максималните допустими параметри на застрояване. Така общата разгъната застроена площ, която може да се изгради в терена, е близо 6000 кв. метра. Цената, която му е поставена, е 1.115 млн. лева, или по 347 евро за кв./метър., като оценител е Любомир Цеков - автор на оценката за имота на ул. \"Саша Попов\" в квартал \"Бояна\", купен от  адвокат Теодора Борисова на цена два пъти по-ниска от пазарната . Общинският терен, който ще бъде дарен, е на бул. \"Александър Малинов\", в непосредствена близост до метространция и \"Бизнес парк София\". Той е с площ 2.417 кв.м и е оценен на 1.36 млн. лева, или по 287 евро на кв.м. Той също е в зона, в която са допустими максималните параметри на застрояване, като с устройствения план е определен за жилищна и офис сграда на седем етажа с подземни гаражи. Според първоначалното предложение \"Експо истейт пропърти\" е трябвало да доплати 203 хил. лева, но сумата е удвоена в комисията по финанси. Пети опит В четвъртък общинските съветници ще направят пети опит да дарят  два имота в \"Оборище\" и \"Лозенец\", готови за застрояване , в замяна на един - междублоково пространство в \"Слатина\", за който има издадено разрешение за строеж. Предложението не се приема на 4 поредни заседания, като не достигаха по 1 или 2 гласа. Всеки път точката бе местена по-напред в дневния ред, за да има кворум, но вносителят - Андрей Иванов (ГЕБР), не успя да убеди повече от 44 съветници да го подкрепят. На последното заседание в средата на юли точката беше внесена като допълнителна в последния момент, но и това не даде различен резултат.  Собственикът на имота - Венцислав Дучев, присъства на всяко от заседанията . Сега точката се внася от председателите на всички политически групи без БСП - Малина Едрева (ГЕРБ), Борислав Бориславов (\"Реформаторски блок\"), Карлос Контрера (\"Патриоти за София\"), Симеон Славчев и Светослав Витков (като представители на \"Политическа група 5\"). Пред \"Дневник\" общински съветници казаха неофициално, че уговорката е предложението да се внесе от всички, но подкрепата не е задължителна. Причината да се внася отново е, че Дучев заплашва със съдебно дело за пропуснати ползи и от общината се опасяват, че ще го спечели. Критиките към доклада бяха, че оценките са направени от Юлия Димитрова-Цекова, оценител на \"Царските конюшни\", за което е и подсъдима в делото в Софийския градски съд,  и автор на редица спорни оценки на общински терени в последната година, включително и на сделката в Петьо Блъсков. Терените, които общината предлага, са на ул. \"Русалийски проход\" 21 в район \"Лозенец\" (1059 кв. метра, оценен на 2.226 млн. лева) и на ъгъла на булевардите \"Мадрид\" и \"Ситняково\" (620 кв. метра с оценка  и 1.886 млн. лева). В първия може да се построи жилищна сграда, а във втория - офиси. Имотът на Дучев е в квартал \"Гео Милев\" – пространство между блокове, на което има трафопост и детска площадка, но с цена 3.743 млн. лева. През 2007 г. със заповед на кмета на района се разрешава в имота да се построи сграда с 5 и 8 етажа.Разрешението за строеж е издадено през 2011 г. от главния архитект на София Петър Диков.", "date": "2018.07.25", "title": "Общинските съветници ще разменят имоти с бащата на областния управител на София"}
{"url": "https://www.dnevnik.bg/biznes/2018/07/25/3286978_pravitelstvoto_tursi_koncesioneri_za_plajove_v_zlatni/", "text": "Правителството откри на днешното си заседание процедури за предоставяне на концесии на четири морски плажа - \"Златни пясъци\", \"Китен – Атлиман\", \"Созопол–централен\" и \"Приморско-север\". Предлага се срокът на концесиите да е 20 години. С процедурите се цели обезопасяване на морските плажове и предоставяне на услуги от обществен интерес за срока на концесията. Съгласно Закона устройството на черноморското крайбрежие концесионерите ще бъдат определени чрез конкурс, организиран от министъра на туризма и проведен от комисия, назначена от премиера. Размерът на минималното годишно концесионно заплащане на плаж \"Златни пясъци\" е малко над 1.7 млн. лв., за плаж \"Китен – Атлиман\" - 96 175 лева, за плаж \"Созопол–централен\" - 120 593 лева, а за плаж \"Приморско-север\" – 23 278 лева. Размерите са определени съгласно приетата от Министерския съвет Методика за определяне минималния размер на концесионното плащане за морски плажове.", "date": "2018.07.25", "title": "Правителството търси концесионери за плажове в Златни пясъци, Китен, Созопол и Приморско"}
{"url": "https://www.dnevnik.bg/skorost/2018/07/25/3286985_kabinetut_razreshi_na_regionalnoto_ministerstvo_da/", "text": "Правителството увеличи с близо 180 млн. лева утвърдените за 2018 г. максимални размери на ангажиментите за разходи, които могат да бъдат поети от Министерството на регионалното развитие и благоустройството, съобщиха от правителствената информационна служба. Промяната е свързана с  подписания в началото на годината договор  за проектиране, изграждане и въвеждане на тол-системата, се казва в съобщението. Няма яснота защо се дава това разрешение, след като избраният за изпълнител  консорциумът \"Капш трафик солюшънс\"  с водещ партньор австрийската Kapsc, пое ангажимент да въведе системата за своя сметка, като си възвърне инвестицията чрез събраните приходи. Тол-системата предвижда превозни средства с обща технически допустима максимална маса над 3.5 т да плащат на база изминато разстояние, докато леките и лекотоварните автомобили да дължат такса в зависимост от периода за ползване. С въвеждането на тази система ще се въведе по-справедлив модел за събиране на пътни такси и се очаква да се повишат чувствително приходите. Плановете са тол-системата да заработи от август следващата година, а електронни винетки ще сменят стикерите още в началото на 2019-а. Цените на винетките ще останат без промяна, а колко ще плащат автобусите и камионите още не е определено. Консултант  за въвеждане на тол-системата е Международната банка за възстановяване и развитие. На първо време платени ще бъдат 16 хиляди километра пътища, като автобусите и товарните автомобили  ще плащат различно , в зависимост от състоянието на пътя.", "date": "2018.07.25", "title": "Кабинетът разреши на МРРБ да си увеличи разходите със 180 млн. лева заради тол-системата"}
{"url": "https://www.dnevnik.bg/bulgaria/2018/07/25/3286986_kevr_niama_vina_za_narasnaliia_dulg_na_toplofikaciia/", "text": "Комисията на енергийно и водно регулиране (КЕВР) няма вина за нарасналия дълг на \"Топлофикация София\" към \"Булгаргаз\". В рамките на 1 година глобално няма никаква промяна на цената на природния газ. Това каза председателят на регулатора Иван Иванов след обществено обсъждане на правилата за търговия с електрическа енергия, цитиран от \"Фокус\". \"Това преди всичко трябва да притеснява собственика. Що се касае до задълженията, които \"Топлофикация София\" има към \"Булгаргаз\", беше съобщено от изп. директор на \"Булгаргаз\" Николай Павлов, че в рамките на 1 година от 1 юни 2017 г. задълженията от около 50 млн. лева към \"Булгаргаз\" са се увеличили на 100 млн. лв.\", уточни Иванов и добави, че в три от тримесечията в периода от 1 юли 2017 г до 30 юни 2018 г. има действително увеличение на цената на природния газ с обща стойност от 7.26%. През миналата седмица ръководството на държавния газов доставчик обяви, че ще си търси дължимите суми по съдебен ред, след което на среща в Министерството на енергетиката бе постигнато споразумение за поетапно изплащане на дълговете. Окончателното решение се очаква до месец На 24 август ще бъде обявено решението на КЕВР за изменение и допълнение на Правилата за търговия с електрическа енергия. Новият проект за промени в правилата за търговия с електрическа енергия е свързан реорганизация на работата на балансиращия пазар, с регламентиране ролята на Фонда за сигурност на електроенергийната система, както и с възможността да се спира токът на потребители, които имат задължения към стари доставчици, припомня \"Капитал\". Една от заложените промени е възможността доставчик на електроенергия да поиска спиране на ток на даден потребител, дори той да се снабдява от другаде. В тези случаи мрежовият оператор, към който е отправено искането, уведомява клиента и новия доставчик не по-късно от 5 работни дни преди датата на прекъсването. Той не може да откаже спиране на тока, а отговорността за вреди при неоснователно прекъсване е на самия ищец. Промените в правилата за търговия с електрическа енергия ще уреждат и новата роля на Фонда за сигурност на електроенергийната система (ФСЕС), който ще събира всички постъпления от цената. Предвидено е Електроенергийният системен оператор да отстранява от пазара търговци и производители на ток, които не са заплатили в срок сумите към ФСЕС от \"Задължения към обществото\". Ще има също така реорганизация в работата на балансиращия пазар и по-конкретно на структурата на балансиращите групи. Съществуващият сега модел на нормативно определени специални балансиращи групи частично може да отпадне, като занапред се дава право на избор на някои координатори дали да продължат да бъдат такива, или да участват в балансираща група с друг координатор. Целта е стабилност и прозрачност на пазара Предоставят се и по-разширени възможности за търговските участници да намалят допълнително небалансите си, като няколко балансиращи групи се обединят чрез общ финансов сетълмент. Очаква се новите правила да създадат необходимите условия за фактическото участие на ВЕИ производителите и на мрежовите оператори в борсов пазар, което е пореден етап от процеса на пълна либерализация на сектора. По този начин ще се увеличи ликвидността на енергийната борса, а оттам и стабилността и прозрачността на пазара, аргументират се авторите на промените.", "date": "2018.07.25", "title": "КЕВР нямала вина за увеличения дълг на \"Топлофикация София\" за газ"}
{"url": "https://www.dnevnik.bg/sviat/2018/07/25/3286984_nad_30_dushi_zaginaha_pri_atentat_na_izborite_v/", "text": "Най-малко 31 души загинаха днес при взрив в западния пакистански град Куета. Мишена на нападението е бил полицейски автомобил, предаде \"Ройтерс\". Според местни телевизии нападението е извършено от \"атентатор самоубиец\". Това се случва въпреки сериозните мерки за сигурност - за безопасността по време на вота отговарят близо 370 хил. военни и стотици хиляди полицаи из цялата страна. Пакистанската полиция каза, че един човек е загинал, а двама са били ранени при престрелка между поддръжници на две съперничещи си партии в село близо до северозападния град Саваби, съобщи \"Асошиейтед прес\". Според органите на реда не е ясно какво е предизвикало престрелката между привърженици на светската Национална партия \"Авами\", която често е атакувана от талибаните, и десноцентристкото Движение за справедливост, оглавявано от  бившия играч на крикет Имран Хан . Това са първите случаи на насилие в изборния ден в Пакистан. Преди гласуването над 170 души, включително трима кандидати за парламента, бяха убити при самоубийствени атентати в югозападната провинция Белуджистан и Северозападната гранична провинция, припомня БТА. Терористичната групировка \"Ислямска държава\" и талибаните заплашваха с бомбени нападения изборния процес, определяйки демокрацията като система на \"западните неверници\", отбелязва ДПА. Часове след атентата \"Ислямска държава\" пое отговорност чрез свързваната с нея агенция \"Амак\". Гласуването на парламентарните избори започна в 8 ч. местно време и ще приключи в 18 ч., а избирателните секции са охранявани от стотици хиляди войници и полицаи. /БТА", "date": "2018.07.25", "title": "Над 30 души загинаха при атентат на изборите в Пакистан, \"Ислямска държава\" пое отговорност"}
{"url": "https://www.dnevnik.bg/sport/2018/07/25/3286980_mechka_e_novoto_lice_na_ruskoto_futbolno_purvenstvo/", "text": "Нов сезон, нови емоции, нов шампион, ново лого. Това обяви Руската футболна лига и представи променената си визия. Логото, което ще бъде използвано от новия сезон, представлява стилизирана глава на мечка. Изображението включва и цветовете от руското знаме - бяло, синьо и червено. Цялостната променена визия беше направена от дизайнерското студио \"Арт. Лебедев\" през април, но сега беше представена официално. От името отпада думата \"футболна\" и вече става \"Руска Премиер лига\".  \"Критики ще има винаги, но от 2001 г. насам направихме много\", каза председателят на лигата Сергей Предкин. Стилизираната меча глава ще бъде поставена и на номерата на фланелките на футболистите за мачовете от новия сезон. Променен е и шрифтът на надписа. \"За нас това е нов поглед към маркетинга. Разработихме стратегическа платформа за бранда и за фирмения стил\", обясниха авторите на логото и добавиха, че целта е да се увеличи интересът на зрителите. \"Новото лого на Руската Премиер лига всъщност не е толкова лошо\", написа преди време известният спортен коментатор Василий Уткин в блога си. След края на световното първенство, на което Русия беше домакин, президентът на страната  Владимир Путин призова да се улови моментът  и футболът да продължи развитието си. За мондиала бяха изградени или модернизирани 12 стадиона, като Путин изрази желание те да се използват основно за футбол. Мнозина видяха сходства между визиите на английската Висша лига и на руското първенство. Преди две години английското първенство се ребрандира, като новото му лого е стилизирана глава на лъв с корона. Сезонът в руското първенство започва в събота, като първият мач е между \"Урал\" и \"Анжи\".", "date": "2018.07.25", "title": "Мечка е новото \"лице\" на руското футболно първенство"}
{"url": "https://www.dnevnik.bg/video/2018/07/25/3287005_video_dron_pokaza_kakvo_ostava_sled_pojarite_v_gurciia/", "text": "Запис от дрон, качен от Up Drones в \"Ютюб\", показва мащаба на унищожителните пожари в Гърция. Жертвите на  пожарите в Гърция  вече са 79. По последни официални данни пострадалите са 187, съобщава \"Франс прес\". Пожарникарите продължават днес издирването на хора, блокирани в обгорените къщи и коли в района на гръцките курорти Мати и Рафина.", "date": "2018.07.25", "title": "Видео: Дрон показа какво остава след пожарите в Гърция"}
{"url": "https://www.dnevnik.bg/zelen/2018/07/25/3287003_den_sled_kato_vleze_v_sila_grupoviiat_lov_na_diva/", "text": "В първия ден, в който реално беше разрешен групов лов на дива свиня, той е забранен със  заповед на министъра на земеделието Румен Порожанов . Така на практика правителството намери начин да отмени силно оспорвана и експресно приета поправка в Закона за лова и опазване на дивеча. Заповедта на Порожанов  се издава на основание на същия закон, който беше променен, като се позовава на друг член (чл. 54, ал. 1 от). Официалният повод е предложение от изпълнителния директор на Българската агенция по безопасност на храните от преди ден (24 юли), става известно от съобщение на сайта на ведомството. И макар бързо приетата поправката от 12 юли да беше приета с давност само този летен сезон, днешната забрана на Порожанов няма краен срок. Само преди ден спешно приетите и оспорвани изменения в Закона за лова бяха публикувани в Държавен вестник. Мотивът беше, че груповият лов на диви свине през лятото на 2018 г. ще намали популацията им и ще предотврати разнасянето на африканската чума по свинете, която се разраства в Румъния. Срещу поправката се обявиха еколози и сдружения на ловците и рибарите, които предупредиха, че ефектът ще бъде обратен, ще има пагубни последици и ще доведе до много инциденти с хора. Те настояха за вето на президента, което обаче не беше наложено. Опасност от инциденти с хора Приетите изменения са недостатъчно съобразени с безопасността по време на ловните излети, сочат в мотивите за забраната на груповия лов от ведомството. \"В момента буйната растителност и плътната листна маса в горските територии силно ограничават видимостта и безопасността на лова. Това е сериозна предпоставка за възникване на инциденти както за участниците в лова, така и крие рискове за живота и здравето на пребиваващите в гората горски работници, туристи, гъбари, билкари и др.\", посочват от министерството. Позовават се на статистика, че по-голямата част от злополуките по време на групово ловуване през последните години са ставали, когато листната маса в гората още не е опадала. Причината да се използва този мотив е, че по принцип ловът на дивя свиня е разрешава от 1 октомври, а сега със закона бе разрешено това да стане по-рано тъкмо заради африканската чума по свинете. Нехуманна поправка Направените изменения не са съобразени и с хуманното отношение към видовете дивеч, обитаващи горските територии, пише още в мотивите на ведомството. Малките на дивите животни от тази пролет няма да могат да бъдат опазени от ловните кучета. Започва размножителният период на сърната, а през септември предстои и този на благородния елен. Във връзка с това съществува опасност груповият лов на дива свиня да доведе до сериозни загуби на основните ловни видове, компрометиране на вече договорени трофейни ловни излети за благороден елен от страна на чуждестранни ловци и значителни финансови щети. Като мярка за редуциране на популацията от дива свиня заради опасността от възникване и разпространение на африканска чума по свинете се препоръчва засилване на подборния лов от място, казват от министерството. Мотивите на министерството за забрана на груповия лов на дивеч съвпадат с аргументите на представители на Професионалната ловна асоциация в България (ПЛАБ), на Лесотехническия университет и еколози от Българска фондация \"Биоразнообразие\", които след гласуването на поправката изпратиха писмо до президента Румен Радев с искане да наложи вето заради сериозни опасения, че мерките ще имат обратния ефект и ще доведат до инциденти с хора в планините и горите.  Обратен ефект  Груповият лов се извършва с до десет броя ловни кучета, които, гонейки свинете, ще повишат значително движението и разпръскването на прасетата на десетки километри. Създава се реална възможност за преминаване на границата към Румъния и връщане обратно с пренасяне на болестта, както и разпространяването й из България. Груповият лов на дива свиня е забранен в страните с африканска чума, подчертават специалистите. Според тях този вид лов ще застраши малките и на редица други диви животни, които в момента отглеждат поколение. Повечето от използваните кучета гонят всякакъв дивеч и при гонка преди октомври на практика ще бъдат изтребени голяма част от родените тази година сърни, благородни елени и елени лопатари. Припокриването на ловния, туристическия и събираческия сезон ще доведе до рязък скок на инцидентите по време на лов, предупреждават от организациите. Месеците юли, август и септември са времето за отпуск, планините са пълни с туристи, събирачи на горски плодове и гъбари. Всички гори извън националните паркове и резерватите са ловна площ, в която в сряда, събота и неделя ще се провежда групов лов на дива свиня. Припокриването на ловния, туристическия и събираческия сезон ще доведе до рязък скок на инцидентите по време на лов и обществените конфликти, което не е взето предвид при предлагането на законопроекта. Поправките бяха гласувани на 12 юли едновременно на първо и на второ четене от Народното събрание, без да бъдат обсъдени в Комисия по околна среда и водите. Вносители на проекта са \"Обединени патриоти\", за тях гласуваха 112 депутати от всички парламентарни групи, само четирима депутати от БСП са били \"против\", трима от левицата и двама от \"Воля\" – \"въздържал се\". Досега груповият лов на дива свиня започваше от 1 октомври и приключваше през втората неделя на януари, а ловните дни бяха само събота, неделя и официалните празници. Съгласно промените груповият лов на тези животни започваше от датата на публикуването на закона в Държавен вестник, а в добавка се даваше още един ловен ден – сряда. Целта беше да бъдат отстреляни около 120 000 диви свине, за да се намалят популацията им и рискът от разпространението на африканската чума.", "date": "2018.07.25", "title": "Ден след като бе разрешен, груповият лов на дива свиня е забранен"}
{"url": "https://www.dnevnik.bg/v_pamet/2018/07/25/3287018_pochina_serdjo_markione/", "text": "Смененият преди броени дни главен изпълнителен директор на концерна \"Фиат Крайслер\" Серджо Маркионе е починал на 66-годишна възраст, съобщи агенция \"Блумбърг\". Информацията беше потвърдена от \"Иксор Ен Ви\" (Еxor NV) - холдинговата компания, основана от семейство Аниели. Смъртта на Маркионе идва след усложнения, последвали рутинна операция на рамото. Маркионе беше избран за главен изпълнителен директор на \"Фиат\" през 2004 година, когато италианският концерн беше на ръба на фалита. През 2009 година \"Фиат\" купи \"Крайслер\", като финансовите резултати на групата се подобряваха с всяка изминала година. За първото тримесечие на 2018-а \"Фиат Крайслер\" отчете нетна печалба от 1.2 млрд. долара, като изпревари по този показател дори гиганта \"Дженерал мотърс\". Спасяването на \"Фиат\" и \"Крайслер\" Серджо Маркионе пое \"Фиат\" с дългове от над 6 млрд. евро, а един от първите му ходове беше да уволни всички мениджъри. Мина се и през шокови съкращения на работници. В резултат още през 2005-а Маркионе изведе италианската марка на печалба. Същата стратегия той приложи и във фалиралия \"Крайслер\" през 2009 година и на третата година марката започна да печели. Плановете на Серджо Маркионе бяха да напусне шефския пост във \"Фиат Крайслер\" през 2019 година. Заради влошеното му здраве обаче  той беше сменен през миналата седмица  от досегашния главен изпълнителен директор на \"Джип\" Майк Менли. Маркионе беше президент на отбора на \"Ферари\" от Формула 1 близо десетилетие, ръководеше и бизнеса на най-спортната марка в портфолиото на \"Фиат Крайслер\". Мястото му във Формула 1 беше заето от Джон Елкан, който е наследник на фамилията Аниели, докато Луис Камилери ще отговаря за серийните автомобили \"Ферари\". Първи стъпки в бизнеса Маркионе е роден на 17 юни 1952 в градчето Чиети на Адриатическо море. Баща му е полицай и когато Серджо е на 14 години, семейството се мести в Торонто, като към италианското гражданство прибавя и канадско. Завършил е философия и право, а през 1985 г. специализира бизнес администрация (MBA) в университета \"Уиндзор\". Кариерата на Маркионе започва в \"Делойт&Туш\" през 1983 година, където е специалист по счетоводство и данъци. През 1985-а става отговорник за контрола и бизнес развитието в компанията за опаковки \"Лоусън груп\" (Lawson Group). Следващата му позиция е изпълнителен вицепрезидент в \"Гленекс индъстрис\". През 1992 година Маркионе се връща в \"Лоусън груп\" като вицепрезидент. Доказва нюха си към печалбите Присъединява към \"Алусиуз Лонза груп\" през 1994 година, след като швейцарската химическа и фармацевтична компания придобива \"Луъсън\" и стига до позиция главен изпълнителен директор. Три години по-късно решава да сложи край на производството на лекарства и създава \"Лонза груп\". Решението му се оказва успешно и за три години успява да утрои печалбата на компанията. По-късно той доказва реномето си на специалист в подобряване на приходите в базираната в Женева компания Ес Джи ЕС, която в този период е собственост на основния акционер във \"Фиат\" семейство Аниели. Така през май 2003 година попада в борда на директорите на \"Фиат\", а няколко месеца по-късно застава начело на компанията. От съпругата си Орландия, с която от години не са заедно, има двама синове - Алесио и Джонатан. Жената до него в последните години е Мануела Батезато, която работи в пресофиса на \"Фиат Крайслер\".", "date": "2018.07.25", "title": "Почина бившият ръководител на \"Фиат Крайслер\" Серджо Маркионе"}
{"url": "https://www.dnevnik.bg/bulgaria/2018/07/25/3287034_nad_2_mln_lv_sa_osigureni_za_fizichesko_vuzpitanie_v/", "text": "На заседанието си днес правителството одобри отпускането на 2 453 572 лв. за учебно-тренировъчна и спортно-състезателна дейност в общинските и държавните детски градини и училища, както и за материално-техническото им обезпечаване, съобщиха от пресслужбата на Министерския съвет. Парите се осигуряват всяко година със Закона за държавния бюджет и се разходват на базата на представени разчети за броя на децата и учениците. Училищата и детските градини кандидатстват за тях с разработени проекти за подпомагане на физическото възпитание и спорта на децата и учениците в дневна форма на обучение. От 1 септември тази година учебните и детските заведения  ще кандидатстват по облекчена процедура  за пари за спорт.", "date": "2018.07.25", "title": "Над 2 млн. лв. са осигурени за физическо възпитание в детски градини и училища"}
{"url": "https://www.dnevnik.bg/bulgaria/2018/07/25/3287015_bulgariia_e_pokanila_7_durjavi_da_napraviat_oferti_za/", "text": "\"Ройтерс\" припомня, че въпросът за обновяване на бойната авиация не намира решение от няколко български правителства в продължение на повече от 10 години. Но след анексирането на Крим и решението от срещата на върха на НАТО в през 2014 г. бе поет ангажимент до 2024 г. разходите за отбрана да се увеличат до 2% от БВП. От януари 2017 г. новата администрация на президента Доналд Тръмп засили традиционното от последните години настояване на Вашингтон европейците да заделят повече средства за отбраната си и те да са така структурирани, че достатъчна част от тях да отиват за обновяване на техниката и бойните възможности, а не изключително за заплати и инфраструктура.", "date": "2018.07.25", "title": "България е поканила 7 държави да направят оферти за новите изтребители"}
{"url": "https://www.dnevnik.bg/bulgaria/2018/07/25/3287002_mvr_prizna_che_ne_moje_da_kontrolira_chastnite/", "text": "МВР не можело да контролира охраната на сградата на Народното събрание, където загина служител на частна охранителна фирма. Това се разбира от отговор на ведомството на запитване на \"Оффнюз\". Оттам става известно още и че на практика министерството не може да осъществява вменения му по закон контрол над частните охранители. Инцидентът показа поредица от нарушения на институциите по контрол. Едното от тях е, че охраната на обекта се е извършвала в нарушение на договора между парламента и фирмата - изпълнител на обекта. Според публичната информация договорът между строителя на новата пленарна зала на парламента и ръководството на Народното събрание изисква назначаване на денонощна охрана. Вместо това обаче охранители е имало само нощно време, както твърди собственикът на частното дружество \"Дефанс консулт\" ЕООД. Оказва се, че нито МВР, нито парламентът са знаели това, което би трябвало да е основание за прекратяване на договора с охранителната фирма, свързвана със зам.-министъра на труда и социалната политика Султанка Петрова. Според Закона за частната охранителна дейност МВР е отговорно за контрола на дейността на частните охранители. Министерството обяснява, че не е било уведомено за поемането на охраната на сградата на Народното събрание на пл. \"Княз Александър І\" от частната фирма. Там се извършват строителни дейности в момента. Според закона задължението за уведомяване на МВР е на съответната фирма, което трябва да се изпълни в 14-дневен срок от поемането на охраната. Охранителят трябва да представи и определен набор от документация, свързана с дейността ѝ на съответния обект. От отговора на МВР се разбира, че това не е направено, с което ведомството си \"измива ръцете\". Това, че частната охранителна фирма не е изпълнила задължението си по закон да уведомява ведомството, показва на практика, че МВР не може да свърши контролната си дейност, вменена по същия закон. Вътрешното министерство твърди, че не знае, че частна охранителна фирма извършва дейност на територията на Народното събрание, докато в същото време сградата е част от списъка с обекти, които МВР охранява ( Приложение №1 от ЗМВР ). Съществува и  инструкция , която урежда взаимодействието на МВР и НСО по отношение на обекти, \"определени като подлежащи на охрана в закон\", и според която и НСО, и МВР трябва да си предоставят информация за \"присъствието на лица, осъществяващи дейност по Закона за частната охранителна дейност\" в тези обекти. В отговорите си МВР твърди, че няма правомощия да извършва проверки в сградата на парламента през \"тъмната част на денонощието\", тъй като там има специален режим на достъп. Това на практика означава, че ведомството е неспособно да контролира частна охранителна фирма, което ѝ е вменено по закон. Или с други думи, НСО, с което МВР има инструкция за действие, и то при обекти със значение от националната сигурност, не допуска проверяващи нощно време и така възпрепятства изпълнението на служебни задължения. МВР не дава отговор и на въпроса дали неизпълнението на договора за охрана е основание за прекратяването му. Този въпрос остава без отговор и от страна на Народното събрание, тъй като главният секретар Стефана Караславова предпочете да не отговори на отправени към нея въпроси за това как е извършван контролът по договора. Как приходите на охранителната фирма \"Дефанс консулт\", свързана със зам.-министъра на труда и социалната политика Султанка Петрова, са скочили близо осем пъти, откакто тя е във властта, четете в \" Капитал \".", "date": "2018.07.25", "title": "МВР призна, че не може да контролира частните охранители"}
{"url": "https://www.dnevnik.bg/sport/2018/07/25/3287036_serena_uiliams_se_oplaka_ot_diskriminaciia_zaradi/", "text": "Серена Уилямс твърди, че е жертва на дискриминация заради това, че постоянно е подложена на допинг проверки. Носителката на 23 титли от турнирите в Големия шлем обяви това в \"Туитър\" след поредното посещение на допинг властите. Още през миналия месец тенисистката се оплака, че е тествана прекалено често. Това стана преди  началото на \"Уимбълдън\" . \"От всички играчи е доказано, че аз съм тази, която е подложена най-често на допинг проверки. Дискриминация? Да, мисля че е така\", написа 36-годишната Уилямс. Въпреки това тя обясни, че ще продължи се бори за чист спорт без допинг и да бъде пример за останалите. През юни сайтът Deadspin разпространи информация, че Уилямс е била проверявана пет пъти извън състезания през годината. Също така се твърди, че на 14 юни тенисистката не е била на посочения от нея адрес, когато представители на Американската антидопингова агенция (USADA) са се появили пред дома ѝ. По-късно Уилямс оспори това твърдение с факта, че проверяващите са се появили 12 часа по-рано от уговореното време. Въпреки пропуснатия допинг тест Серена Уилямс е най-проверяваната американска тенисистка през годината. Слоун Стивънс е била подложена на контрол веднъж, а сеста ѝ Винъс Уилямс - два пъти.", "date": "2018.07.25", "title": "Серена Уилямс се оплака от дискриминация заради допинг проверки"}
{"url": "https://www.dnevnik.bg/sport/2018/07/25/3287032_zagorchich_iziska_agresiia_ot_slaviia_v_tursene_na/", "text": "Футболистите на \"Славия\" трябва да играят агресивно и да се влагат на върха на възможностите си, ако искат да постигнат положителен резултат срещу \"Хайдук\". Това заяви треньорът на белите Златомир Загорчич при заминаването за Сплит. В четвъртък отборът му се изправя срещу хърватите в първи мач от втория квалификационен кръг в Лига Европа. \"Напрежението все още не се вижда. Със сигурност ще го има. Важното е, когато излезем да загряваме преди мача, то да изчезне\", посочи Загорчич. Президентът на \"Славия\" Венцислав Стефанов посочи, че в момента в клуба мислят за футбол, а не за трансфери. \"Момчетата знаят каква отговорност поемат. Вярвам в нашите футболисти\", заяви той. \"Искам да видя, че момчетата се раздават и се борят. Ние много добре знаем какви са нашите възможности, но аз съм убеден, че с нищо не сме по-малко от другите. Смятам, че повече отбори трябва да разчитат на български футболисти, за да имаме някакъв тил за националния и за младежкия отбор, а също така, за да имаме по-добър футбол\", добави Стефанов. В предния кръг  белите постигнаха две победи срещу финландския \"Илвес\" .", "date": "2018.07.25", "title": "Загорчич изиска агресия от \"Славия\" в търсене на добър резултат срещу \"Хайдук\""}
{"url": "https://www.dnevnik.bg/sviat/2018/07/25/3287054_isliamska_durjava_nareche_streleca_ot_toronto_svoi/", "text": "Ислямска държава\" пое отговорност за стрелбата в канадския град Торонто, при която загинаха двама души, а 13 бяха ранени, предаде \"Ройтерс\", като се позова на  агенцията на групировката  \"Амак\". Часове по-рано \"Ислямска държава\"  извърши множество нападения  в Югозападна Сирия и пое отговорност за  атентат на изборите в Пакистан  тази сутрин. Нападателят \"беше войник на \"Ислямска държава\" и извърши атаката в отговор на призиви да се избират за мишени граждани на страни от коалицията\", заяви \"Ислямска държава\", без да посочва подробности и доказателства за твърдението си, предаде БТА. След като канадската полиция идентифицира стрелеца като 29-годишния Файсал Хусайн, семейството му заяви, че е душевно болен. Двама загинаха, а 13 души бяха ранени,  след като той откри стрелба  в канадския град. Според негови близки той е страдал от психоза и депресия през целия си живот.", "date": "2018.07.25", "title": "\"Ислямска държава\" нарече стрелеца от Торонто свой \"войник\""}
{"url": "https://www.dnevnik.bg/sport/2018/07/25/3286852_evertun_privleche_napadatel_na_uotford_s_vtoriia/", "text": "Бразилецът Ричарлисон е първото ново попълнение на \"Евертън\" за новия сезон. Фланговият нападател идва от \"Уотфорд\" срещу 40 милиона евро (35 милиона паунда). Това е вторият най-голям трансфер в историята на \"карамелите\", но може да се превърне и в рекорден. През миналото лято \"Евертън\"  плати близо 50 милиона евро за Гилфи Сигурдсон . Сега сумата за Ричарлисон може да я надхвърли заради различните клаузи и бонуси, заложени в договора между \"карамелите\" и \"Уотфорд\". При изпълнение на всичките сумата ще нарасне до 56 милиона евро (50 милиона паунда). Договорът на Ричарлисон е за пет години, като бразилецът идва по настояване на новия мениджър Марко Силва. Португалецът го привлече в \"Уотфорд\" преди година срещу 11.5 милиона паунда от \"Флуминензе\". На \"Викъридж роуд\" крилото отбеляза пет гола и даде пет асистенции в 41 мача. \"Много се радвам, че подписвам с голям клуб като \"Евертън\" и че отново ще съм с Марко Силва. Мога да науча много от него и от всички добри играчи, които са тук\", каза Ричарлисон. Мениджърът Силва изрази задоволство, че \"карамелите\" са се преборили за подписа на играча, след като е имало интерес и от други клубове. \"За мен е много важно да има конкуренция в отбора, затова и взехме Ричарлисон. Той ще направи \"Евертън\" още по-силен отбор\", каза Марко Силва.", "date": "2018.07.25", "title": "\"Евертън\" взе Ричарлисон от \"Уотфорд\" за 35 млн. паунда"}
{"url": "https://www.dnevnik.bg/sviat/2018/07/25/3287042_svobodna_evropa_tursi_jurnalisti_za_onlain_izdanie_na/", "text": "Радио \"Свободна Европа\" (RFE), което  съобщи преди дни , че подновява дейността си на български език, започна да набира персонал и обявените характеристики сочат, че става дума за онлайн издание с редакция в България. На сайта на базираната във Вашингтон и Прага медийна група, финансирана с дарение от Конгреса на САЩ, има  обяви за 6 позиции : ръководител на българската секция, главен редактор, двама журналисти, онлайн редактор и журналист с умения за създаване на мултимедийни продукти. Това се вписва в модела, по който RFE работи в страните от бившия СССР - цифрова платформа с новини и видеосъдържание, включително записи на разговори или интервюта в студио. Освен това българската секция ще може да споделя и да използва съдържание от другите национални бюра на медията, както и от \"Гласът на Америка\". Същите позиции са обявени и за подновяването на дейността на RFE на румънски. България и Румъния са единствените страни от Европейския съюз, в които американската група реши да се завърне с мисия да подпомогне качествената журналистика и правото на гражданите да правят информиран избор. Приемането на кандидатури е до 7 август, което дава на интересуващите се само две седмици. За повечето от позициите се изисква професионален опит до 10 години. За   се изисква поне 3-5 години опит от работа в редакция, създаваща новини всеки ден. Журналистическо или подходящо за позицията образование дава предимство. Същото важи за работа в мултикултурна или международна среда или живот и работа в чужбина - за предпочитание в районите, където работи RFE. Не е достатъчно директорът на българската секция да е само журналист, защото се изисква да има поне 3 години използвани умения за създаване и управление на бюджет, персонал, организиране на работния процес, изграждане и ръководене на екип в динамична и мултикултурна среда. Той/тя ще отговарят основно за новините на български, тяхното високо качество, въздействие, иновативно и адевкатно новинарско съдържание, създавано в точните графици, фактологично вярно, безпристрастно, балансирано и със сдържан тон. Сред отговорностите му е да работи в тясно сътрудничество с регионалния директор на \"Свободна Европа\", като заедно задават дневния ред на важните за отразяване събития, поддържат баланса в новините, определят редакционните принципи за стил и професионализъм. Това е и позицията, която отговаря за набирането и обучаването на персонал. Директорът трябва също да има широки познания за политическата, икономическата и обществената среда, в която работи, както и за тенденциите на медийния пазар, новите технологични промени в медиите и създаването и продуцирането на телевизионна и видеопродукция. Сходни изисквания има и за , който оперативно ще ръководи, координира, обучава и оценява работата на журналистите и кореспондентите. От него (или нея) обаче се очаква и да пише и редактира, превежда, адаптира текстове и създава или наблюдава мултимедийно съдържание. Това е позиция, от която се изисква да ражда идеи за програмата и да ръководи - ако трябва, на място - отразяването на по-сложни и големи събития. Това означава да определя фокуса, но и да поема и репортерска и кореспондентска работа, както и да умее да участва в записи или предавания на живо, да модерира дискусии.", "date": "2018.07.25", "title": "\"Свободна Европа\" търси журналисти за онлайн издание на български"}
{"url": "https://www.dnevnik.bg/biznes/2018/07/25/3287087_junion_ivkoni_i_stolichna_obshtina_se_sporazumiaha_za/", "text": "Юнион Ивкони\", акционер в която е доскорошният депутат от ГЕРБ Ивайло Константинов, ще получи от Столичната община 5.2 млн. лева по инзвънсъдебно споразумение за 150 дела, които фирмата е завела. От тях общината вече е загубила 25 с решение на последна инстанция, по 50 текат производства, като юридически анализ е показал, че фирмата ще спечели всички дела. Причината е, че фирмата е имала договор с общината за линии от градския транспорт от 2007 до 2015 г. През целия период Столичната община обаче не е плащала индексациите по договора.  \"Юнион Ивкони\"  е завеждала дело за всяко неполучено месечно плащане. Договорът между общината и фирмата е сключен от тогавашния  зам.-кмет по транспорта Велизар Стоилов . Той беше уволнен от поста,  след като изтече запис на разговор  между него и транспортни предприемачи (\"Юнион ивкони\" на Константинов, \"Карат С\" на Миролюб Столарски\" и \"МТК\" на Росен Илиев), на която се обсъжда разпределянето на автобусните линии в столицата. След него на поста беше назначен  Любомир Христов, който също беше  освободен през 2016 г., заради съмнения за корупция. През 2016 г. в общината се създава работна група, в която влизат общинските съветници Андрей Иванов (ГЕРБ), Прошко Прошков (независим) и Иван Таков (БСП). Възложените от групата юридически и икономически анализи са показали, че общината няма шанс срещу фирмата и ще бъде осъдена по всички дела, като освен това се е очаквало \"Юнион Ивкони\" да заведе и още. При представянето на предложението за споразумение в комисията по транспорт днес Прошков каза, че пълният размер на задължението с лихвите е 7.2 млн. лева. След преговори и приспадане на задължения от 422 хил. лева, които фирмата е имала към общината, страните са се споразумели за 5.2 млн. лв. През октомври 2017 г. автобус на фирмата се обърна на автомагистрала \"Тракия\" през нощна в района на Стралджа. При инцидента пострадаха 17 пътници.  През април тази година , отново на същата магистрала,  автобус на \"Юнион Ивкони\" катастрофира  в посока София в района на Вакарел. При инцидента загинаха шестима души, а 26 бяха ранени. Ивайло Константинов управлява фирмата от 1992 г.,  се вижда от сайта на партия ГЕРБ . През март той излиза от управлението й, но запази собствеността си, заради влизането си в парламента, който напусна през декември. Преди това е председател на общинския съвет в Дупница, а сега е координатор на партия ГЕРБ в града.", "date": "2018.07.25", "title": "\"Юнион Ивкони\" ще получи 5 млн. лева от Столичната община заради 150 съдебни дела"}
{"url": "https://www.dnevnik.bg/biznes/2018/07/25/3287099_ikonomicheskata_komisiia_podkrepi_edinodushno_vetoto/", "text": "Депутатите от икономическата комисия в парламента единодушно подкрепиха днес  ветото на президента Румен Радев   върху промените в приватизационния закон, с които ангажиментите на купувача по приватизационни договори намаляват от 10 на 5 г. със задна дата. С 18 \"за\", без против и въздържали се народните представители гласуваха текстовете да отпаднат. Това стана ден след като държавният глава наложи вето, а ГЕРБ обяви, че е планирала редакция на текстовете заради съмненията за лобизъм. Очаква се ветото да бъде подкрепено в пленарната зала утре или в петък. Миналата седмица внесените от депутати от \"Атака\" и ВМРО промени в приватизационния закон бяха подкрепени от ГЕРБ, ДПС и \"Воля\" и приети на второ четене с мълчаливото съгласие на БСП. Вицепремиерът Валери Симеонов (НФСБ), който заплаши, че ще напусне коалицията, прозря застъпничество за частни интереси у вносителите на промените ВМРО и \"Атака\", които са негови коалиционни партньори в \"Обединени патриоти\". Според него поправката се прави в полза на дружество, собственост на братята Кирил и Георги Домусчиеви, които не са изпълнили задълженията, поети при приватизацията на Български морски флот през 2008 г., и сега би трябвало да бъдат санкционирани с 58 млн. лева. Освен този случай обаче измененията облагодетелстват всички участници в приватизационни сделки между 2008 и 2013 г. В мотивите на ветото на президента се казва, че намаляването на срока на ангажиментите по приватизационни договори на 5 г. ще облагодетелства и неизправни купувачи, които имат непогасени плащания за неустойки за този период. Посочено е още, че няма никаква обществена необходимост да бъдат преуредени вече сключени приватизационни договори, а измененията нарушават принципа за правната сигурност, изискващ стабилност на правните сделки и предвидимост на правните последици от различните юридически факти.", "date": "2018.07.25", "title": "Икономическата комисия подкрепи единодушно ветото на президента върху приватизационния закон"}
{"url": "https://www.dnevnik.bg/bulgaria/2018/07/25/3287098_predstaviteli_na_jivotnovudite_s_vzaimni_obvineniia_i/", "text": "Напрежението между представители на няколко различни животновъдни организация нарасна след  протеста пред Министерския съвет от 18 юли  и последвалите четири оставки. Конкретният повод беше чумата по животните, заради която се наложи евтаназия. Мария Степанчева, председател на Асоциация на българските биволовъди, коментира в ефира на \"Нова телевизия\", че на протеста е имало 30% животновъди, а останалите са били политически фигури, както и \"силиконки\". Част от бранша настоява още уволненият чиновник  Георги Праматаров и трима негови колеги  да бъдат върнати на работа, след като бяха уволнени. Четиримата, сред които и зам.-министър, загубиха постовете тъкмо след протеста пред сградата на правителството. Зад освобождаването им животновъдите извън Асоциацията на козевъдите и овцевъдите виждат  опит да се забавят плащанията  в сектора Те допускат нови протести и дестабилизация на държавата. \"На националния съвет са представени всички организации и там е мястото, където трябва да бъдат представяни всички проблеми, а ако не се вземат решения, тогава инициираме среща с премиера, който неведнъж е помагал на бранша. Смятам, че се постъпи неправилно\", акцентира Степанчева. Другият събеседник в студиото - Симеон Караколев, председател на Националната козевъдна и овцевъдна асоциация (НОКА), контрира, че няма яснота във въпросния съвет кой кого представлява, и поиска конкретен отговор за това да бъде даден от министъра на земеделието и храните Румен Порожанов. Днес от представляваната от него асоциация (НОКА) дадоха пресконференция и настояха за промени в Закона за животновъдството и поискаха да бъдат дефинирани участниците в работните органи на министерството на земеделието. \"Още от самото начало протестът беше дирижиран от настроението в бранша и от хилядите овцевъди и козевъди, които представляваме, като имаше и доста недоволни говедовъди. Това е третият протест в рамките на година и половина. Една от основните причини беше липсата на адекватна държавна политика, в резултат на което браншът е разделен. Той акцентира, че за година срещите с членовете му са били около 60. По думите му чл. 23 от проекта за изменение и допълнение на Наредбата за условията и реда за прилагане на схемите за директни плащания е дискриминативен и настоя всички овцевъди и козевъди да работят по еднакви правила. Проектът е за обществено обсъждане до 22 август. \"Целта на протестите не е да се създава хаос, а ред\", допълни той. Според изпълнителния директор на НОКА Иван Станков асоциацията има подкрепата на своите членове за действията си. \"През последните 10 години намалението в сектора е 800 хил. и тенденцията продължава. Ние не искаме да върнем 11 млн. овце в България, не е и необходимо. Трябва да се внесат елементи на висока култура на производство. Нещата трябва да се променят, ако искаме да имаме овцевъдство в България. Тръгнахме на протест не за да създаваме хаос, а порядък\", смята Станков. По думите му основният повод за протестите на фермерите е фактът, че години наред няма българска аграрна политика, стратегия и определени държавни приоритети. Станков изрази съжаление, че овцевъдът е превърнат \"в юрист, компютърен специалист\". Шефът на асоциацията призова за коренна промяна, защото кривата на развитието на овцевъдството и животновъдството продължава да пада надолу.", "date": "2018.07.25", "title": "Животновъди се обвиниха взаимно за претенциите си към властта"}
{"url": "https://www.dnevnik.bg/sport/2018/07/25/3287091_cherchesov_ostana_selekcioner_na_ruskiia_nacionalen/", "text": "Станислав Черчесов остава селекционер на мъжкия национален отбор по футбол на Русия. Той ще запази поста си поне до европейското първенство през 2020 г., обяви вицепрезидентът на Руския футболен съюз (РФС) Никита Симонян. Под ръководството на Черчесов  Русия надмина значително очакванията  и стигна до четвъртфиналите на световното първенство. След доброто представяне на домашния мондиал 54-годишният руснак  беше номиниран за треньор на годината от ФИФА.  \"Сборная\" прескочи груповата фаза на световното за пръв път след разпадането на СССР и беше изключително близо до първо достигане до полуфиналите от това на СССР през 1966 г. Драматична загуба с дузпи срещу Хърватия обаче сложи край на участието на домакините. Черчесов беше доста критикуван преди мондиала. Русия нямаше победа в официален мач в продължение на година. Когато започна турнирът, отборът заемаше 70-ото място в световната ранглиста - най-ниската позиция сред всички участници.  Черчесов застана начело на руския тим през лятото на 2016 г. Договорът на бившия национален вратар изтича през август. \"Разбира се, че ще продължи да работи и ще подготви отбора за Евро 2020. Кога ще бъде подписан новият договор? Трябва да питате (президента на футболния съюз) Александър Алаев\", заяви Симонян пред агенция ТАСС. Алаев е обявил пред ТАСС, че информация по въпроса може да се очаква в четвъртък. Тогава ще се проведе заседание на изпълнителния комитет на Руския футболен съюз. Квалификациите за Евро 2020 ще започнат на 21 април 2019 г. Пред това отборите ще имат шанс да си осигурят квота чрез новия турнир на ФИФА, който ще замени приятелските мачове - Лигата на нациите. Европейското първенство през 2020 г. ще се проведе на 12 стадиона в 12 европейски града. Санкт Петербург ще е домакин на четири мача - три от груповата фаза и един четвъртфинал.", "date": "2018.07.25", "title": "Черчесов остава селекционер на руския национален отбор"}
{"url": "https://www.dnevnik.bg/sport/2018/07/25/3287102_levski_obiavi_razdialata_s_delio_rosi/", "text": "Левски\" официално се раздели със старши треньора Делио Роси. Договорът на 58-годишния италианец е прекратен по взаимно съгласие, обявиха сините на клубния си сайт. Още преди седмица собственикът на \"Левски\"  Спас Русев обяви, че Роси си тръгва от \"Герена\" . Изявлението му дойде след  срамното отпадане от носителя на Купата на Лихтенщайн \"Вадуц\"  още в първия квалификационен кръг на Лига Европа. Раздялата с бившия треньор на \"Лацио\" и \"Фиорентина\" обаче се забави доста, тъй като двете страни не успяваха да се разберат как да прекратят отношенията си. Роси искаше да получи неустойка, докато \"Левски\" настояваше той да си тръгне без компенсация. Италианецът продължи да ходи на стадиона и дори искаше да води тренировките на отбора, но от клуба не му позволиха. В крайна сметка двете страни са постигнали споразумение за раздяла. Сините не съобщават дали треньорът ще получи някаква финансова компенсация. Роси пристигна в \"Левски\" в началото на август. Той замени Николай Митов, който беше уволнен след отпадането от \"Хайдук\" (Сплит) във втория квалификационен кръг на Лига Европа и колебливото представяне в първите два кръга на Първа лига.  Италианецът беше предпочетен пред друго популярно име  - бившия мениджър на \"Челси\" Аврам Грант. Роси записа 41 мача начело на \"Левски\". В тях сините постигнаха 22 победи, десет равенства и девет загуби. \"Левски\" благодари за всеотдайната работа на господин Роси и неговия екип и им пожелава бъдещи професионални успехи\", се казва в краткото изявление на \"Левски\". Заедно с Роси си тръгват и помощниците му Феделе Лимоне, Матиа Винченци и Доменико Ботичела.  Във вторник от 10.30 часа на \"Герена\" \"Левски\" ще представи новия си треньор. Това ще е  словенецът Славиша Стоянович.  Договорката с него  беше постигната още миналата седмица , но подписването на договор се бавеше заради казуса \"Роси\".", "date": "2018.07.25", "title": "\"Левски\" най-накрая обяви раздялата с Делио Роси"}
{"url": "https://www.dnevnik.bg/biznes/2018/07/25/3287113_rosatom_proiaviava_interes_kum_proekta_belene_no_chaka/", "text": "Руската \"Росатом\" по принцип проявява интерес към бъдещо строителство на АЕЦ \"Белене\", но първо трябва да станат известни условията, при които ще се осъществява. Това коментира пред български журналисти първият зам.-генерален директор и директор на блока за развитие и международен бизнес на руската държавна корпорация Кирил Комаров в отговор на въпрос, съобщи БТА. Той добави, че никъде по света такива големи енергийни проекти не се осъществяват без държавно участие. Друг е въпросът каква точно ще бъде формата и в какво ще се състои това участие, като тези въпроси се решават от правителството на всяка страна. Комаров обаче отчете, че България вече активно е участвала в този проект чрез покупката на оборудването от Русия. Комаров е в България за подписването на заключителните документи за изпълнените дейности по договора между АЕЦ \"Козлодуй\" и \"Росатом\" за удължаване на живота на VI блок с 10 години. Според Комаров блокът може да функционира безопасно още 30 години. Предстои в Агенцията за ядрено регулиране да бъде предаден пълният пакет с необходимите документи за кандидатстване за продължаване лиценза на VI блок за следващ 10-годишен период.", "date": "2018.07.25", "title": "\"Росатом\" проявява интерес към проекта \"Белене\", но чака условията"}
{"url": "https://www.dnevnik.bg/sport/2018/07/25/3287105_georgi_samuilov_poiska_akciite_na_botev_i_zaiavi/", "text": "Бизнесменът Георги Самуилов заяви официално желанието си за придобиване на контролния пакет акции на \"Ботев\" (Пловдив), обявиха от клуба. От негово име вече е депозирано писмо за намерение пред председателя на сдружение \"ПФК Ботев\", което държи акциите - Апостол Апостолов. В него Самуилов заявява намерението си да осигурява оперативната издръжка и управление на клуба, както и инвестиционно намерение във връзка с довършване строежа на стадион \"Христо Ботев\", се казва в информацията. Бизнесменът е предложил ръководен екип, на който да разчита за оперативното управление. Хората от списъка ще бъдат предложени за членове на съвета на директорите след фактическото придобиване на акциите, посочват от \"Ботев\". Сред тях са самият Самуилов, Петко Ангелов и Димитър Радев. Самуилов, който е собственикът на \"Инса ойл\", неколкократно беше свързван със завръщане като собственик на клуба. Той за кратко беше акционер в \"Ботев\" заедно с друг бизнесмен - Румен Чандъров. В средата на 2016 г. двамата придобиха 60% от клуба. През февруари 2017 г. обаче  Самуилов официално обяви, че връща акциите на сдружението на феновете  с аргумента, че е наследил 12 млн. лева задължения, както и заради отказа на общината да прекрати концесията на стадиона на \"Ботев\", дадена на Цветан Василев. Само три месеца по-късно той се завърна, за да продължи да издържа клуба, но без да е акционер. Ключов за \"Ботев\" се превърна въпросът за довършването на строежа на стадиона. Реконструкцията на \"Христо Ботев\" започна по времето, когато собственик беше Цветан Василев, но след фалита на КТБ строежът беше замразен. През май общинският съвет  удължи срока на концесията на стадиона при минимална инвестиция от 14 млн. лева . \"Ботев\" започна новия сезон с  поражение с 0:1 срещу \"Левски\" у дома . След мача  треньорът Николай Киров заговори за проблеми с ръководството . Във вторник вечерта съветът на директорите на клуба обяви, че е поискал обяснение от Киров за изказването му. И посочи, че отборът е обезпечен. Самуилов и \"Инса ойл\" се свързват с покупката на Общинска банка.", "date": "2018.07.25", "title": "Георги Самуилов поиска акциите на \"Ботев\" и заяви намерение за довършване на стадиона"}
{"url": "https://www.dnevnik.bg/sviat/2018/07/25/3287121_meksiko_otbeliaza_istoricheski_rekord_po_ubiistva/", "text": "През първите шест месеца на 2018 г. в Мексико са били извършени 11 000 убийства, свързани с наркотрафика, което е печален \"исторически рекорд\", съобщи неправителствена организация, цитирана от агенция \"Франс прес\". От януари до края на юни 2018 г. по данни на министерството на вътрешните работи в страната са извършени общо 15 973 предумишлени убийства в сравнение с 13 503 през първата половина на 2017 година. Според организацията \"Семафоро деликтиво\", която прави проучвания в областта на обществената сигурност, 11 241 от тези престъпления са били извършени от наемни убийци, финансирани от наркотрафиканти.  Вчера журналистът Рубен Пат, директор на седмичника \"Плая нюз\", бе убит пред бар на около 60 км от известния мексикански курортен град Канкун. Той е седмият за тази година убит журналист в Мексико, една от най-опасните страни в света за представителите на медиите. / БТА", "date": "2018.07.25", "title": "Мексико отбеляза исторически рекорд по убийства, свързани с дрога"}
{"url": "https://www.dnevnik.bg/sviat/2018/07/25/3287125_kanada_obmislia_oshte_po-strogi_ogranicheniia_za/", "text": "Стрелбата в Торонто, при която бяха убити двама души и нападателят, накара местните и федералните служители да обмислят как да намалят свързаното с  огнестрелно оръжие насилие  в града, предаде ДПА. Кметът Джон Тори предложи идеята да се забранят огнестрелните оръжия в пределите на града. Той заяви, че не знае защо някой би имал нужда от такива оръжия в града. При  стрелбата в неделя  загинаха 10-годишно момиче и млада жена на 18 години. Ранени бяха 13 души, 29-годишният нападател също е мъртъв. Това беше 228-ият случай на насилие с използване на огнестрелно оръжие в Торонто от началото на тази година. В отговор на предложението на кмета министърът на обществената сигурност Ралф Гудейл заяви, че забраната на огнестрелните оръжия в Торонто е сложно предложение. Изпълнението му би изисквало значителна промяна на канадския наказателен кодекс, добави той. Според канадските закони за притежанието на повечето пистолети се изисква специално разрешително освен базовото разрешително, изисквано за закупуване на спортни или ловни пушки. Получаването на разрешително е дълъг процес, изискващ преминаването на допълнителен курс за безопасност, членство в регистриран стрелкови клуб и полицейска проверка. Освен това има строги правила за транспорта и съхраняването на огнестрелни оръжия. Повечето притежатели на оръжие смятат съществуващия режим за строг. Правителството трябва да мисли и за политическата реакция, особено в провинциалната част на страната, където притежанието на оръжие е по-разпространено, отбелязва ДПА, посочвайки, че федералните избори са след една година. Гудейл заяви, че федералното правителство ще обмисли първо вече направените предложения за промени в законите. Според полицията в Торонто един от проблемите са в достъпа до оръжия, използвани за извършване на престъпления. До 2012 г. три от всеки четири такива оръжия бяха внесени контрабандно от САЩ. От 2017 г. обаче се отбелязва нарастване на броя на законно придобитите оръжия в Канада, продадени след това на хора, използващи ги за престъпни цели, отбелязва полицията в Торонто. В момента половината огнестрелни оръжия, използвани за извършването на престъпления, са придобити от източници в Канада. /БТА", "date": "2018.07.25", "title": "Канада обмисля още по-строги ограничения за оръжията след стрелбата в Торонто"}
{"url": "https://www.dnevnik.bg/sport/2018/07/25/3287214_golut_na_benjamen_pavar_beshe_izbran_za_nai-krasiv_na/", "text": "Французинът Бенжамен Павар спечели наградата за най-красив гол на световното първенство по футбол в Русия. 22-годишният защитник беше отличен за попадението си при  зрелищната победа с 4:3 срещу Аржентина в осминафиналите. Освен че беше много впечатляващ, голът на Павар дойде в решаващ момент. Аржентина направи обрат и поведе с 2:1 в 57-ата минута, но само девет по-късно десният бек на \"Щутгарт\" изравни резултата. След центриран отляво на другия краен бранител - Лука Ернандес, Павар посрещна топката от ждроб от границата на наказателното поле и не остави никакви шансове на вратаря Франко Армани. Голът от пряк свободен удар на колумбиеца Хосе Кинтеро във вратата на Япония (1:2) зае второто място в гласуването на официални сайт на ФИФА. На трето място остана попадението на Лука Модрич при разгрома на Хърватия срещу Аржентина (3:0). Още един гол от пряк свободен удар - на Кристиано Роналдо за зрелищното равенство между Португалия и Испания (3:3), беше класиран на четвърта позиция. Единственото попадение на Лионел Меси в Русия - при победата с 2:1 срещу Нигерия, зае пето място. Челната десетка се допълва от руснака Денис Черишев (за 1:0 срещу Хърватия), белгиеца Насер Шадли (за 3:2 срещу Япония), нигериеца Ахмед Муса (за 2:0 срещу Исландия), португалеца Рикардо Куарешма (за 1:0 срещу Иран) и германеца Тони Кроос (за 2:1 срещу Швеция). Павар е първият европеец, който печели отличието за най-красив гол на световното. ФИФА започна да връча приза от мондиала в Германия 2006 г., когато за №1 беше избрано попадението на аржентинеца Макси Родригес срещу Мексико. През 2010 и 2014 г. наградата отиде при други двама южноамериканци - уругваеца Диего Форлан и колумбиеца Хамес Родригес.", "date": "2018.07.25", "title": "Голът на Бенжамен Павар беше избран за най-красив на световното"}
{"url": "https://www.dnevnik.bg/bulgaria/2018/07/25/3287227_lineika_okazala_purva_pomosht_na_baba_no_ostavila/", "text": "Екип на русенска линейка закарал в болница 60-годишна жена, счупила крак, но оставил на улицата без придружител 8-годишния й внук, съобщи Би Ти Ви. Пострадалата каза пред телевизията, че медиците отказали да качат в линейката и детето, с което тя се разхождала преди да падне и да се контузи. От \"Спешна помощ\" в града са коментирали, че нямат право да качват допълнителни пътници, тъй като застраховката на линейката включва само един пациент. Екипът обяснил освен това, че детето останало в компанията на позната на семейството. Министерството на здравеопазването проверява случая.", "date": "2018.07.25", "title": "Линейка оказала първа помощ на баба, но оставила внучето й само на улицата"}
{"url": "https://www.dnevnik.bg/sport/2018/07/25/3287158_ot_ljubov_kum_trenyora_ili_kak_fen_prizova_gareka_da/", "text": "Селекционерът на Перу Рикардо Гарека доби статут на национален герой при класирането на тима за световни финали след прекъсване от 36 години. Южноамериканците отпаднаха още в групите в Русия, но това не угаси любовта на привържениците към 60-годишния аржентинец. В опит да убеди Гарека да остане начело на Перу, анонимен фен използва нестандартен начин с публикации в аржентинския вестник \"Кларин\". От изданието са съобщили пред \"Ройтерс\", че привърженикът е платил 1 130 долара за близо 100 реклами, които заемат почти цялата страница в секцията с малки обяви. \"Гарека, ела си вкъщи в Перу, където 32 милиона фена те чакат да ни заведеш до Катар. Не го мисли, а се върни\", е посланието на запалянкото към Гарека. Селекционерът, който пое Перу през 2015 г., заяви, че е получил снимка от приятели на вестника и се чувства щастлив от показаната любов към него. В момента Гарека е на почивка в родината си и все още не е решил дали ще продължи да води Перу, след като футболната федерация му предложи договор до края на световното в Катар през 2022 г.  Той е усилено свързван с треньорския пост в Аржентина, който е вакантен след уволнението на Хорхе Сампаоли. Другата опция пред Гарека е да замени Хосе Пекерман начело на Колумбия, ако последният приема да поеме аржентинския национален отбор.", "date": "2018.07.25", "title": "От любов към треньора, или как фен призова Гарека да остане начело на Перу"}
{"url": "https://www.dnevnik.bg/biznes/2018/07/25/3287233_bulgariia_e_63-ta_ot_213_durjavi_po_razvitie_na/", "text": "България е на 63-то място в света от общо 213 държави и територии в индекса на споделената икономика, разработен и представен за пръв път днес от шведския мозъчен тръст  Timbro , съобщи Институтът за пазарна икономика, който е партньор в проекта от българска страна. Индексът е съставен чрез използването на данни за обема на трафика и извличане на информация от сайтовете на различните споделени услуги и дава нова представа за движещите фактори, стоящи зад peer-to-peer икономиката, коментират авторите му. Споделената икономика е по-голяма в страни, където повече хора имат достъп до високоскоростен интернет, но не е в зависимост от регулациите, както се смяташе досега, е един от изводите в изследването. Същите икономически показатели за свобода, които благоприятстват развитието на традиционната икономика, имат значение и за размера на споделената икономика, посочва докладът. Исландия, островите Търкс и Кайкос, Черна гора, Малта и Нова Зеландия оглавяват списъка с най-високи индекси. България е на 63-то място като сред страните от ЕС e в златната среда. След България се нареждат, например Германия (77), Румъния (88), Австрия (115), Чехия (132) и Словакия (177), която е най-ниско в индекса сред страните от ЕС. Целия списък вижте  тук.  Като цяло страните с развита интернет инфраструктура и значителен туристически сектор имат големи споделени икономики, е основният извод на изследователите. Лидерът Исландия, например, в хода на възстановяването от икономическата криза силно разви туризма си. \"Споделената икономика нарасна бързо, за да отговори на търсенето, по начин, по който трудно бихме могли да си представим, че традиционна туристическа индустрия би могла да стори\", коментира главният изследовател Александър Функе. В доклада също така се установява, че няма връзка между размера на споделената икономика и различни индикатори за доверие в обществото. Това наблюдение опровергава схващането, че споделената икономика, за разлика от традиционната икономиката като цяло, разчита на вече установени междуличностни отношения и доверие. Най-голямата компания в набора от данни е Airbnb, като почти 1.5 милиона доставчици са активни средно в дадена седмица. От 286-те компании, анализирани в проучването, една трета предлагат жилищно настаняване, а половината попадат в широката категория на бизнес услугите.", "date": "2018.07.25", "title": "България е 63-та от 213 държави по развитие на споделена икономика"}
{"url": "https://www.dnevnik.bg/photos/2018/07/25/3287237_snimka_na_denia_viktor_orban_na_tribunite_na_ludogorec/", "text": "Премиерът на Унгария Виктор Орбан (горе вляво) пристигна в България, за да изгледа на живо гостуването на унгарския шампион \"МОЛ Види\" на \"Лудогорец\". Срещата е от втория квалификационен кръг на Шампионската лига. Орбан е пътувал с частен полет до летището във Варна, където е бил посрещнат от кмета на града Иван Портних и областния управител Стоян Пасев. Унгарският премиер веднага е отпътувал към Разград, за да изгледа мача на любимия си отбор.", "date": "2018.07.25", "title": "Снимка на деня: Виктор Орбан на трибуните на \"Лудогорец арена\""}
{"url": "https://www.dnevnik.bg/photos/2018/07/25/3286897_fotogaleriia_svetovnite_snimki_na_denia_-_25_juli/", "text": "Кадър от националния парк \"Хое Тауерн\" в Австрия.", "date": "2018.07.25", "title": "Фотогалерия: Световните снимки на деня - 25 юли"}
{"url": "https://www.dnevnik.bg/politika/2018/07/25/3287246_nikolai_kolev_-_bosiia_e_pregledan_v_bolnica_lozenec_i/", "text": "В Университетска болница \"Лозенец\" (известна и като Правителствена болница) днес е направен обстоен преглед на гладуващия повече от 40 дни в знак на протест срещу корупцията в управлението Николай Колев-Босия, съобщи лечебното заведение. Извършени са изследвания на всички органи и системи в организма. Резултатите от изследванията показаха задоволително за възрастта му здравословно състояние, което не налага наблюдение в болница. По време на престоя в болницата му бяха влети водно-солеви разтвори, се казва в съобщението. В него се припомня, че по нареждане на премиера Бойко Борисов медицински екип на болницата извършва през последната седмица постоянно наблюдение на здравословното състояние на Николай Колев-Босия и всекидневно поддържа на място лекарски екип и линейка. Лекарите призовават да не се спекулира със здравословното му състояние.", "date": "2018.07.25", "title": "Николай Колев - Босия е прегледан в болница \"Лозенец\" и е добре"}
{"url": "https://www.dnevnik.bg/sport/2018/07/25/3287235_ludogorec_ne_uspia_da_probie_otbranata_na_mol_vidi/", "text": "Със стабилна игра в защита шампионът на Унгария \"МОЛ Види\" постигна целта си и измъкна нулево равенство като гост на \"Лудогорец\" в първи мач от втория квалификационен кръг на Шампионската лига. Българският първенец доминираше през целия мач и отправи 15 удара към вратата на съперника, но не успя да си осигури аванс преди реванша на 1 август. Клаудиу Кешеру, Вандерсон и Марселиньо пропуснаха най-добрите възможности за \"Лудогорец\", а \"МОЛ Види\" не създаде нито едно голово положение в мача. Двубоят беше  изгледан на живо от премиера на Унгария Виктор Орбан . Мачът започна с натиск на \"Лудогорец\". Гостите обаче бяха добре прибрани в наказателното си поле и домакините имаха нужда от 15 минути, за да стигнат до първия си точен удар. Лукас Саша стреля с левия крак от границата на наказателното поле, а вратарят Адам Ковачик изби топката колебливо, но защитата пред него предотврати възможността за добавка. Две минути по-късно домакините създадоха отлична възможност за гол. След дълго подаване по десния фланг на Сисиньо Саша свали по чудесен начин топката с глава към Вандерсон. Бразилецът нахлу в наказателното поле на скорост, излъга защитник и прехвърли Ковачик. Атила Фиола обаче изчисти пред голлинията. В 24-ата минута много добра възможност се откри и пред Кешеру. Румънският нападател беше изведен зад защитата от Марселиньо. Той опита да намери далечния ъгъл с удар с левия крак по земята, но топката премина покрай гредата. Десет минути по-късно Марселиньо овладя топката на границата на наказателното поле, нагласи топката на десния си крак и стреля. Ударът му рикошира в тялото на защитник и се насочи опасно над Ковачик, но вратарят изби в корнер. През второто полувреме ситуацията на терена не се промени. Играчите на \"МОЛ Види\" бяха концентрирали усилията си изцяло в защита и почти не поглеждаха към вратата на съперника. \"Лудогорец\" беше оградил наказателното поле на унгарците, но без успех. В 55-ата минута Вандерсон пропусна страхотен шанс да открие резултата. Защитата на \"МОЛ Види\" не реагира добре при центриране от корнер на първа греда. Топката стигна до Вандерсон, който отправи силен удар по диагонала на 7-8 метра от голлинията, но покрай целта. Мениджърът на \"Лудогорец\" Пауло Аутуори потърси промяна с включването на Якуб Шверчок и Густаво Кампаняро вместо Кешеру и Саша. Разградчани продължиха да атакуват, като започнаха по-често да разчитат на центрирания и удари от дистанция, но и това не донесе успех. В 82-ата минута вратарят Ковачик боксира лошо топката след центриране отдясно. Тя попадна в Марселиньо, който обаче реши да заложи на силата и стреля високо над вратата. Това беше и последната добра възможност, която се откри пред българския шампион.", "date": "2018.07.25", "title": "\"Лудогорец\" се спря в унгарската стена пред погледа на Орбан"}
{"url": "https://www.dnevnik.bg/bulgaria/2018/07/25/3287249_do_petuk_shte_budat_ostoinosteni_shtetite_ot/", "text": "До петък кметът на община Тетевен, областният управител на Ловеч, областното пътно управление и всички институции, които управляват публична инфраструктура, трябва да остойностят щетите след интензивните валежи в областта и да внесат заявления за отпускане на финансов ресурс. В понеделник ще има извънредно заседание на Междуведомствената комисия за възстановяване и подпомагане по казуса Мизия, на което те ще бъдат разгледани. Това съобщи при посещението си в засегнатото от обилните дъждове с. Глогово днес министърът на регионалното развитие и благоустройството Николай Нанков, цитиран от пресцентъра на ведомството. Втори ден поддържам постоянен контакт с кмета Мадлена Бояджиева и областния управител Георги Терзийски. Лично се запознавам с щетите и с действията. Има адекватна реакция и от местната, и от областната администрация, от областното пътно управление, пътноподдържащи фирми и фирмата, която строи АМ \"Хемус\" в участъка от Ябланица до Тетевен, каза министърът. Той посочи, че от вчера на обяд багери на изграждащата магистралната отсечка фирма съдействат за разчистване на щетите. Хубаво е, че нямаме бедстващи хора, каза регионалният министър и изказа съболезнования на близките на загиналия мъж. По информация на главна дирекция \"Пожарна безопасност и защита на населението\" в селата Глогово и Градежница са отводнени над 20 къщи. Има много тежки щети по инфраструктурата, свързани основно с брегоукрепването по реката. Това е втора подобна приливна вълна в рамките на 18 години, много по-тежка от тази през 2000 г., изтъкна министърът и подчерта, че в Глогово ще бъде изграден понтонен мост, тъй като в момента над 300 души са блокирани. Военните ще започнат монтирането утре. Министърът каза, че е недоволен от управлението на местното ВиК дружество, чийто принципал е, и ще наложи санкции и смени в ръководството му. За населението в Тетевен, Български извор, Рибарица ще бъдат осигурени допълнителни водоноски заради мътната вода.", "date": "2018.07.25", "title": "До петък ще бъдат остойностени щетите от бедствието в Тетевен"}
{"url": "https://www.dnevnik.bg/sviat/2018/07/25/3287256_sasht_ne_priznavat_ruskite_pretencii_vurhu_krim/", "text": "САЩ отказват да признаят руските претенции за суверенитет над украинския Кримски полуостров, завзет със сила в нарушение на международното право, и призовават Москва да прекрати окупацията му, каза днес държавният секретар Майк Помпейо, цитиран от \"Ройтерс\" и \"Асошиейтед прес\". \"САЩ отхвърлят опита на Русия да анексира Крим и заявяват, че ще останат на тази позиция, докато бъде възстановена териториалната цялост на Украйна, - се казва в изявлението на Помпейо. - САЩ призовават Русия да зачита принципите, към които отдавна твърди, че се придържа, и да прекрати окупацията на Крим.\" Изявлението на държавния секретар е публикувано малко преди той да се яви пред сенатската комисия по външните работи, където се очаква да бъде подложен на труден разпит за срещата на върха между президентите на САЩ и Русия Доналд Тръмп и Владимир Путин, пояснява БТА.", "date": "2018.07.25", "title": "САЩ не признават руските претенции върху Крим"}
{"url": "https://www.dnevnik.bg/sviat/2018/07/25/3287259_nova_sreshta_trump_-_putin_shte_ima_nai-rano_dogodina/", "text": "След като преди дни президентът на САЩ Доналд Тръмп покани руския си колега Владимир Путин да посети Вашингтон тази есен, днес от администрацията на белия дом уточниха, че срещата може да се състои не по-рано от 2019 г. \"Президентът смята, че следващата двустранна среща с президента Путин трябва да се състои след като ловът на вещици за Русия приключи, и затова постигнахме съгласие, че тя ще се състои след началото на следващата година\", съобщи съветникът на Тръмп по националната сигурност Джон Болтън в декларация, цитирана от БТА. Под \"лов на вещици\" в изявлението се разбира разследването на специалния прокурор Робърт Мълър за руска намеса в изборите в САЩ през 2016 г. Путин за последно е гостувал на американски президент през 2007 г., когато два дни домакин му беше Джордж Уокър Буш. Подобно събитие не се случва често в двустранните отношения и последният руски президент, гостувал във Вашингтон, бе Дмитрий Медведев през 2010 г. Поканата на Тръмп към Путин за посещение тази есен, непосредствено преди частичните избори за Конгреса  беше посрещната с ирония  от шефа на разузнаването Дан Коутс.", "date": "2018.07.25", "title": "Нова среща Тръмп - Путин ще има най-рано догодина"}
{"url": "https://www.dnevnik.bg/sviat/2018/07/25/3287284_trump_i_junker_se_dogovoriha_da_rabotiat_za_premahvane/", "text": "Президентът на САЩ Доналд Тръмп и председателят на Европейската комисия обявиха след преговорите си в Белия дом, че са се споразумели да се работи за премахване на митата за индустриалните стоки в търговията между двете страни на Атлантика и на всички субсидии извън автомобилния сектор. Тръмп изброи основни елементи от договореното, Юнкер потвърди няколко от тях, след което двамата прекратиха появата пред журналистите без да приемат въпроси. Пазарите реагираха позитивно още при разпространяването на новината от \"Уолстрийт джърнъл\" половин час преди изявлението в Розовата градина на Белия дом. \"Ще работим също така за намаляване на бариерите и увеличаване на търговията с услуги, химикали, фармацевтични и медицински продукти, както и на соя\", добави президентът, като наблегна, че става дума за реципрочни действия. По думите му почти веднага ЕС ще започне да купува повече американска соя и предстои да внася повече втечнен природен газ. Юнкер каза, че САЩ ще построят повече терминали за износ на газ с кораби. Двете страни ще се въздържат от налагане на нови мита, докато преговарят за обновяване на търговските си отношения. С преговори ще се потърси уреждане на спора за наказателните американски мита за алуминий и стомана и ответните европейски мерки. Специална работна група ще обсъжда дневния ред в търговските отношения, а САЩ и ЕС ще работят за реформиране на Световната търговска организация. Всичко това се нуждае от повече подробности, за да се разбере какво стои зад думите на добра воля на политиците. Първите коментари са, че изглежда Юнкер и делегацията му си тръгва от Вашингтон по-доволна, защото е получила обещание САЩ да спрат с вдигането на мита и са защитили засега европейския автосектор. Преди изявлението на Тръмп и Юнкер \"Уолстрийт джърнъл\" заяви, че президентът е измъкнал отстъпки от ЕС, защото е получил обещание да се купуват повече соя, газ и понижаване на митата за някои американски стоки. \"Ройтерс\" припомня, че миналата седмица Европейската комисия е информирала страните членки какви ответни мерки е подготвила при американски наказателни мита за автомобилния сектор. Според източници на агенцията те са срещу американски стоки за 9 млрд. долара годишно, а еврокомисарят за външната търговия Сесилия Малмстрьом е предлагала два пъти по-голяма сума и идеята ѝ не е отхвърлена. Малкълм Фроман, бивш министър на външната търговия на САЩ, коментира след изявлението на Тръмп и Юнкер, че за мнозина то може да изглежда голяма новина, но че в действителност основните проблеми в търговията между двете страни са на друго място. Това са различните стандарти (особено в земеделието), регулации, процедури, защита на авторски права и т.н., обясни той. Германският министър на икономиката Петер Алтмайер коментира новината с думите \"Постигнат е пробив, който може да предотврати търговска война и да спаси милиони работни места, това е страхотно за глобалната икономика\".", "date": "2018.07.25", "title": "Тръмп и Юнкер се договориха да работят за премахване на мита и почти всички субсидии"}
