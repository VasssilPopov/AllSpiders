{"url": "https://www.dnevnik.bg/sport/2019/11/19/3994173_tervel_pulev_shte_se_izpravi_sreshtu_amerikanec_prez/", "text": "Тервел Пулев ще се изправи срещу американец в следващия си двубой на професионалния ринг. Българският боксьор ще има мач с Дишон Уебстър на 14 декември в Пловдив. Галавечерта е кръстена \"Битката на седемте тепета\" (The battle of the seven hills). Билетите за събитието струват от 20 до 40 лева, а ВИП пропуските са по 100 лева и са в продажба в мрежата на eventim.bg. Уебстър има 16 мача като професионалист и всичките са били в САЩ. До момента той е с 12 победи и две загуби. Тази година той е победил Маркъс Оливейра, а след това има две равенства. На 8 ноември  Пулев нокаутира германеца Кай Курзава на галавечер в Бергиш Гладбах . Българинът спечели още в първия рунд 14-ата си победа от 14 мача. Големият брат на Тервел Пулев -  Кубрат, заяви наскоро, че ще помага за организацията на събитието . \"Изборът на Пловдив за място на галата е и заради това да възкресим този спорт в града и околностите. Нека младите хора, децата, отново да влязат в залите. Нека залите да се напълнят както преди. И то не само за високо спортно майсторство, а просто да спортуват. Да не висят пред компютрите, да не стават и лягат със смартфоните. Виртуалният свят е хубав и примамлив, но той не е реалният живот. Трябва да върнем младите към реалния живот и да им вдъхнем човешките ценности\", каза Кубрат Пулев.", "date": "2019.11.19", "title": "Тервел Пулев ще се изправи срещу американец през декември в Пловдив"}
{"url": "https://www.dnevnik.bg/video/2019/11/19/3994210_slusham_i_izpulniavam_g-n_premier_video/", "text": "Млад ръководител на строежа на участък от \"Хемус\", който със сигурност не е бил в казармата, отговори по устав на заповедта на началството в лицето на Бойко Борисов. Поводът - твърдения, че работата по обекта  създава опасност от екологична катастрофа . Повече вижте във видеото.", "date": "2019.11.19", "title": "Слушам, г-н премиер"}
{"url": "https://www.dnevnik.bg/sport/2019/11/19/3993928_fotogaleriia_biaganeto_na_kaktusite_v_krasivite/", "text": "Пъстри цветове, настроение и емоция. Това предложи провелият се в неделя \"Кактус рън\".", "date": "2019.11.19", "title": "Фотогалерия: \"Бягането на кактусите\" в красивите цветове на есента"}
{"url": "https://www.dnevnik.bg/sviat/2019/11/19/3994212_surbiia_e_provela_mnogo_poveche_ucheniia_s_chlenki_na/", "text": "През 2019 г. Сърбия е провела общо 17 учения с други държави до момента. От тях 13 са със страни от НАТО, а 4 - с Русия. Това  пише специализираното издание  \"Балканска мрежа за сигурност\" в анализ на отношенията между Сърбия и НАТО. Скорошното учение \"Славянски щит\"  може да е оставило силно впечатление  у международната публика, че връзките между Белград и Москва са важни, особено  заради ракетните системи С-400 . Числата обаче не потвърждават тази нагласа. Сравнени с четирите учения на сръбските въоръжени сили с Русия за първите десет месеца на годината обаче, за същия период са се състояли две с Унгария (\"Съседи\" и \"Желязна котка\"), по едно с Румъния и България (съответно \"Въздушно решение\" и \"Шабла 2019\"), едно регионално със САЩ (\"Платинен вълк\"), други две със САЩ (\"Наблюдаващ вълк\" и \"Платинен лъв\") и едно регионално (\"Балкански мостове\"). Други две тренировъчни мисии за миротворчески операции са с участието на екип от Сърбия и Испания. Една включва т.нар. Балканска бойна група, водена от Гърция като част от Общата политика за сигурност и отбрана (в нея участва и България, а двете страни извън ЕС, Сърбия и Украйна, влизат съответно през 2014 и 2016 г.); отделно е имало и учение по Концепцията на НАТО за оперативните способности, а американски сили участват и в последното киберучение \"Кибер-Тесла\". Добри връзки с непризналите Косово По-често Сръбските въоръжени сили сътрудничат със съседни страни, които са едновременно част и от ЕС, и от НАТО - Унгария, Румъния и България, както и с американските въоръжени сили, отбелязва онлайн изданието. Посочва се още, че в отбранителната реформа, борбата с корупцията в съдебната система, военното образование, утилизацията на стари муниции и програма \"Наука за мир\" сръбската армия работи активно с алианса, а в командването му в Неапол заради споменатата Концепция за оперативните способности участват и сръбски войници. Освен това Белград е в ежедневна комуникация с членки на алианса - особено с непризналите Косово (сред тях са Испания, Гърция, Словакия, Румъния и Кипър). Сърбия е неутрална страна и от години повтаря, че няма да се присъедини към НАТО, а и голяма част от жителите си спомнят много или знаят за бомбардировките над тогавашна Югославия отпреди 20 години. Повечето съседни страни или вече са в алианса, или предстои да станат членки (като Северна Македония). Нищо от това не попречи на Белград  да завърши по-рано този месец  втория цикъл от Плана за действие за индивидуално партньорство с НАТО за периода 2019 - 2021 г. Планът е най-интензивната форма на двустранно сътрудничество със страни от НАТО, които не смятат да се присъединяват.", "date": "2019.11.19", "title": "Сърбия е провела много повече учения с членки на НАТО, отколкото с Русия"}
{"url": "https://www.dnevnik.bg/sviat/2019/11/19/3994170_grozdeto_e_kiselo_-_turgovskata_voina_sloji_tapa_na/", "text": "Попаднали под кръстосания огън на търговската война на президента Доналд Тръмп с Китай, американските лозари се борят да продават сира в Шанхай и шардоне в Шънчжън. Те рискуват да загубят репутацията си на един от най-бързо растящите пазари на вино в света. Шестнайсетмесечният спор между двете водещи икономики няма нищо общо с виното. Администрацията на Тръмп обвинява Китай в кражба на технологии от САЩ и принуждаване на американски компании да издават търговски тайни и затова наложи мита върху китайски внос за над 360 млрд. долара. Китай оспорва обвиненията. Когато китайците наложиха ответни мита върху стоки от САЩ, те се прицелиха в американското вино. От юни Китай налага 93% мита и такси на виното от САЩ спрямо 48% преди началото на враждата, сочат данни на Института за виното, браншова организацията на 1000 калифорнийски изби и свързани с тях компании. Ако двете страни не постигнат примирие, по което в момента работят, налозите върху американското вино в Китай ще скочат до 106% на 15 декември. За вината от Европейския съюз китайските мита са 41%, а за вината от Австралия, Чили и Нова Зеландия те са 23%. \"Вече не можем да се конкурираме, особено с държави със споразумения за свободна търговия като Чили и Австралия, двата ни най-големи конкурента\", казва Майкъл Пар, вицепрезидент по международните продажби в Wente Vineyards, един от първите американски винопроизводители, започнали да изнасят за Китай преди 25 години, с централа в Ливърмор, Калифорния.      Пар посочва, че Wente \"не е доставила нито една бутилка вино в Китай\", откакто през юни влязоха в сила най-новите китайски мита. Общият износ на американски вина за Китай през 2018 година е намалял с 25%, измерено в обем, според оценка на Института за виното. В долари картината е също толкова неприятна: данни на министерството на земеделието на САЩ сочат, че миналата година износът на американско вино за Китай се е свил с 25% до 59.2 млн., а до момента тази година се е понижил с 48% спрямо януари - септември 2018 година. \"Китай продължава да бъде важен пазар за калифорнийските вина, но извънредно високите мита поставят продукцията ни в неизгодна ценова позиция\", оплаква се Робърт Кох, президент на Института за виното. През последните 25 години бързият икономически растеж на Китай създаде средна класа с вкус към лукса и от нищото страната се издигна до експортен пазар номер пет за американското вино. През 1994 година износът на американско вино за Китай едва отчете 123 хил. долара. Оттогава нарастваше предимно ритмично, достигайки през 2016 година връх от 81.5 млн. долара, след което през 2017 година спадна до 78.7 млн. долара, преди да потъне миналата година след избухването на митническата война. Калифорния, където се намират долината Напа и други известни винопроизводителни региони, произвежда около 95% от винения износ на САЩ. Wente изнася вино за над 70 страни, като Китай е в топ 10 на експортните пазари на винарската изба, посочва Пар, така че митата ощетяват общите продажби. \"В краткосрочен план това се равнява на загуба на приходи, пояснява Пар. В дългосрочен план обаче са загубени възможности. А през цялото време - парите, които се похарчени за изграждане на пазара\", допълва той. Китайските любители на виното също усещат последиците. Вън Син, който управлява магазин за вино в Пекин, казва, че американските вина са се продавали много добре, но продажбите рязко са спаднали заради митата. \"Калифорния е страхотен винен край\", отбелязва Вън. \"Само че заради търговските проблеми в последно време вдигнаха митата. И сега американските вина са много скъпи. Те струват с една или две трети повече от преди. Затова продажбите намаляха много\", обяснява той. /БТА", "date": "2019.11.19", "title": "Гроздето е кисело - търговската война сложи тапа на американското вино в Китай"}
{"url": "https://www.dnevnik.bg/bulgaria/2019/11/19/3994231_borisov_bsp_i_radev_praviat_vsichko_na_inat_-_baviat_i/", "text": "Премиерът Бойко Борисов смята, че и БСП , и президентът Румен Радев действат на инат като бавят избора на Иван Гешев за следващ главен прокурор, както и че пречат на законови промени, които да ускорят строителството на пътища, от каквито се нуждаят българските граждани. Пред журналисти в Габрово той отхвърли аргументите на протестиращите срещу кандидатурата на Гешев с думите: Борисов подмина критиките на магистратската общност срещу професионалните качества на кандидата, а и не беше питан за  писмото на 150 съдии , като изтъкна единствено аргумента на БСП, че изборът не е имал алтернатива. \"Те (БСП и президентът) понеже не искат да се карат с новоизбрания главен прокурор, казват, че нямат претенции към неговите качества. Аз също нямам, защото професионалната общност го издига. Хипотезата е, че нямало излъчен от правителствен кандидат. Приемаме хипотезата, че кандидатът на правителството е Дани Кирилов, защото той ни е правосъден министър. Приемаме хипотезата, че той е спечелил срещу Иван Гешев. Днес щяхме да имаме указ за Дани Кирилов член на ГЕРБ за главен прокурор. Дали когато той повдига обвинения на кметове от БСП или от друга партия, това щеше да се се приема за чиста монета?! и в какъв капан искаха да ме вкарат? Аз да излъча кандидат, те да го изберат и след това да кажат Борисов си избра главния прокурор. Не им се хванах на капана, те сега се чудят какво да направят\", разви темата Борисов. Премиерът разшири казуса и с пример от по-бавното, отколкото би желал, напредване на инфраструктурните проекти. Ако не беше върнал президентът Закона за държавната собственост, ако БСП не бяха сменили закона 2013-14 г., сега вече целият трафик щеше да минава оттук. Но те правят всичко на инат, за да нямат българите това, което им се полага\", каза Борисов. Премиерът съобщи, че президентът Доналд Тръмп ще получи от него за подарък ловна пушка, произведена в габровско предприятие. В края на месеца Борисов заминава на посещение в САЩ.", "date": "2019.11.19", "title": "Борисов: БСП и Радев правят всичко на инат - бавят и главния прокурор, и пътищата"}
{"url": "https://www.dnevnik.bg/evropa/regioni/2019/11/19/3994240_razvitieto_na_veliko_turnovo_zavisi_priako_ot/", "text": "Инвестициите в инфраструктура, фокусът върху развитието на триградието Велико Търново - Горна Оряховица - Лясковец, по-близкото сътрудничество между бизнеса и образователните институции в региона и привличането на големи чуждестранни инвеститори са основните нужди на общините в област Велико Търново. Това са изводите и част от призивите на бизнеса, очертани по време на дискусията \"Среща на бизнеса във Велико Търново и региона\" на \" Капитал Градове \".  Същевременно икономическото развитие на Велико Търново и превръщането на региона в привлекателна дестинация за редица бизнеси изправят града пред все по-належащата необходимост да отговори с адекватни инфраструктурни решения. Нужно е регионът да може да отговаря на очакванията и потребностите на бизнеса, отчитат представители на местната власт.  \"Инвестициите в инфраструктура са от все по-голямо значение за развитието на бизнеса в региона и за подобряване на икономическата среда\", заяви кметът на Велико Търново Даниел Панов. Излазът на областта на река Дунав, летището в Горна Оряховица и новите инфраструктурни обекти в града, чието приключване предстои в периода 2022 - 2024 г., са важни фактори за преодоляването на инфраструктурните предизвикателства на региона. Един от проектите е северният пътен възел в подножието на крепостта Трапезица, който ще облекчи значително както градския, така и транзитния трафик. Съоръжението ще свърже директно главния път Русе - Велико Търново - Свиленград с републиканското шосе Велико Търново - Арбанаси - Горна Оряховица. \"Между 4 и 6 хил. автомобила дневно пътуват между старата столица и Лясковец – със северния пътен възел се дава възможност за директна връзка с центъра на Велико Търново и новите квартали\", коментира кметът. Мерките С оглед подобряване на икономическия климат в региона той подчерта, че Велико Търново като бизнес дестинация не трябва да бъде ограничавано единствено до рамките на града, а трябва да се разглежда като едно цяло с Горна Оряховица и Лясковец. По този начин се увеличава значението на трите града за развитието на икономиката в областта. Старши икономистът от Института за пазарна икономика Петър Ганев също акцентира върху необходимостта от това за развитието на Велико Търново да не се мисли само в границата на самата община. \"В периферията на икономическия център Велико Търново са основно Горна Оряховица и Лясковец – трябва да се търси по-голям мащаб, както и включване на повече общини\", коментира специалистът. Какво още е нужно за по-добро развитие  Председателят и главен изпълнителен директор на \"Захарни заводи\" Валентина Ралева подчерта важността на по-тясното сътрудничество между бизнеса и професионалните гимназии и университетите за икономическото развитие на региона. \"Бизнесът се опитва да работи повече с професионалните гимназии, защото осъзнава важността им за пазара на труда – компаниите се опитват да предоставят възможности за работа на завършващите, за да ги задържат в града. Старши мениджърът \"Корпоративни продажби\" на БТК Тодор Вътев подчерта необходимостта от инвестициите в технологии за развитието на бизнеса в региона. \"Технологиите са спойката между различните отрасли и компаниите трябва заедно да инвестират в тях\", коментира той. Друга посока, в която трябва да се работи целенасочено, е допълнителното подобряване на градската среда, смятат участниците в дискусията. С оглед на задържането на хората в региона са необходими и действия по отношение подобряване на качеството на живот и градската среда. ", "date": "2019.11.19", "title": "Развитието на Велико Търново зависи пряко от адекватните инфраструктурни решения"}
{"url": "https://www.dnevnik.bg/bulgaria/2019/11/19/3994246_ne_ostana_mnogo_jivot_v_suhoputnite_voiski_smiata/", "text": "Командирът на Сухопътните войски генерал-майор Михаил Попов отправи критика за забавеното финансиране на проекта за модернизирането им. По думите му често войските, които ръководи, дори не са в челната тройка по финансиране, въпреки че се сочени като гръбнака на българската армия, съобщава \"Фокус\". Изказването на Попов дойде по време на честването на професионалния празник на Сухопътните войски във Военната академия \"Г. С. Раковски\" в София. В речта си той направи интересна съпоставка между пехотата и котките. \"Те имат девет живота. Дано да ни стигнат, че не останаха много\", каза още Попов.      \"Чувал съм, че ние сме гръбнакът на Българската армия, но кога се грижим за него? Когато стане късно. Първи сме по учения, по участия в мисиите, при указване на помощ на населението, но сме последни при финансирането. Често не можем да се класираме в челната тройка\", добави командирът на Сухопътни войски. Попитан какви са причините за това, той отговори, че \"не може да прави вятър на този или онзи\". През юни 2018 г. Народното събрание одобри покупката на 150 броя бойна и специална техника за три батальонни бойни групи, на системи и допълнително оборудване, както и обучение на състава. Прогнозната стойност е 1.464 млрд. лв. с ДДС. Времето, за което трябва да се осъществи, е 12 години. Оферти за модернизацията на сухопътните войски подадоха четири компании. Това са ARTEC GmbH (Германия), Patria (Финландия), NEXTER Group (Франция) и General Dynamics Land System – MOWAG (Швейцария). До средата на февруари догодина трябва да има оценени оферти.", "date": "2019.11.19", "title": "Не остана много живот в Сухопътните войски, смята командирът им"}
{"url": "https://www.dnevnik.bg/sport/2019/11/19/3994250_slovenskoto_chudo_koeto_se_naredi_do_lebron_djeims_v/", "text": "Словенецът Лука Дончич имаше нова забележителна вечер в НБА, като записа 42 точки, 11 борби и 12 асистенции за победата на \"Далас маверикс\" със 117:110 срещу \"Сан Антонио спърс\". На 20 години Дончич стана вторият най-млад баскетболист, постигал \"трипъл-дабъл\" с отбелязани повече от 40 точки в НБА. Рекордът е на голямата звезда Леброн Джеймс, който го направи на 20 години и 100 дни.", "date": "2019.11.19", "title": "Словенското чудо, което се нареди до Леброн Джеймс в НБА"}
{"url": "https://www.dnevnik.bg/zdrave/2019/11/19/3994247_v_pediatriiata_niamalo_danni_pochinaloto_momche_da_e/", "text": "В Националната педиатрична болница \"Проф. Иван Митев\" няма данни починалото в края на миналата седмица 3-годишно момче да е идвало и сутринта за преглед и да не е било прието или да не му е обърнато внимание. Това коментира днес директорът на педиатрията д-р Димитър Русинов пред \"Нова телевизия\". \"Може би са идвали тук сутринта, но никой не ги е прегледал, никой не е разбрал, че са идвали. Преди идването му по обед нямаме информация, че това дете се намира на територията на болницата. Нито е преглеждано, нито има информация да е идвало. Нямаме документирано такова нещо\", заяви Русинов. Пътят на деетто по болниците За починалото дете се  разбра в края на миналата седмица, когато здравният министър  назначи проверки в три болници, през които то е минало, преди да почине в четвъртък вечерта. Тогава от здравното министерство уточниха и първите данни за случая, базирани на разкази на родителите – момчето е било заведено първо в педиатрията сутринта, но там родителите са чакали дълго, заради което са се обърнали към болница \"Лозенец\". В бившата Правителствена болница обаче го прегледали и му назначили домашно лечение. Впоследствие детето се влошава, родителите отново отиват в националната педиатрия, там го приемат, но то се влошава още повече и го трансферират с линейка до реанимацията в \"Пирогов\". Където детето почива. Назначената проверка се очаква да приключи утре. Родителите на детето вече говориха пред медии и разказаха, че сутринта са били в педиатрията, но чакали дълго, не получили нужната помощ и затова се пренасочили към болница \"Лозенец\". Днес сутринта обаче директорът на педиатрията коментира, че нито имат данни момчето да е било при тях сутринта, нито, че е отишло в болница \"Лозенец\". Отново повтори, че когато е дошло по обед в четвъртък в педиатрията – в 12.20 ч., започва обработването му, правят му се изследвания, рентгенова снимка и други. А след преглед при специалист към 13.30 ч. е било прието. Русинов отбеляза, че не може да става дума за забавяне и \"никой не го е разкарвал по болници\", а детето е било транспортирано с линейка до \"Пирогов\" след влошаване, защото имат по-добри условия за неговата реанимация. Медицинските документи за прием често не са изрядни Адвокатът по медицинско право Мария Петрова обаче отбеляза пред \"Нова телевизия\", че от практиката си знае, че медицинската документация не се води адекватно и често трудно се събират доказателства за извършени или неизвършени действия. \"Това, че детето не е регистрирано като пациент сутринта, не означава, че не е било там и не е имало нужда от помощ. По дела, които водим за починали деца, се вижда, че често част от медицинската им документация липсва, няма доказателства за едни или други действия\", заяви Петрова. Лекарят, приел момчето – д-р Елена Георгиева, отново повтори, че е направила всичко възможно и достатъчно бързо, за да помогне на детето, но то се е влошило много бързо. Тя не пожела да отговаря на повече въпроси преди приключването на проверката. Единствено коментира, че \"при следващи разговори може би е добре да присъстват всички лекари, които са имали отношение към състоянието и лечението на детето през последните му 24 часа\". И тя, и директорът на педиатрията отбелязаха, че състоянието на детето се е влошило мълниеносно и за жалост понякога медицината не е способна на помогне. Ананиев дължи анализ за политиките, водещи до подобни случаи Според бившия зам. здравен министър, а сега член на организация за защита правата на пациентите, Стойчо Кацаров здравният министър Кирил Ананиев дължи не само проверка по случая, а цялостен анализ на ситуацията. Министърът трябва да направи анализ дали има политики, които са предпоставили такива случаи, защото ако има водени неправилни политики, тези случаи ще продължат, дори и да има наказани сега, коментира Кацаров. И попита: \"Има ли отношение цената, която плаща здравното министерство за прием на спешни пациенти, нерешените от години отношения между спешната и неотложната помощ, забраната за разкриване на нови легла и отделения, цената на клиничните пътеки, лимитите на болниците...\"", "date": "2019.11.19", "title": "В педиатрията нямало данни починалото момче да е идвало и сутринта за преглед"}
{"url": "https://www.dnevnik.bg/sviat/2019/11/19/3992795_nasa_e_plashtala_na_rusiia_nad_80_mln_za_astronavt_na/", "text": "Последният астронавт, който ще пътува според договора на НАСА с \"Роскосмос\" до Международната космическа станция с руски кораб \"Союз\", ще е Крис Касиди. Това ще стане през април 2020 г., а руската космическа агенция обмисля американско искане за допълнителни места, съобщи ТАСС. Касиди зае мястото на японец за мисията МКС-63 и ще остане в орбита до октомври, а за пръв път от 20 години насам следващите две - МКС-64 и МКС-65, ще са съставени само от руснаци. Изцяло руски екипажи не са летели до орбитална станция, откакто през 2001 г. бе унищожена с контролирано спускане към Земята съветската \"Мир\".  Американската аерокосмическа агенция (NASA) съобщи преди дни колко е платила на Русия за полети на астронавти с руски ракети. За 70 от общо 239 души, изпратени от САЩ и партньори на борда на МКС, са купени места на \"Союз\" за общо 3.9 млрд. долара. От спирането на космическите совалки през 2011 г. насам това става единствено с руски ракети, а НАСА поиска още места, защото не е сигурно спазването на срокове от частни компании за изработването на американски ракети и кораби. По съвместни проекти с агенцията работят компании като Boeing и SpaceX и идеята е до 2024 г. те да успеят да изпратят до орбиталната станция поне 48 души. Но програмите им се бавят поне с 2 години и ако не покажат работещ комплекс до април 2020 г., на МКС може да остане само един астронавт, а и за сигурността на самата станция в САЩ ще имат доста въпроси. Одит на извършеното и на графика е показал, че сертифицирането на американски кораби ще е възможно най-рано през лятото на следващата година. В доклада се казва, че за 70-те американски и други астронавти е платено средно по 55.4 млн. долара за място в \"Союз\", включително 5 места, купени от Boeing за 74.7 млн. всяко по договор между компанията и \"Роскосмос\".      Но през годините цените са варирали от 21.3 млн. в 2006 - 2008 г. до 86 млн. долара през 2016-2017 г. След това НАСА е трябвало да купи още 12 места за около 1 млрд. долара, или средно 79.7 млн. долара на астронавт. Според доклада да одиторите на НАСА към момента Boeing и SpaceX обещават по 1-2 полета годишно с техни ракети и кораби на цени между 90 и 55 млн. долара за човек. От Boeing планират следващия месец да извършат първи безпилотен полет на своя кораб, а заедно със SpaceX да изстрелят първите пробни екипажи някъде през 2020 г.", "date": "2019.11.19", "title": "НАСА е плащала на Русия над $80 млн. за астронавт на борда на \"Союз\""}
{"url": "https://www.dnevnik.bg/photos/2019/11/19/3994158_fotogaleriia_chudesata_v_kolekciite_na_kralskite/", "text": "Между 1550 и 1750 г. почти всяко кралско семейство в Европа притежава огромни колекции от ценни и забавни предмети. Музеят на изкуствата \"Метрополитън\" в Ню Йорк представя около 170 впечатляващи предмета от някои от най-престижните такива колекции в своята изложба \"Да създаваш чудеса - наука и разкош в дворовете на Европа\" (Making Marvels - Science and Splendor at the Courts of Europe), която се открива за публиката на 25 ноември и ще продължи до 1 март 2020 г.", "date": "2019.11.19", "title": "Фотогалерия: Чудесата в колекциите на кралските семейства от Европа"}
{"url": "https://www.dnevnik.bg/gradska_sreda/2019/11/19/3994261_demokratichna_bulgariia_kum_obshtinskiia_suvet_da/", "text": "Има реална опасност от изключването на 10 дка от Природен парк \"Витоша\", което ще е за пръв път в 85-годишната му история, обяви Методи Лалов, председател на групата на \"Демократична България\" в Столичния общински съвет. Групата отправи днес призив-декларация към всички общински съветници и към кмета Йорданка Фандъкова за опазване на границите на парка. Тези 10 дка от парка са два имота – единият в района на Киноцентър \"Бояна\", а другият на ул. \"Беловодски път\" (където са и Сараите на Ахмед Доган). С изваждането им от границите на парка те могат да бъдат застроявани, защото върху тях вече няма да действа режимът на защита, обясни Тома Белев, общински съветник от \"Демократична България\" и бивш директор на парк \"Витоша\". Откъсването на тези 10 дка е станало със заповед на министъра на околната среда и водите Нено Димов от 24 ноември 2017 г. След силен обществен натиск министърът оттегли заповедта си, но \"по начин, който да позволи отменянето му от съда по процесуални нарушения. Днес заповедта за изключване на площи от парка отново заплашва целостта на защитената територия\", обяви Лалов пред СОС. \"Подкрепяме запазването на границата на природния парк – така, както е определена през 1952 г. за землищата на Мърчаево, Владая, Княжево, Бояна, Драгалевци, Симеоново и Бистрица, както и за землището на Железница, заедно с разширението на парка от 1991 г\", се заявява в декларацията. Групата на \"Демократична България\" се обърна към всички общински съветници, че е изготвен проект на декларация на СОС, която ще бъде предложено да се гласува на следващото заседание на съвета.", "date": "2019.11.19", "title": "\"Демократична България\" към общинския съвет: Да спрем орязването на парк \"Витоша\""}
{"url": "https://www.dnevnik.bg/biznes/2019/11/19/3994266_smetka_na_denia_kolko_izliza_na_danukoplatcite/", "text": " Колко излиза на данъкоплатците издръжката на държавата? За поредна година отговор на този въпрос дава Институтът за пазарна икономика (ИПИ). В края на всяка година експертите му изготвят алтернативен бюджет на държавния като предлагат по-ниски данъци и осигуровки, реформа на администрацията и подобряване на събираемостта на държавните вземания, намаляване на държавното участие в различни сфери на живота. С годините има повтаряемост на мерките, които правителствата не приемат или отлагат. Предлагат се и специфични мерки според икономическата ситуация. През тази година, например, фокусът на икономистите от ИПИ е в местните данъци. В писмо до премиера Бойко Борисов те настояха част от постъпленията от данък общ доход да остават в местната власт. В традиционната касова бележка анализаторите на ИПИ изчисляват колко излиза на българския данъкоплатец държавният разход перо по перо. За следващата година сметката е 6 689 лв. на работещ човек при общ държавен разход за 47 млрд. лв. За тази година сумата беше 6306 лв. (вижте касовата бележка  тук ), а за предходната - 5 538 лв. (вижте  тук )", "date": "2019.11.19", "title": "Сметка на деня: Колко излиза на данъкоплатците издръжката на държавата"}
{"url": "https://www.dnevnik.bg/kultura/2019/11/19/3994213_chitalniata_shte_subira_novi_knigi_za_biblioteki_do/", "text": "Да бъдат събрани 2020 нови книги за дарение на читалищни, училищни, общински и регионални библиотеки в цялата страна. Това е целта на кампанията, която Сдружение за градски читални и \"читАлнЯта\" в Градската градина на София подемат за втори пореден път. Тя започва днес и ще продължи до началото на следващата година, съобщават организаторите в прессъобщение, разпространено днес. В кампанията може да се включи всеки. Търсят се нови детски книги, съвременна българска литература и нови издания, излезли в последните 10 години. Всички дарени книги трябва да са в добро физическо състояние, а те ще се събират в \"читАлнЯта\" в Градската градина на София всеки ден от 10.00 до 20.00 ч. Всеки, който се включи в инициативата, ще може да получи безплатна читателска карта за \"читАлнЯта\". \"Няма как библиотеките да изпълняват нормално функциите си, ако в тях хората не могат да намерят най-новите заглавия. За съжаление държавата само симулира подкрепа, затова на ход сме ние. Надявам се, че и тази година ще успеем да съберем много и все хубави книги, за да помогнем на библиотеките да осигуряват на своите читатели пълноценни и качествени съвременни услуги\", обяснява Александър Шпатов, председател на Сдружение за градски читални. Пред \"Дневник\" Шпатов коментира, че проблемът с попълване на фондовете на библиотеките с нови заглавия е, че не се спазва   Стандартът за библиотечно-информационно обслужване по отношение на обществените библиотеки, приет през 2015 г.  \"В него е зададено колко книги трябва да се осигуряват за библиотеките годишно. В момента това се прави чрез писане на проекти, но това е тотално сгрешено. Библиотеките трябва да имат годишен бюджет за нови заглавия, с който да разполагат\", каза той.  По негови думи тази година за попълване на библиотечните фондове са отпуснати 2 млн. лв. Ако се спазва стандартът обаче, средствата трябва да бъдат около 14 млн. лв. В отворено писмо на Столичния съвет по библиотечно дело към Столичния общински съвет, в който влизат представители на различни институции и сдружения като доц. д-р Тодор Чобанов, зам.-кмет на София, Биляна Генова, директор на Дирекция \"Култура\", Яна Генова, председател на Фондация \"Следваща страница\", и самият Шпатов като председател на Сдружение за градски читални, се казва, че ако бъде спазен стандартът само за Столичната община, библиотеките би трябвало да разчитат на 2.1 млн. лева за нови книги и абонаменти за нови периодични издания. В писмото се изтъква още, че тъй като чл. 8.2 от стандарта гласи, че \"комплектуването на нови непериодични библиотечни документи се извършва ритмично през цялата година\" финансирането на библиотеките не може да се извършва както в момента - на програмен принцип веднъж в годината. При първото издание на дарителската кампания миналата година са събрани 5916 книги (три пъти повече от поставената цел за 2019 книги). Те са дарени на близо 80 библиотеки в цялата страна. Сред тях са Столичната библиотека, регионални, общински, читалищни и ученически библиотеки в цялата страна. Къде са отишли всички дарени книги може да бъде намерено  тук . \"читАлнЯта\" е съвместен проект на Сдружение за градски читални и Общинско предприятие \"Туризъм\" на Столичната община. Тя едновременно осигурява достъп на читатели до нови заглавия от световната и българската литература и функционира като информационен туристически център. Сдружение за градски читални е неправителствена организация, която работи за насърчаване и популяризиране на четенето и интереса към книгите и съвременната литература в градска среда.", "date": "2019.11.19", "title": "\"читАлнЯта\" ще събира нови книги за библиотеките до края на годината"}
{"url": "https://www.dnevnik.bg/analizi/2019/11/19/3993882_ivan_geshev_sred_banalnostta_na_zloto/", "text": "Избраният за главен прокурор Иван Гешев казал в понеделник в Русе, че няма да се извинява на члена на Висшия съдебен съвет (ВСС) Атанаска Дишева, на която беше заявил в кулоарите на съвета, че й предстояла блестяща политическа кариера на общински съветник. Над 100 съдии поискаха освен извинение и дисциплинарна процедура срещу Гешев заради поведението му спрямо опонент на процедурата, по която той като единствен кандидат бе повторно избран.", "date": "2019.11.19", "title": "Иван Гешев сред баналността на злото"}
{"url": "https://www.dnevnik.bg/sport/2019/11/19/3993749_nastupvat_li_mladite_v_ataka_za_mestata_na_trimata/", "text": "Вярвам, че съм наистина близо до това да спечеля турнир от Големия шлем. Знам, че това са силни думи, но усещам, че съм призван да го направя\". Думите са на 21-годишния  Стефанос Циципас - най-младия шампион във финалите на АТП  от Лейтън Хюит през 2001 г. насам. Разбира се, насочени са към добре познатия въпрос - има ли кой да наруши хегемонията на тримата големи в тениса. Сезон след сезон специалисти, тенисисти и почитатели гледат числа и статистики в търсене на следа, която да подсказва, че идва промяна от младото поколение срещу ветераните Роджър Федерер, Рафаел Надал и Новак Джокович. И ако поколението на Григор Димитров, Милош Раонич и Кей Нишикори досега не успя да го направи, то погледите вече се насочват към още по-младите. Турнирът в Лондон определено може да послужи като опорна точка за тези, които виждат настъпващата нова вълна. Въпреки това тримата големи не бива да бъдат подценявани. Знак от Лондон Циципас стана най-младият тенисист, който печели финалния турнир на АТП в дебютното си участие след Джон Макенроу през 1978 г. По пътя към върха гръцкият състезател отстрани Федерер в полуфиналите. Във финала той победи друг от представителите на младото поколение - Доминик Тийм. Това беше едва третият случай от 2002 г. насам, в който във финала не игра поне един от тримата големи. Сега в Лондон единствено Федерер от ветераните успя да излезе от групите. Циципас (21 години), Тийм (26), Александър Зверев (22) и Данийл Медведев (23) оставиха отлични впечатления не само в зала \"О2 арена\", но и през целия сезон. Събитията от последната седмица засилиха усещането, че младите, към които трябва да се добави и осмият в света Матео Беретини (23), набират скорост. Поглед в изминалите пет години обаче показва, че финалите на АТП не са показател за това какво предстои в Големия шлем. В края на 2016 г. шампион в Лондон стана Анди Мъри и оттогава никой от тримата големи не е печелил турнира (Григор Димитров 2017 г., Зверев 2018 г. и Циципас 2019 г.). Въпреки това Федерер, Надал и Джокович наложиха абсолютна хегемония в Големия шлем и триумфираха в последните 12 турнира. В това време \"бившите млади\" Димитров, Раонич и Нишикори, от които се очакваше да препречат пътя на тримата големи, отстъпиха позиции, без никой от тях да успее да спечели турнир от Шлема. Устремът на младите срещу действителността Въпреки увереността си, че може да спечели някой от четирите най-значими турнира, Циципас е наясно, че това е много трудна задача. Той посочи, че във формат три от пет сета противопоставянето срещу големите е огромно предизвикателство. \"Това е наистина трудна задача. За нас, младите, е въпрос на време. Не знам. Ще трябва да ги победим или да ги изчакаме\", заяви Циципас. Тийм, който загуби от Рафаел Надал последните два финала на \"Ролан Гарос\", вярва, че догодина може най-накрая да има различен победител в Шлема. \"Смятам, че със сигурност можем да го направим. Всички играем голям тенис. Саша (Зверев), Стефанос, аз, някои други момчета... Сигурен съм, че ще видим нов и млад шампион в Големия шлем догодина\", каза австриецът. В края на трудния сезон, белязан от първата му тежка контузия, Димитров събуди апетита си да бъде на върха. Българинът стигна полуфиналите на US Open след зрелищна първа победа срещу Федерер. С нея и със силното си представяне на мастърса в Париж той си върна увереността и отново се прицели към високите постижения. В списъка с интересните и добре играещи тенисисти попадат още руснаците Карен Хачанов и Андрей Рубльов, канадците Феликс Оже-Алиасим и Денис Шаповалов, както и Алекс де Минор и Яник Синер. И все пак фаворитите за прекъсване на хегемонията на тримата големи са Тийм, Зверев, Циципас и Медведев. \"Въпросът, който следва да бъде задаван, е има ли път след Джокович, Федерер и Надал. След тази седмица мисля, че сме в сигурни ръце\", заяви бившият водач в световната ранглиста Борис Бекер.", "date": "2019.11.19", "title": "Настъпват ли наистина младите в атака за местата на тримата големи в тениса"}
{"url": "https://www.dnevnik.bg/analizi/2019/11/19/3993956_nomenklaturchici/", "text": "                         Ако не беше тъжна, \"изненадата\" на партии и анализатори как било възможно изборът на главен прокурор така да се политизира щеше да е смешна. \"Изненаданите\" прекрасно знаят, че този избор ВИНАГИ е бил политически. Ако не знаят, толкова по-зле за тях. Поне от 75 години главният прокурор на републиката е част от номенклатурата. От Главната номенклатура. Родените след комунизма може и да не знаят тази дума. То и по време на комунизма не беше много популярна. Съществуването на номенклатурата, тоест на висшия партийно-държавен апарат, който упражнява властта, бе пазено в дълбока тайна. В строго секретния списък бяха изредени най-важните длъжности на режима от Политбюро до заводски партиен комитет, от началник на ДС до оперативен работник, от главен редактор на \"Работническо дело\" до кореспондент в провинцията. Кандидатите за тези постове предварително се разглеждаха, препоръчваха и утвърждаваха от съответния партиен комитет. Попаднали веднъж в номенклатурния списък, неистово се страеха да останат завинаги в него. Старанието им се състоеше в потискане. Бе създадена, за да упражнява властта. Крепеше се на терор и налагаше тотален идеологически контрол. Превърна \"диктатурата на пролетариата\" в диктатура НАД пролетариата. Опияняваше се от властта, беше нагла и безнаказана, издевателстваше над експлоатираните, презираше ги дори. Те я мразеха, но под страх от наказание й се подчиняваха, нагаждаха се към нея, мечтаеха да станат част от нея. Между номенклатурата и останалата част от обществото зееше бездънна пропаст. Нежните антикомунистически революции в Източна Европа преди 30 години се опитаха да я запълнят. Поне в България не успяха. Държавата не се промени, нито пък обществото. Член 1 бе отменен, но ръководната роля на БКП бе (пре)разпределена между комунистическата и новопоявилите се \"опозиционни\" партии. Това не стана изведнъж, нито открито. Стана постепенно и перфидно – чрез запазените за парламента и президента политически квоти в много органи на изпълнителната и съдебната власт. Уж за да са максимално представителни. Така в Конституционния съд, Съвета за електронни медии, Сметната палата, КПКОНПИ, Комисията по досиетата, Комисията за защита на конкуренцията, Агенцията за закрила на детето, Комисията за защита от дискриминация и Господ знае още в какви съвети, агенции и комисии бяха осигурени кресла за разцноцветни партийни апаратчици. Иначе казано – за номенклатурчици. Да обобщим: \"номенклатура\" и при комунизма, и в посткомунизма е централната политическа бюрокрация, Преди 1989 бюрокрацията беше изцяло съставена комунисти, след това в нея влязоха (пишман) \"специалисти\". Те са новата експлоататорска класа. Те са по-равните от другите животни. Но да речем, че днес е демоде номенклатурата да се нарича \"класа\". Дори да е \"само\" социална група, тя укрепва властта в ръцете на едни и същи хора. Тя е НАД обществото, тя е самовластна, тя е закрита и най-важното – тя е безконтролна. Това са новите господари. Главният прокурор, без значение #Кой, е сред тях. Всъщност дори е на върха. При това не от комунистическо, а от посткомунистическо време. След като Партията загуби ръководната си роля и след като бе разпусната политическата й полиция, някой трябваше да контролира номенклатурата. Този \"някой\" трябваше да бъде толкова безконтролен, колкото разтурените БКП и ДС, взети заедно, но и да се подчинява на сценаристите на \"прехода\". Сценаристите възложиха на прокуратурата отговорната задача да замени Политбюро, а на мутрите – не по-малко отговорната задача да заменят отдела за мокри поръчки на Държавна сигурност. Мутрите трябваше да вършат черната работа, прокуратурата трябваше да \"свива перките\" на прекалено развилнели се мутри. Но да остава цялата в бяло. Или колко трябва да мислиш другите за наивни, за да го твърдиш? Дали главният прокурор вместо във ВСС се избира в Министерския съвет, Банкя, Бояна или хотел \"Берлин\", дали е Цацаров или Гешев, няма значение. И няма да има, докато има номенклатура. А номенклатура ще има, докато има посткомунизъм. Посткомунизъм ще има, докато не се извърши посткомунистическа революция. Само хора, необременени от комунизъм, могат да направят това. Млади хора – на години и по дух, които не се страхуват да знаят и не са готови да се предадат. Тези млади хора трябва не да надграждат, а съзидателно да разрушат посткомунистическата държава, която им оставихме. Първата им работа трябва да е да пренапишат конституцията така, че която и да било група хора да не може да придобие решаваща власт в държавата. Това всъщност значи да нормализират съдебната власт. Сега съдебната власт не се съставя пряко от суверена, а от политически пълномощници в лицето на законодателния орган, президентството, Една власт не може да участва в своето собствено съставяне, освен ако не е самият суверен! В противен случай тя е политически зависима и абсурдна. Политически зависима – защото политически пълномощници участват в съставянето на Висшия съдебен съвет, Конституционния съд и Инспектората. Абсурдна – защото съдебната власт е поставена преди суверена и тя самата се явява източник на власт. Отговорът на въпроса как ще бъде пренаписана конституцията и преоснована държавата не е лесен. Но ако оставим решението му само на \"опозиционните партии\", чиито лидери са част от номенклатурата, вечно ще остане такъв.", "date": "2019.11.19", "title": "(Номен)клатурчици"}
{"url": "https://www.dnevnik.bg/sviat/2019/11/19/3993754_skuchni_izbori_-_belaruskiiat_parlament_otnovo_ostana/", "text": "За президента няма значение дали там ще има трима-четирима самозабравили се опозиционери. Нали не те ще определят политиката на парламента, още по-малко на страната\", заяви беларуският президент Лукашенко, след като вчера гласува на изборите за долната камара на беларуския парламент. Според съобщение на беларуската централна избирателна комисия (ЦИК) още четири часа преди приключване на гласуването изборите бяха признати за състояли се във всички беларуски области и избирателни окръзи. Избирателната активност по предварителни данни надхвърля 77 процента, при това почти 36 процента от избирателите са се възползвали от петдневното предварително гласуване. За едно депутатско място се бориха близо петима души. Сто трийсет и един кандидати са получили отказ за регистрация най-вече заради признати за недействителни подписи в тяхна подкрепа и неточности в декларациите за доходите и имуществото. Още 13 регистрирани кандидати бяха отстранени от участие в изборите от избирателните комисии, установили нарушения на изборното законодателство от тяхна страна. Трийсет и трима кандидати сами са се отказали от участие в изборите. Горната камара на парламента - Сенатът, който не се избира пряко, на практика е вече сформирана: местните законодателни орган вече представиха по 8 сенатори от всяка област и 8 от Минск. Други 8 депутати ще бъдат назначени с указ на президента Лукашенко. Тактиката на опозицията Структурите на опозицията, които традиционно се изказват рязко за политиката на беларуските власти, сега издигнаха за депутати не лидерите на опозиционните партии и движения, а активисти, които нямат много арести и административни нарушения. \"Да покажем на избирателите нови, позитивни лица, да обсъдим проблемите, които стоят пред нас, и пътищата за излизане от кризата\", така определи предизборната стратегия Евгений Афнагел, един от координаторите на действията на опозиционните структури. \"Чудесно разбираме, че изборите се фалшифицират и властта няма да допусне опозицията до парламентарната трибуна\", каза той и добави: \"Показваме, че за страната има и други, демократични пътища за развитие, че промените са възможни и наближават. И има хора, готови да поемат отговорност за бъдещето на страната\". \"Готвим се за президентските избори, които ще се състоят догодина, и обединяваме противниците на Лукашенко, които днес в Беларус са абсолютно мнозинство\", казва Евгений Афнагел. Почти всички опозиционни кандидати бяха отсеяни от властта по време на регистрацията и агитационния период на предизборната кампания. Сред 13-те недопуснати до изборите кандидати например шестима са представители на движението \"Европейска Беларус\", чийто лидер е Андрей Саников, бивш кандидат-президент на изборите през 2010 г., емигрирал от Беларус след арест в деня на изборите, задържане в следствения изолатор на Комитета за държавна сигурност (КГБ) и присъда по обвинение за организиране на улични безредици. Скучни избори Опозиционните активисти и млади блогъри няколко пъти организираха предизборни пикети с двеста-триста избиратели, най-вече в столицата. Стотици други агитационни предизборни точки като цяло бяха тихи и безлюдни по време на цялата предизборна кампания. (На снимки на предизборни срещи се вижда, че на тях не е дошъл нито един човек - Бел.ред.) Предизборната кампания в Беларус преминава сдържано, отбелязаха в междинен доклад наблюдателите от мисията на Бюрото за демократични институции и права на човека на ОССЕ. Европейските наблюдатели отбелязаха \"ограничения брой организирани прояви\", протичащи във връзка с изборите и ниската им посещаемост. Местните анализатори са по-категорични: изборите не интересуват електората, защото властта не отчита протестните му претенции и резултатът е предопределен, той няма да промени нищо. Така обясняват независимите експерти пасивността на избирателите. Цензура срещу критиката Редица кандидат-депутати, възнамеряващи да критикуват властта на страниците на вестниците или в официално предоставеното им време в ефира, не успяха да представят доводите си пред избирателите. Вместо анонсираното изказване на кандидат-депутата Владимир Непомняшчих официалната телевизия \"Беларус-3\" излъчи пейзажи от Гомелска област, църкви и католически храмове. Кандидатът не крие, че ако бъде избран в парламента, ще се заеме с организация на импийчмънт срещу президента Лукашенко. Мнозинството от критично настроените кандидати бяха изключени от изборния процес и не влязоха в бюлетините. Властта заплашва да се разправи с тях, използвайки закона за призоваване към екстремизъм. Вредните наблюдатели Европа в продължение на десетилетия не признава президентските и парламентарните избори в Беларус за отговарящи на международните стандарти. Президентът Лукашенко, общувайки с журналисти, след като гласува, заяви, че \"не е свикнал да се тревожи\" дали Западът признава изборите. Президентът се закани да \"откъсне главите\" и да \"извие ръцете\" на местните беларуски наблюдатели заради излишната според него бдителност в регионите и отчетите за нарушения, \"адресирани до западни структури\". В отчетите са изброени случаи на принуждаване към предварително гласуване, добавяне на бюлетини в урните и други традиционни за беларуския изборен процес ситуации. Наблюдатели на обществената кампания \"Право на избор\" само за петте дни на предварителното гласуване отчетоха 490 нарушения на изборното законодателство и подадоха 281 жалби пред отговорните инстанции. \"Репетиция за главните избори\" Популярно в социалните мрежи и достигнало до Лукашенко стана видео, публикувано от независимия наблюдател Юрий Вашчинчук от една от избирателните секции в Брест, в Западна Беларус, заснето в дните на предварителното гласуване. Наблюдателят спира на входа към урните момиче, което държи в ръцете си много сгънати листове. Момичето казва, че има само една бюлетина, и моментално напуска секцията, без да гласува. Разпространеното от наблюдателя в социалните мрежи видео позволи на потребителите бързо да разпознаят избирателката. Тя се оказа подчинена на директорка на детска градина, която в деня на изборите е била назначена за председател на секционна избирателна комисия. Юрий Вашчинчук бе лишен от статут на наблюдател. Ръководителката на ЦИК Лидия Ермошина посочи на вече бившия наблюдател, че за заснемането на видеото е било необходимо разрешение от секционната избирателна комисия, а в ръцете си избирателката може би е носела \"молби от граждани, каквито често са пускани в урните\". Президентът Лукашенко, позовавайки се на този и подобни случаи, обеща да реши въпроса с нахалните наблюдатели. \"Вече сме установили кои са и ще постъпим с тях според закона. Дадох разпореждания на милицията и спецслужбите да пресичат твърдо подобни прояви\", каза в деня на гласуването Лукашенко. \"Това е репетиция за главните избори\", смята лидерът на Беларус, като нарича главни предстоящите догодина президентски избори, на които, както е заявил, възнамерява да издигне кандидатурата си, \"ако народът го помоли\". По молба на народа Лукашенко е готов да се кандидатира за президент и седми път през 2025 г. /БТА, с малки съкращения", "date": "2019.11.19", "title": "Скучни избори - беларуският парламент отново остана без опозиция"}
{"url": "https://www.dnevnik.bg/gradska_sreda/2019/11/19/3940195_kolko_struva_jilishtnata_politika_na_stolichnata/", "text": "Столичната община спечели 240 124 евро от продажбата на своите 5/6 от терен, които бяха купени от притежателя на останалата 1/6 част. Така общината се отказа от възможността да построи 5-етажна жилищна сграда. В нея тя би могла да предложи апартаменти на нуждаещи се многодетни или млади семейства. Решението за имота на ул. \"Клокотница\" 63-65 в София, където може да се строи 5-етажен блок с над 30 апартамента средно по 60 кв.м всеки, е взето през лятото. Теренът е с обща площ от 796 кв.м, но има едно препъникамъче за бъдещото строителство - 1/6 идеална част от него (133 кв.м) е на частна фирма. В такива случаи общината може да прескочи \"камъчето\" по няколко законни начина, изгодни и за двете страни: 1. Общината да купи тази 1/6 част по пазарни цени. 2. Да предложи на собственика й апартамент или два в бъдещия блок. 3. Да му предложи равностойна замяна с друг общински имот. 4. Общината да построи блок в своите 5/6 части и да обособи частта на съсобственика. 5. Да продаде своя много по-голям дял на собственика на малкия дял. Столичната община избира последния, най-лесен вариант. На сесията на Столичния общински съвет на 11 юли в дневния ред под точка №69 е записано: \"Прекратяване на съсобственост между Столична община и юридическо лице\". Тодор Кръстев, тогава и сега кмет на район \"Сердика\", на чиято територия е въпросният общински имот, предлага общината да продаде своите 5/6 на притежателя на 1/6, който е частна строителна компания. Аргументите на кмета са, че въпросният съсобственик от години отказвал всякакви предложения на общината, така блокирал имота и той пустеел. \"От 10 години там е едно от най-големите сметища в района\", заяви кметът пред общинския съвет. Проверка на място показа, че теренът на ул. \"Клокотница\" не е сметище, а е с дървета и е обрасъл с храсти. В съседство се издигат нови 6-етажни жилищни блокове.      Твърдението, че частната фирма съсобственик блокира желанието на общината да строи жилища в този имот от 10 години, не е аргументирано, защото фирмата е купила тази 1/6 част от частно лице само два месеца преди сесията на общинския съвет - на 13 май. Кметът на \"Сердика\" призна този довод пред \"Дневник\", но изтъкна и други аргументи - \"сега се налага да се променя планът за регулация и... трябва съгласието и на двете страни, а този нов съсобственик отказва и спира всичко\". Подобно обяснение се оказа напълно достатъчно за мнозинството в общинския съвет да разреши продажбата със за – 31, против – 8, и въздържал се – 3. Никой от мнозинството в съвета не се запита – щом тази 1/6 част е продадена на частна фирма на 13 май, значи дотогавашният неин собственик – Стефан Спиридонов, е бил готов на сделка. Столичната община предлагала ли му е да го купи или някой от другите варианти, изброени по-горе? Въпросният Спиридонов не бе открит на домашния му адрес, за да обясни. По Закона за собствеността той е длъжен първо да предложи частта си за продажба на съсобственика си - Столичната община, и само ако тя писмено откаже, тогава има право да я продаде на друг. Този отказ се изисква при изповядването на сделката пред нотариус. Пред нотариуса в деня на сделката - 13 май, Спиридонов е представил официално писмо от кмета на София Йорданка Фандъкова, издадено на 10 май. \"Дневник\" изиска от Столичната община това писмо по Закона за достъп до обществена информация, но тя отказа да го даде с мотива, че \"търсената информация се отнася до трето лице и за предоставянето й е необходимо неговото съгласие\". И когато го намери и ако то се съгласи, тогава общината ще даде тази информация. Новият собственик на частната 1/6 част от имота - \"Инвестстрой пропъртис\" ООД, веднага след сделката е предложил на общината прекратяване на съществуващата съсобственост, т.е. да изкупи нейния дял. И общинската администрация с бързи темпове урежда всички формалности по бъдещото изкупуване на общинската собственост. \"Новият собственик купува малката част от имота на 13 май и после само за месец всичко за следващата сделка - изкупуване на големия дял на общината, е уредено\", обясни пред \"Дневник\" Милка Христова, общински съветник от БСП. Тази експедитивност на общинската администрация е очевидна - на 6 юни на имота (общинската 5/6 идеална част) е издаден акт за частна общинска собственост, оценката му е направена на 13 юни, а докладът (за бъдещата сделка) е внесен на 28 юни в общинския съвет. На 11 юли вече продажбата на общинския имот, иначе предназначен за жилища за нуждаещи се, е разрешена. Новият притежател – частната \"Инвестстрой пропъртис\" ООД, може да построи жилищен блок там и ще предлага апартаменти, но на пазарен принцип и по пазарни цени. Показателите на имота от 796 кв.м – интензивност 3.5, плътност на застрояване – 60%, и озеленяване 40%, позволяват бъдещата застроена площ да е около 2800 кв.м. По груби сметки при средна пазарна цена в този район от 1000 евро/кв.м това прави поне 2.5 милиона евро приходи за инвеститора. От \"Инвестстрой пропъртис\" ООД не коментираха за \"Дневник\" темата, защото \"управителят на фирмата е в чужбина\". Концепцията за жилищната политика, приета от Столичния общински съвет като част от Стратегията за общинската собственост, ясно очертава целите й – да се развива жилищният фонд, в който трябва \"да се настаняват граждани с установени жилищни нужди\" - млади семейства, многодетни... За тази стратегия в Общия устройствен план на София са обозначени все още незастроени общински имоти с предназначение за жилищно строителство. Един от тях беше и този на ул. \"Клокотница\" 63-65... Вече не е.", "date": "2019.11.19", "title": "Колко струва жилищната политика на Столичната община"}
{"url": "https://www.dnevnik.bg/sviat/2019/11/19/3993587_erdogan_iska_osmanski_balkani/", "text": "                         В средата на октомври Европейският съюз (ЕС) блокира започването на  преговори за членство с Албания и Северна Македония.  Според анализатори, ветото на френския президент Еманюел Макрон ще създаде вакуум в Тирана и Скопие, който държави като Русия, Китай и Турция ще се опитат да запълнят. Борбата за влияние в страните от  Западните Балкани  не е от вчера, но напоследък се забелязва една нова динамика, която решението на ЕС може само да подсили. В края на октомври Сърбия подписа Споразумение за свободна търговия с водения от Русия  Евразийски икономически съюз . През 2018 година пък стана ясно, че заемът в размер на 1.3 милиарда, който Черна гора взе от Китай за изграждане на магистрала в страната, може да доведе страната до финансов колапс, а публично-частното партньорство с китайска компания, което Подгорица обмисля за завършването ѝ, би означавало нови задължения. Предстои да видим какви ходове ще предприемат Скопие и Тирана сега. Една държава вече инвестира сериозно не само в икономическото, но и в културното си влияние в двете държави. \"Паркът на демокрацията\" Паркът се намира в Тирана и беше завършен на 15 юли 2019 година. На този ден стотици жители на албанската столица отидоха на тържественото откриване, развявайки албански и турски флагове. На възпоменателна плоча от черен гранит са изписани имената на 251 души, загубили живота си по време на опита за преврат в Турция на 15 юли 2016 година. До нея се стига по алея от 251 дънери на дървета, докарани специално от Турция. \"Паркът на демокрацията\" е финансиран от Турската агенция за сътрудничество и координация (TİKA). Тя е създадена през 1992 година. Целта на агенцията е да осигурява подкрепа за развиващите се страни. Първоначалният фокус е върху държавите с тюркско население в Централна Азия. В периода 2002-2012 година обаче координационните офиси на агенцията нарастват от 12 на 33, а дейността се разширява в Близкия изток, Африка и на Балканите. Нови офиси са отворени в Тирана, Скопие, Прищина, Подгорица, Сараево и Белград. Културна агресия или солидарност? Според албанския политолог Енри Хиде Албания играе ключова роля в  \"неоосманската външна политика\"  на Турция. По повод масовото изкупуване на учебни заведения в страната от турски фондации едно албанско частно училище излезе с прессъобщение, в което определи това поведение на Анкара като \"културна агресия\". Нараства и турското участие в различни културни и религиозни проекти. Един от тях е  най-голямата джамия на Балканите , която се изгражда в центъра на Тирана. Тя е финансирана изцяло от Дианета - турската дирекция по религиозните въпроси. Присъствието на Турция в образованието е видимо и не е от вчера. През 2018 година турската държавна фондация \"Маариф\" закупи Нюйоркския университет в Тирана и дъщерното му училище и детска градина. В тях се обучават общо над 1000 деца и младежи. Тази година церемонията на абсолвентите в университета включваше специално послание от президента Ердоган. През тази година фондацията откри училище в град Елбасан и огромна детска градина в Тирана с 2000 квадратни метра площ. Войната срещу Гюлен Както медиите в Турция отбелязват, фондацията \"Маариф\" е създадена с цел да замени \"свързаните с тероризъм училища в чужбина\", с което се визират учебните заведения, свързани с живеещия в САЩ ислямски проповедник  Фетхуллах Гюлен.  Училищата, финансирани от неговото движение, датират още от деветдесетте години на миналия век. Сред тях е и първият частен колеж в Тирана, основан през 1993 година по време на президента Тургут Йозал. Албанският елит праща децата си да учат там заради качественото образование, казва журналистът Ермир Ходжа пред \"Балкан инсайт\". Сега Ердоган обяви война на тези институции. Според председателя на \"Маариф\" към февруари 2019 година 191 от училищата, свързани с Гюлен, вече са под контрола на фондацията, която е подчинена на турското Министерство на образованието. Затова Ермир Ходжа смята, че дейността на \"Маариф\" не е само образователна, но и политическа. Турският президент настоява Албания да закрие училищата, които те смятат за свързани с Гюлен. Отговорът от албанска страна е, че не виждат основание да затварят лицензирани учебни заведения, които работят от години в Албания и за които няма никакви данни, че представляват заплаха за страната. Не е ясно обаче докога правителството в Тирана ще игнорира исканията на Анкара и дали няма скоро и тези учебни заведения да бъдат заменени от такива, финансирани от \"Маариф\".", "date": "2019.11.19", "title": "Ердоган иска османски Балкани"}
{"url": "https://www.dnevnik.bg/sviat/2019/11/19/3993919_ruskiiat_gigant_iandeks_nameri_nachin_da_uspokoi/", "text": "Специален фонд ще надзирава и направлява ключови решения на руския интернет холдинг \"Яндекс\" - от сигурност на данните и интелектуална собственост до структурата на собствеността. Това  обявиха вчера от компанията , а новината повдигна въпроси заради връзките на т. нар. Фондация за обществен интерес, която ще поеме тези функции, с руското правителство. При фонда ще отидат и \"златните акции\" на \"Сбербанк\", която (контролирана от руската централна банка) може да взима решения като отчуждаване на активи на компанията. Когато тези решения влязат окончателно в сила, фондацията ще може временно (и в изключителни случаи) да отстранява ръководството на компанията, да блокира сделки за придобиване и да номинира постоянни членове на борда ѝ. \"Обществен интерес\" Според изпълнителния директор Аркадий Волож ще бъде запазен контролът върху всекидневните операции, но няма как \"Яндекс\" да не отчита факта, че услугите ѝ - от данни за трафика до доставки на коли и споделени пътувания, са пропити от \"обществения интерес\". Самият Волож, който освен руски е и малтийски гражданин, ще предаде по-голямата част от акциите си с право на глас в семеен тръст. Със \"златния пакет\" акции фондацията ще може също така да блокира консолидацията на 10% от акциите в едни и същи ръце (вече не 25%, какъвто бе таванът, докато \"златните акции\" бяха при \"Сбербанк\"). Ще може да се съгласуват и евентуални партньорства на компанията с правителства на други страни, ако възникне такава възможност. Организацията ще е регистрирана като \"международна\" в специалния административен район на територията на Калининградска област. Руски университети и неправителствени организации с връзки с руското правителство ще заемат осем от 11-те места в борда на Фондацията за обществен интерес. Позицията на \"Яндекс\" обаче е, че тази структура не е част от правителството, а и последната дума имат акционерите. \"С одобрението на Кремъл\"  Това се случва, след като президентът Владимир Путин помоли премиера и правителството да намерят начин да предотвратят попадане на лични данни на руснаците в чужди ръце. Освен това Москва поиска от компании като \"Фейсбук\" да държат сървърите си в Русия. Миналия месец правителството обмисляше закон, с който да се ограничи делът на чужди компани в стратегически звена на технологичния сектор до 20% (тогава акциите на \"Яндекс\" поевтиняха с 18 на сто). Идеята по-късно малко се промени. Депутат от Думата предложи т.нар. законопроект за важни интернет ресурси, с който възможността за чуждо владение в руския технологичен сектор се ограничаваше до 50% минус една акция. Часове след предложението на \"Яндекс\" обаче Антон Горелкин, автор на проекта, съобщи  в канала си в \"Телеграм\" , че го оттегля и че е \"приятно изненадан\" от \"много елегантното\" решение. Горелкин увери, че законопроектът му не е бил свързан с \"Яндекс\" (а с нуждата от \"цифровия суверенитет\"), макар именно компании като нея да се свързваха с идеята в коментари на руски медии.      Само преди две седмици и половина влезе в сила  т.нар. закон за суверенен интернет , даващ на държавни органи възможност за контрол на трафика в критични ситуации. След силния обществен отзвук \"Яндекс\" обяви и алтернативи на преструктурирането. Като възможности бяха посочени издаване на акции с права на глас за руски граждани, делистване от NASDAQ, китайска структура с разделяне на политически и икономически права по националност или обединение с други руски технологични компании. Източници на деловите издания  РБК  и  \"Ведомости\"  твърдят, че Кремъл е одобрил промяната, съгласувана с него. Руското президентство обаче отрича. На това противоречат думите на самия ръководител на \"Яндекс\" Аркадий Волож - пред инвеститори днес той заяви, че въпросът дълго е обсъждан \"с различни представители на властта\", сред тях и с администрацията на президента. А \"кога и с кото именно би било некоректно да се говори, списъкът е дълъг\".      \"Яндекс\" отстъпи на властта, за да запази независимостта си, в \"смразяваща кръвта, но увлекателна игра на котка и мишка между държавата и \"Яндекс\",  се казва  в коментар на \"Дойче веле\". Медията се позовава на досегашния опит в руската икономика и заявяваните намерения за държавен контрол на \"Яндекс\" (преди месеци се появиха слухове, че \"Сбербанк\" може да изкупи акциите ѝ). \"Яндекс\" обаче не е ЮКОС, макар да не се разпорежда свободно с всички свои проекти, продължава \"Дойче веле\"; интересно изглежда и това, че \"държавата е способна да се договори\", както и че \"Яндкес\" е в състояние да \"сведе до знанието на взимащите окончателни решения, че в дадената ситуация компромисът е по-добър от поглъщането\".", "date": "2019.11.19", "title": "\"Вместо поглъщане\" - руският гигант \"Яндекс\" потърси компромис с Кремъл"}
{"url": "https://www.dnevnik.bg/evropa/2019/11/19/3993666_disidenti_ot_vremeto_na_nejnata_revoljuciia/", "text": "Времената са се променили драматично, откакто монсиньор Вацлав Мали е бил подлаган на разпити, побои и унижението да бъде лишен от правото да служи като свещеник и принуден да чисти тоалетни заради това, че е протестирал срещу комунистическия режим в Чехословакия. Като човек, подписал Харта 77 и станал говорител на тази гражданска инициатива, предвождана от хора като дисидента драматург Вацлав Хавел и призоваваща за спазване на човешките права, свещеникът е бил в челните редици на опонентите, взети на прицел от омразната тайна полиция. Но този уикенд, точно 30 години след началото на  Нежната революция , довела до отхвърляне на тоталитарната система, Мали - сега римокатолически помощник-епископ на Прага - призовава новото поколение да се бори срещу заплахите, надвиснали над трудно извоюваната свобода. На митинг в парка \"Летна\" в чешката столица, същото място, където през ноември 1989 г. той е бил сред организаторите на голяма демонстрация, смятана за повратен момент в свалянето на комунизма, Мали предупреди множество от над 200 хил. души, че постиженията на революцията са застрашени от политици, искащи да разделят обществото, да ограничат свободата на словото и да концентрират политическата и медийната власт в ръцете на неколцина. Целта на  съботната демонстрация , организирана от студентското движение \"Милион моменти за демокрация\", бе да се чества 30-ата годишнината от революцията, но и да се привлече внимание върху това, което критици смятат за опасно отклонение от идеалите й.  Това бе поредният протест срещу управленския стил на Андрей Бабиш, милиардера магнат, оглавяващ правителството, обвинен в корупция и конфликт на интереси. Това бе протест и срещу ролята на Милош Земан, президента популист, призоваващ за по-тесни връзки с Русия и Китай. В интервю за \"Обзървър\" в седалището на архидиоцеза, намиращо се до великолепния Пражки замък, Мали каза, че и двамата не отговарят на стандартите на Хавел, който стана първият президент на Чехословакия след падането на комунизма, а после на Чехия след раздялата със Словакия през 1993 г. \"Те променят позициите си и са в ръцете на съветници пиари\", допълни той. \"Дават много прости обещания, които са много опасни, говорят за врагове и разделят обществото. Това е най-лошото в тяхното управление\". Необходимо бе да се припомнят идеалите на Хавел, съдържащи се в известната му мисъл \"Истината и любовта ще възтържествуват над лъжите и омразата\", които - твърди Мали - днес са също толкова валидни, колкото и по времето на комунизма. В последните дни навсякъде се честваше годишнината от събитията през 1989 г. - когато Чехословакия се отърси от четири десетилетия комунистическо управление, след като съюзническите режими паднаха в Полша, Унгария и Източна Германия. Президентът на Словакия Сузана Чапутова положи венец на монумент на пражката улица \"Народни тршида\", където демонстранти бяха нападнати от полицията за борба с безредиците преди 30 години. Този епизод предизвика масови улични протести и стана предвестник на падането на режима. Зрелищни светлинни шоута, концерти и други прояви имаше вчера в чешката столица и в други градове.  Централна фигура в събитията от 1989 г. бе бившият дисидент Хавел, починал през 2011 г., но останал икона за много либерали. Но друг бивш съюзник на Хавел, Ян Урбан, сега преподавател и политически анализатор в Нюйоркския университет в Прага, дава по-критична оценка. Той го обвинява в нерешителност, заради която днес в Чехия има която до ден-днешен е в парламента, където в момента подкрепя правителството на малцинството на Бабиш. \"Вацлав бе превъзходен за външния свят. Той върна Чехословакия на картата\", каза Урбан, съосновател на антикомунистическото движение \"Граждански форум\". \"Но във вътрешен план той бе истинско бедствие. Казвам го с пълното съзнание, че ми е скъп приятел. Той беше мечтател. Не биваше да се захваща с президентска политика, така и не научи правилата на парламентарната политика\", допълни Урбан. \"Управлението на Хавел осуети всяка възможност за бързо делегитимизиране на комунистическата партия... Ситуациите, свързани с граждански конфликти, винаги изискват символични жестове, защото хората искат да вярват, че новите управляващи ще направят най-доброто, за да дадат на обществото усещане за справедливост. Това беше най-големият провал.\" \"Все си представям едно просто сравнение. Идеята членове (на нацистката партия) да заседават в Бундестага на Западна Германия през 1975 г. е немислима. Защо тук сходна ситуация е считана за нормална?\", добави Урбан.  Докато в съзнанието му изникват ясни спомени за живота през комунизма, 68-годишният Урбан, също подписал Харта 77 и уволнен от училището, в което преподавал заради отказа си да подпише официални изявления срещу документа, сдържа критиките си към случващото се сега. \"Никога не съм очаквал да видя края на комунизма\", каза той. \"Просто исках да нанеса възможно повече щети, преди да ме заловят. Така че не мога да бъда разочарован\". Желанието да навреди - подтикван от гняв заради загубата на неродено дете, когато жена му направила спонтанен аборт след травмата от полицейски разпит - оставило дълбок личен белег. След като представил Харта 77 на конференция по човешките права в Москва през декември 1987 г., Урбан се върнал в Чехословакия и бил поставен под строго наблюдение. Срещите с други дисиденти се наложило да бъдат ограничени до няколко минути или дори секунди. Те се състояли на места като мостове, за да се избегне намесата на тайната полиция. През пролетта на 1988 г. Службата за държавна сигурност му изпратила ковчег с неговото име в апартамента му в пражкия район Мала страна, днес любимо място на туристите. Анонимни смъртни заплахи му били отправяни по пощата и телефона. Решен да не влезе в затвора, той си за да може да избяга, ако призори се почука на вратата. Друга лична драма се разиграла през август 1989 г., когато куриер пристигнал с писмо, нареждащо му да се яви на другата сутрин за военно обучение. Урбан решил, че това е капан, и убедил приятел да го скрие в спешното отделение на болница под претекст, че е получил сърдечен удар. \"Двама агенти на тайната полиция се появиха и седнаха в коридора, искаха от лекаря да докладва всичко, свързано със здравето на г-н Урбан\", каза той. \"По някаква невероятна случайност имаше друг г-н Урбан, който умираше бавно в съседната стая. След пет дни персоналът на болницата ми помогна да избягам в 5 сутринта и се крих през следващите 10 дни\".  До навечерието на революцията Урбан - помагащ в работата на нелегална осведомителна агенция - бил с последно предупреждение. Съдия му казал, че при следващата простъпка ще му бъде повдигнато обвинение в подривна дейност и може да влезе за 12 години зад решетките. Когато ръководството на комунистическата партия подало оставка седмица след началото на протестите, \"това бяха най-щастливите няколко часа от живота ми\", каза Урбан. Само че имало уловка: \"Веднага осъзнах, че можем да правим каквото си искаме, но не знаехме какво искаме. Бяхме напълно неподготвени\". /БТА", "date": "2019.11.19", "title": "Дисиденти от времето на Нежната революция предупреждават за нови заплахи за свободата"}
{"url": "https://www.dnevnik.bg/evropa/2019/11/19/3994062_evroparlamentut_odobri_i_ungarskiia_kandidat_za/", "text": "Кандитатът на Унгария за еврокомисар Оливер Вархей получава необходимата предварителна подкрепа от Европейския парламент, съобщи БТА. Миналата седмица Вархей  положи устен изпит  пред евродепутатите, но  те останаха недоволни  и решиха да му зададат допълнителни писмени въпроси. До вчера по обед Вархей трябваше да отговори, като съществуваше възможността да бъде подложен на второ изслушване днес.  Снощи европарламентът реши, че отговорите са достатъчни. С това решение повече няма пречки целият състав на Европейската комисия под председателството на Урсула фон дер Лайен да бъде подложен на гласуване от евродепутатите на 27 ноември, за да встъпи в длъжност от 1 декември. Одобрението на европарламента е задължително, за да може новата ЕК да встъпи в длъжност. По-рано вчера говорител на еврокомисията съобщи, че все още няма отговор от Лондон по  откритата наказателна процедура  за неспазване на задължението по договора за ЕС  да предложи британски комисар . Според неофициални правни оценки новата комисия ще може да започне работа дори и без представител на Великобритания. Британският премиер Борис Джонсън отказа да предложи еврокомисар преди изборите в страната на 12 декември.  Вархей, който ще отговаря за политиката на съседство и разширяването на ЕС, беше един от тримата нови кандидати за еврокомисари, които миналата седмица се явиха на изслушване пред ресорните комисии в Европейския парламент. Другите двама бяха румънският кандидат Адина-Йоана Вълян, предложена за еврокомисар по транспорта, и френският кандидат  Тиери Бретон , който се предвижда да отговаря за вътрешния пазар. Вълян е  петият кандидат  на Букурещ, а Бретон -  вторият  за Париж.      \"Политико\" отбелязва, че Вархей е получил зелена светлина от Комисията по външни работи на европарламента, след като два пъти е повторил в писмените си отговори, че няма да приема нареждания от което и да е национално правителство. Преди това много евродепутати изразиха опасения от даването на власт в областта на политиката на съседство и разширяването на Унгария, предвид че нейният премиер Виктор Орбан е обвиняван, че не зачита много от основните принципи на ЕС за демокрация и върховенство на закона. Комисията на Урсула Фон дер Лайен  трябваше да е встъпила в длъжност  още в началото на ноември, но серия от провали на нейни кандидати доведе до забавяне ( ).", "date": "2019.11.19", "title": "И унгарският кандидат за еврокомисар получи одобрение в Европарламента"}
{"url": "https://www.dnevnik.bg/politika/2019/11/19/3994067_vutreshnopartiinite_problemi_na_bsp_idvali_zaradi/", "text": "Причината за вътрешнопартийните проблеми в БСП са промяната, която започна преди три години и обновлението на ръководството с млади и нови лица, каза днес по \"Нова телевизия\" ръководителят на партията Корнелия Нинова. В отговор на въпрос тя обяви, че не смята да подава оставка. \"Прави се пореден опит промяната в БСП да спре. Не ги разбирам тези хора - три години искат едно и също - да се върнем назад, като отпадне мандатността на депутатите и ръководството, и прекият избор на лидер от всички членове, десет пъти се отхвърлят исканията им, а те продължават. Това граничи с мазохизъм\", коментира Нинова действията на т.нар. вътрешнопартийна опозиция. В допълнение тя посочи, че има достатъчно доказателства, че част от нейните членове получават облаги от ГЕРБ, и като пример даде сделката на Георги Гергов за т.нар. дупка в центъра на Варна. За терена Гергов, който е сред критиците на Нинова,  получи от общината 43.2 млн. лева . Попитана как гледа на твърденията, че с нея БСП не може да спечели избори, Нинова обяви: \"С врачуване не се занимавам\". \"Членовете на партията ще кажат как оценяват резултатите от местните избори и ръководството, като от 1 декември до март всяка общинска организация ще се произнесе, допълни лидерът на левицата. В неделя  Националният съвет на партията реши  гласуването за председат\"ел на БСП да бъде през април. Към момента е известно, че Корнелия Нинова ще се кандидатира за нов мандат, а по този повод днес тя покани всички желаещи да премерят сили с нея. Лидерът на левицата смята, че промяната в БСП е важна за всички българи, защото тя ще доведе до промени и в другите партии, доверието към които спада непрекъснато. По повод предложението  първият ден от болничните да не се плаща  Нинова обяви, че трябва да се приеме решение той да се покрива от държавата за всички, които са си плащали осигуровките. Сега плащането за първите три дни идва от работодателя. На аргумента, че парите не стигат, лидерът на БСП отговори - \"управляващите да спрат злоупотребите с болничните и да повишат събираемостта на осигуровките, така ще стигнат\". В коментар за бюджет 2020 Корнелия Нинова каза, че той предлага още от същото, но с негативен знак. \"С него проблемите се задълбочават, затова предлагаме алтернативен. Другото ни предложение е една пета от приходите от данък общ доход и една десета от ДДС да остават в общината, в която са събрани\", допълни тя. Социалистите продължават да настояват и за сваляне на ДДС от 20 до 9% за лекарствата и 5 на сто за хляба и млякото.", "date": "2019.11.19", "title": "Вътрешнопартийните проблеми на БСП идвали заради подмладяването на партията, смята Нинова"}
{"url": "https://www.dnevnik.bg/evropa/2019/11/19/3994064_poveche_pari_za_klimata_po-malko_za_turciia_es_se/", "text": "Европейският съюз постигна споразумение за бюджета си за 2020 г., предаде ДПА, цитирайки дипломати и евродепутати. Представители на правителствата на 28-те страни членки и депутати се споразумяха снощи за 153.6 милиарда евро разходи за догодина. Допълнителни средства ще бъдат отпуснати за борбата с климатичните промени, с безработицата сред младежите и за дигитализацията. Средствата за подкрепа на Турция като страна - кандидат за членство в ЕС, са намалени с около 85 милиона евро в сравнение с първоначалните планове, заяви евродепутатът Моника Холмайер. Предвид ситуацията в страната в области като върховенството на закона и свобода на медиите средства ще бъдат отпускани само за гражданското общество, сирийските бежанци и по програмата \"Еразъм\".  Европейският комисар за бюджета и човешките ресурси Гюнтер Йотингер заяви: \"Ресурсите ще бъдат насочени към областите, в които има потребност. Бюджетът ще спомогне за създаването на работни места, за борбата с изменението на климата и за привличането на инвестиции в цяла Европа. Ще се инвестира в младите хора и в превръщането на Европа в по-сигурно място\". Бюджетът за следващата година ще подготви също така прехода към  следващия бюджетен цикъл , тъй като ще бъде седмият и последният в рамките на текущия дългосрочен бюджетен цикъл на ЕС за периода 2014-2020 г., се посочва в съобщение на пресслужбата на еврокомисията. Къде отиват парите? Бюджетът на ЕС за 2020 г. възлиза на 168.69 милиарда евро бюджетни кредити за поети задължения (средствата, за които могат да бъдат сключени договори през дадена година) и 153.57 милиарда евро бюджетни кредити за плащания (средствата, които ще бъдат изплатени). Някои от неговите основни характеристики са: - 21% от общия бюджет ще бъдат изразходвани за  . Например   за околната среда и изменението на климата ще получи 589.6 милиона евро  +5,6% в сравнение с 2019 г. . , която традиционно допринася значително за изпълнението на свързаните с климата цели, ще получи 13.46 милиарда евро  +8,8% в сравнение с 2019 г. . Енергийното направление на , което инвестира в широкомащабното внедряване на възобновяеми източници, в модернизирането на съществуваща инфраструктура за енергиен пренос и в изграждането на нова инфраструктура, ще получи 1.28 милиарда евро  +35% в сравнение с 2019 г.). Транспортното направление на   ще бъде подпомогнато с 2.58 милиарда евро. - Почти половината от средствата - 83.93 милиарда евро бюджетни кредити за поети задължения (+4.1% в сравнение с 2019 г.) - ще спомогнат за . От тях 58.65 милиарда евро (+2.5% в сравнение с 2019 г.) ще бъдат изразходвани за   в държавите членки и между тях, за увеличаване на растежа, за създаване на работни места и за стимулиране на сближаването посредством европейските структурни и инвестиционни фондове (ЕСИ фондове). -   ще бъде подпомогната с 1.2 милиарда евро (+74.7% в сравнение с 2019 г.), за да увеличи своя дял на световния пазар и да достигне 1.2 милиарда ползватели до края на 2020 г. - С 255 милиона евро на европейските дружества ще бъдат предоставени стимули за съвместно разработване на изделия и технологии в сферата на  по линия на Европейската програма за промишлено развитие в областта на отбраната. - Младите хора ще могат да използват средства от ЕС чрез няколко програми: 2.89 милиарда евро ще бъдат насочени към образованието чрез програмата  (+3.6% в сравнение с 2019 г.). Със сумата от 166.1 милиона евро (+15.9% в сравнение с 2019 г.) ще бъдат създадени възможности за   или работа по проекти в собствената страна или в чужбина по линия на Европейския корпус за солидарност. -  ще получат 58.12 милиарда евро. - Ще продължи да се предоставя подпомагане за сигурността и управлението на  . Например 2.36 милиона евро ще бъдат заделени за фонд \"Убежище, миграция и интеграция\", фонд \"Вътрешна сигурност\" и агенциите, които работят в тези сфери (Европол, Европейската агенция за гранична и брегова охрана (Frontex), Европейската служба за подкрепа в областта на убежището и Агенцията на ЕС за оперативното управление на широкомащабни информационни системи в пространството на свобода, сигурност и правосъдие (eu-LISA). Споразумението се основава на презумпцията, че след като Обединеното кралство напусне Европейския съюз най-късно на 31 януари 2020 г., то ще продължи да дава финансов принос и да участва в изпълнението на бюджета на ЕС до края на 2020 г., както ако беше държава членка. За да се утвърди постигнатият днес компромис, Европейският парламент и Съветът трябва да одобрят официално текста в срок от 14 дни.", "date": "2019.11.19", "title": "Повече пари за климата, по-малко за Турция: ЕС се договори за бюджета за 2020 г."}
{"url": "https://www.dnevnik.bg/na_put/2019/11/19/3993608_30_godini_sled_kraia_na_komunizma_jitelite_na_praga_sa/", "text": "Гледката от апартамента на Павел Кацирек към величествения площад на Стария град в Прага би трябвало да го прави дом мечта, но заради тълпите туристи и задръстените улици вече не е такъв. Трийсет години след  Нежната революция , сложила край на комунизма, носейки със себе си бум на туризма и значителни приходи, не всички местни гледат положително на промените, пише \"Ройтерс\". \"Хората се преместиха, така че услугите, магазините и по-евтините ресторанти си отидоха заедно с тях\", казва 72-годишният Кацирек, който е режисьор на документални филми. \"Паметниците са тук, кулите, готиката и барокът – те остават. Но това наистина е като украса на \"Дисниленд\", допълва той.      Почти 8 милиона туристи са посетили Прага миналата година, което я превръща в един от най-посещаваните градове в Европа и засилва натиска върху местните услуги за 1.3 милиона жители. Един от най-острите проблеми е липсата на достъпни жилища, тъй като много апартаменти са превърнати в офиси или места за краткосрочен наем. Airbnb имаше почти 12 хил. имота в Прага миналата година по данни на Пражкия институт за развитие IPR. Районът, включващ центъра на града, е загубил почти половината си жители. Регистрираните гласоподаватели са били 21 556 през 2017 г. спрямо 36 862 през 1990 г.      Туристите сега изпълват историческите улици и често се възползват от евтината бира, за да празнуват до късно през нощта. \"Броят на туристите със сигурност е по-висок, отколкото Прага може да си позволи\", казва пред \"Ройтерс\" кметът Зденек Хриб, добавяйки, че Прага опитва да привлича богати посетители, включително и такива, които пристигат за бизнес срещи. \"Опитваме да решим проблема с \"Дисниленд\", който се развива тук\". Печалби и проблеми Когато комунизмът падна през 1989 г., Прага беше нешлифован диамант, затънал в мръсен въздух и недостиг на услуги. Заради десетилетията недостатъчно финансиране се рушаха сгради. Оттогава милиарди долари от инвестиции и разходи на туристи превърнаха Прага в най-богатия регион на Централна и Източна Европа с брутен вътрешен продукт на глава от населението 187% от средното в ЕС по данни на Евростат.      Сега основните туристически дестинации в града, включително около замъка и Карловия мост, са осеяни с магазини за сувенири, обменни бюра и салони за масаж. \"Става въпрос за това как Прага се позиционира. Ако останем евтин бар, ще има помия\", коментира архитект Кристоф Ханзлик. \"Ако това голямо претоварване намалее, може би някои апартаменти ще се освободят и хората ще започнат да се връщат\", смята той.      Градът предприе стъпки за решаване на проблема, включително като назначи \"нощен кмет\", за да се справи с шума на купонджиите през нощта. Властите освен това премахнаха няколко обменни бюра, които взимаха двуцифрени комисионни, и планират да сложат край на наемите на магазини за туристи за сметка на услуги за местните хора. Беше забранено да се печелят пари от позиране за снимки с костюм на гигантска панда на площада в Стария град и бяха премахнати псевдоисторическите автомобили.      \"Бирените колелета\" ще бъдат забранени от следващия сезон. А закон, разрешаващ увеличение на таксите за престой в Прага до 2 евро от 0.8, бе приет от парламента, въпреки че според кмета таванът трябва да е по-висок в центъра. Засега обаче много чехи избягват центъра на града, освен ако не е за да посетят едни от малкото останали места, където само местни могат да резервират място.", "date": "2019.11.19", "title": "30 години след края на комунизма жителите на Прага са уморени от туристите"}
{"url": "https://www.dnevnik.bg/evropa/2019/11/19/3994068_es_vse_oshte_smiata_evreiskite_selishta_v_okupirani/", "text": "Европейският съюз заяви, че продължава да смята израелската заселническа дейност в окупирани палестински територии за незаконна според международното право, предадоха световните агенции, цитирани от БТА. \"ЕС призовава Израел да прекрати всякаква заселническа дейност съгласно задълженията си като окупираща сила\", се казва в публикувано снощи изявление на върховния представител на ЕС по външната политика и сигурността Федерика Могерини, цитирано от \"Франс прес\". \"Всяка колонизационна дейност е незаконна от гледна точка на международното право и компрометира приложимостта на решението с две държави и перспективите за траен мир, както подчертава резолюция 2334 на Съвета за сигурност на ООН\", подчерта тя. \"ЕС ще продължи да подкрепя подновяването на конструктивен дипломатически процес с цел достигането на решение, предвиждащо създаването на две държави, единственото реалистично средство\" за постигането на целите и на двете страни, добави Могерини. Тя заяви това, след като Вашингтон на практика подкрепи правото на Израел да строи еврейски селища на окупирания Западен бряг, отбелязва \"Ройтерс\".  Новината за завоя на 180 градуса  спрямо позицията, поддържана четири десетилетия до президента Барак Обама, бе обявена от държавния секретар Майк Помпео. Израелският премиер Бенямин Нетаняху веднага я приветства като \"поправяне на една историческа грешка\" и призова и други държави да постъпят така, а говорител на палестинския лидер Махмуд Абас каза, че решението на Вашингтон \"напълно противоречи на международното право\". Според Помпео САЩ са се консултирали със специалисти по международно право и са стигнали до заключение, че селищата не му противоречат. Става дума за земи, които израелската армия завзема по време на войната от 1967 г. И до днес статутът им не е уреден заради продължаващи спорове с палестинците. През това време издигането на селища създава нова демографска и инфраструктурна ситуация на терена. Най-новата резолюция на Съвета за сигурност на ООН по този въпрос - 2334 от декември 2016 г., ги обявява за \"грубо нарушение\" на международното право и издигането им \"няма правна валидност\".", "date": "2019.11.19", "title": "ЕС все още смята еврейските селища в окупирани палестински територии за незаконни"}
{"url": "https://www.dnevnik.bg/politika/2019/11/19/3994074_gerb_niama_kak_za_poluchat_podkrepata_mi_v/", "text": "Независимият общински съветник и неуспял кандидат за кмет на София Борис Бонев обяви днес пред Би Ти Ви  в предаването \"Тази сутрин\" , че е абсурдно да бъде обвиняван в колаборации или управленска подкрепа за ГЕРБ. Той допълни, че управляващата партия знае, че няма как да получат тази подкрепа. Коментарът на Бонев беше по повод твърденията, че е един от хората, подкрепили Елен Герджиков от ГЕРБ  при гласуването за председател на Столичния общинския съвет  (СОС). \"Обвиненията, че съм дал гласа си за Елен Герджиков и че съм му осигурил подкрепа, не са верни, понеже ГЕРБ и ВМРО си имаха мнозинство със или без моя глас, независимо за кого съм го дал\", допълни Бонев Реално гласовете за Герджиков бяха 33, или с два повече от общия брой на ГЕРБ и ВМРО. Тъй като Волен Сидеров от \"Атака\" отсъстваше, се появиха съмнения, че освен един глас от другия съветник от \"Атака\" за кандидата на ГЕРБ е гласувал и Бонев. На въпроса защо не иска да казва за кого е дал гласа си, след като едно от предложенията на \"Спаси София\" беше вотът да е явен, Бонев обясни, че ще работи в новия правилник това да е именно така, но за момента не смята да разкрие тайната на вота си.", "date": "2019.11.19", "title": "ГЕРБ няма как да получат подкрепата ми в общинския съвет, обяви Борис Бонев"}
{"url": "https://www.dnevnik.bg/ot_vas/galeriiotvas/2019/11/19/3994079_chitatelska_fotogaleriia_30_godini_ot_nejnata/", "text": "На 17.11.2019 се навършиха 30 години от началото на Нежната революция в Чехословакия. Хиляди хора се събраха в центъра на Прага, за да си припомнят събитията и да отдадат почит на участниците в тях. ЧТ24 целият ден предаваше на живо с политически и исторически коментари. На снимката – Концертът на Вацлавске Намьести – в дъното е Музеят, а пред него е сцената с изпълнителите.", "date": "2019.11.19", "title": "Читателска фотогалерия: 30 години от Нежната революция в Чехословакия"}
{"url": "https://www.dnevnik.bg/evropa/2019/11/19/3994099_cheshkoto_pravitelstvo_odobri_danuk_za_tehnologichnite/", "text": "Чешкото правителство одобри вчера предложението за дигитален данък от 7 процента, съобщи финансовото министерство на страната, цитирано от \"Ройтерс\". Целта е да се увеличат постъпленията в хазната, като се обложат рекламните приходи на интернет гигантите като \"Гугъл\" (Google) и \"Фейсбук\" (Facebook). Предложеният данък, който трябва да бъде приет и от парламента, обхваща приходите, получени от насочена реклама, от продажба на данни на потребители и от предоставяне на платформи за търговия. Насочен е към услуги, предоставяни на чешките потребители. Ще важи за компании със световни приходи над 750 милиона евро (826.5 милиона долара) годишно, 100 милиона крони (4.32 милиона долара) оборот на чешкия пазар и с над 200 хил. потребителски акаунта. Финансовото министерство посочва, че данъкът, който ще бъде временен, докато не бъде постигнато световно споразумение по този въпрос, ще донесе на хазната 2.1 милиарда крони догодина, ако влезе в сила от юни, и около 5 милиарда годишно през идните години. Чехия последва примера на някои други страни в Европа с одобрението на дигиталния данък, след като ЕС не успя да постигне единно споразумение по въпроса миналата година. Министерството отбелязва, че чешкото предложение е основано на по-ранни идеи за общоевропейско законодателство в тази област. Подобни стъпки на страни като  Франция и Италия  разочароваха САЩ, родината на най-големите интернет играчи, отбелязва \"Ройтерс\". /БТА", "date": "2019.11.19", "title": "Чешкото правителство одобри данък за технологичните гиганти"}
{"url": "https://www.dnevnik.bg/bulgaria/2019/11/19/3994107_borisov_kum_raboteshtite_na_hemus_oshte_vednuj_da_me/", "text": "Още един път да ме скарате с еколозите - ще видите какво ще ви направя. Тази закана отправи премиерът Бойко Борисов към ръководителя на строежа на участъка на магистрала \"Хемус\" над село Торос в местността Боаза в Ловешко. Повод за гнева му стана  сигнал от риболовен клуб \"Балканка\" , че районът е заплашен от екокатастрофа заради взимане на баластра от коритото на Вит за строежа на магистралата. Впоследствие  от Агенция \"Пътна инфраструктура\" обявиха , че те не са поръчвали никакви дейности край реката. От екоминистерството допълниха, че  става въпрос за почистване на наноси  от коритото, възложено от областния управител на Ловеч, но без да са спазени всички законови процедури. От видеото, качено във \"Фейсбук\" профила на Борисов тази сутрин, все пак се разбра, че влизането на тежка техника в коритото има връзка със строежа на \"Хемус\". \"Тука ли сте пипали вие баластрата? Казал съм глоби, актове на областния, на всички да се издадат\", заяви Борисов. Беше му отговорено, че почистване на коритото на реката от островните наноси е били необходимо, за да може да се подготви стабилна площадка, на която да заемат позиция 200-тонните кранове, с които се монтират 50-тонни греди на мостовете на бъдещата магистрала над Вит. \"Хубаво сте почистили, но сте попрекалили. Сега да ми излязат проверките, ще ви глобя всичките\", отвърна премиерът. Той нареди на ръководителя на обекта да покани представители на природозащитните организации при участъка край р. Вит и да им обясни какво е извършено, като поиска и предписания за действията оттук нататък. \"Не може да влезем в конфликт. Ще ги докараш да видят трасето, да видят какъв огромен строеж е. Разбра ли ме?\", каза на сбогуване Борисов. И получи отговор като в казармата - \"Слушам\". Инспектираният днес от Борисов участък в строеж на \"Хемус\" е продължение на  пуснатите в началото на октомври 9 километра от аутобана . Отсечката е с дължина 15.26 км, започва от местността Боаза и стига до пресичането на третокласния път Луковит - Угърчин, където ще е пътен възел \"Дерманци\". До момента обаче разрешително за строеж има само за 1 километър от нея, като първата копка беше направена през април. Агенция \"Пътна инфраструктура\" възложи на държавното дружество \"Автомагистрали\" ЕАД да проектира и изгради участъка от автомагистрала \"Хемус\" от Боаза до Велико Търново, или общо 134 км, включително и тази част, за която е сигналът. Държавното дружество обаче разчита на подизпълнители. След това премиерът, придружаван от вицепремиера Томислав Дончев, посети и строителството на обходния път на Габрово и мястото, където ще започне да се пробива тунелът под Шипка. \"Вече имаме строители, които могат да правят високи естакади и дълги тунели, което е национален капитал\", коментира Дончев. Обходният път осигурява връзка между няколко габровски квартала и извежда извън града транзитния трафик, срещу който протестират местните жители, добави той. Целта е съоръжението да бъде готово до края на годината, но проверяващите констатираха, че има още много работа. \"Археолозите\": Мараба, Бойко Иначе и в днешното издание на риалити формата \"В джипа с Бойко Борисов\" премиерът не изневери на стила си и спираше да поговори с всички работници по пътя. Не отказа снимка на никого, като получи и пожелания \"100 години все така да ни уважавате. По пътя премиерът не пропусна да подкани работниците да се възползват от хубавото време с думите: \"Давайте, давайте, докато още времето... Господ даде хубаво време тази година. Работещи по археологическите разкопки роми приветстваха премиерът с \"Мараба, Бойко. Добре сме, работим\" . \"Ей това искам от вас, да работите\", отговори им Бойко Борисов. Вече в колата, пък коментира, че при археолозите само доцентите не са роми. \"Ами трябва някой да копае\", допълни возещият се в джипа вицепремиер Томислав Дончев.", "date": "2019.11.19", "title": "Борисов към работещите на \"Хемус\": Още веднъж ме скарайте с еколозите и ще видите какво ще ви направя"}
{"url": "https://www.dnevnik.bg/evropa/2019/11/19/3994101_bundesbank_ochakva_ikonomicheski_zastoi_ne_i_recesiia/", "text": "Растежът на германската икономика, най-голямата в Европа, ще остане слаб през четвъртото тримесечие. Няма обаче причина за страх от рецесия, а дори има признаци, че перспективите за мащабния промишлен сектор може би се стабилизират. Това заключава Бундесбанк в месечния си доклад, публикуван вчера и цитиран от \"Ройтерс\". Германия избегна рецесия с растеж от 0.1 на сто за миналото тримесечие, но това вероятно сочи стабилизиране, а не съживяване, тъй като ориентираните към износ сектори продължават да страдат, отбелязва агенцията. \"Забавянето на германската икономика вероятно ще продължи през четвъртото тримесечие на 2019 година\", посочва в доклада си централната банка. \"Само че вероятно няма да се засили значително. Както стоят нещата в момента, общият брутен вътрешен продукт малко или много би могъл да е в застой\", допълва банката. Глобалната търговска война, забавянето на китайската икономика и промяната в потребителските навици тласнаха към рецесия германската промишленост, но вътрешната икономика се оказва неочаквано издръжлива, припомня \"Ройтерс\". Част от обяснението е, че компаниите запазват персонала си дори в тежък период от страх, че ще им бъде трудно да намерят квалифицирани работници, щом спадът отмине. \"От днешната изгодна позиция няма причина да се страхуваме, че Германия ще изпадне в рецесия\", твърди Бундесбанк. Институцията отбелязва също, че има известни колебливи признаци на стабилизиране на търсенето в промишлеността, и допълва, че вътрешната икономика вероятно ще продължи да бъде движеща сила. /БТА", "date": "2019.11.19", "title": "Бундесбанк очаква икономически застой, не и рецесия в Германия"}
{"url": "https://www.dnevnik.bg/sviat/2019/11/19/3994103_sindikatite_vuv_folksvagen_ne_iskat_zavod_v_turciia_i/", "text": "                         До края на тази година \"Фолксваген\" ще реши дали ще строи новия си завод в Турция. Това бе съобщено след заседание на Надзорния съвет на концерна. В средата на октомври \"Фолксваген\"  за пореден път отложи това решение  - заради турската офанзива в Северна Сирия, натъкнала се на остра международна критика. До този момент изглеждаше сигурно, че в съревнованието за завода  Турция ще бъде предпочетена пред България , припомня германската осведомителна агенция ДПА. \"Фолксваген\" е длъжен да постъпва морално\" Малко след началото на турската военна операция в Сирия прозвуча и още едно важно политическо изявление по въпроса за бъдещия завод на \"Фолксваген\". Тъй като в концерна дялово участие има и германската държава - и по-точно провинция Долна Саксония, позицията на министър-председателя на тази провинция е решаваща за бъдещата инвестиция. В средата на октомври министър-председателят на Долна Саксония Щефан Вайл недвусмислено заяви, че при сегашните обстоятелства  той лично не може да си представи , че такава инвестиция ще бъде направена тъкмо в Турция. Против са и синдикатите във \"Фолксваген\", които по закон също могат да спрат такова инвестиционно решение. Бернд Остерло, председател на Съвета на работниците и служителите във \"Фолксваген\", заяви, че изграждането на завод в Турция е неприемливо в момент, когато страната \"се опитва да постигне своите цели с война и насилие\". Пред медиите Остерло добави, че на фона на историята на концерна по времето на националсоциализма \"Фолксваген\" е натоварен с особена отговорност. \"Фолксваген\" е длъжен да постъпва морално\", каза Остерло. В отговор турската страна се опитва да спечели одобрението на синдикатите във \"Фолксваген\". Баран Челик, президент на турския Съюз на износителите от автомобилната промишленост, казва пред \"Ханделсблат\", че е отправил предложение към съответните турски синдикати да разговарят неофициално с колегите си във Волфсбург. Турски източници твърдят, че независимо от всичко разговорите между \"Фолксваген\", турската автомобилна индустрия и правителството в Анкара продължават. В края на миналата седмица Баран Челик потвърди, че турското правителство продължава контактите с концерна. Същото заяви и министърът на индустрията Мустафа Варанк. А Алпер Канджа, шеф на турската асоциация на автодоставчиците, твърди, че \"Фолксваген\" продължава преговорите и с турските подизпълнители в автомобилния бранш. \"Зюддойче цайтунг\" цитира Канджа с информацията, че пратениците на \"Фолксваген\" в Турция дори са проучили въпроса с местата в детските градини и в училищата. Той лично продължавал да се надява, че \"германците все пак ще дойдат\". Турция иска тази инвестиция на всяка цена Министър Мустафа Варанк, който преди това беше съветник на президента Ердоган, формулира турската позиция така: \"Когато фирмите започнат да взимат политически решения, те всъщност игнорират интересите на своите инвеститори\". Варанк защитава турската военна офанзива в Сирия с аргумента, че била \"борба срещу тероризма\". От турското Министерство на външните работи също демонстрират неразбиране по отношение на острата критика срещу турската военна операция. \"Нашите съседки се казват не Белгия и Люксембург, а Сирия и Ирак\", казва високопоставен турски дипломат пред \"Ханделсблат\". Този факт според него автоматично предопределял една по-различна външна политика. За Турция евентуалната инвестиция на \"Фолксваген\" е въпрос не само на престиж, коментира \"Ханделсблат\". Защото евентуален провал на тази инвестиция тежко ще удари турската автомобилна индустрия, на която ще ѝ трябва много време, за да излезе от кризата, пише изданието. А \"Зюддойче цайтунг\" припомня, че безработицата в страната продължава да расте и вече е достигнала 14 процента, като най-много работни места се закриват именно в промишлеността.", "date": "2019.11.19", "title": "Синдикатите във \"Фолксваген\" не искат завод в Турция и тя ги ухажва"}
{"url": "https://www.dnevnik.bg/sviat/2019/11/19/3994112_turciia_dopusna_nova_operaciia_v_siriia_rusiia_i_sasht/", "text": "Турция може да започне нова операция в Сирия, ако кюрдските бойци, смятани от нея за терористи, не си тръгнат от региона. Това заяви министърът на външните работи Мевлют Чавушоглу, цитиран от Анадолската агенция и \"Ройтерс\". По думите му САЩ и Русия не изпълняват заложеното първо в  постигнатото в разговор между Анкара и Вашингтон прекратяване на огъня  в операция \"Извор на мира\", а след това - на срещата между президентите на Турция и Русия в Сочи. Разговорът на държавните глави Реджеп Тайип Ердоган и Владимир Путин доведе до  сделка, даваща възможност на Турция да създаде  т.нар. безопасна зона в Северна Сирия, където да върне избягали от войната. За целта съвместни руско-сирийски патрули трябваше да гарантират, че бойците от Силите за защита на народа (YPG), които бяха гръбнакът в коалицията на САЩ и Силите за защита на народа срещу \"Ислямска държава\", ще се изтеглят от района около границата. Това обаче не се е случило и \"ако не получим резултат\", ще направим необходимото, заяви Чавушоглу. Операция \"Извор на мира\"  промени съотношението на силите в Северна Сирия , като изтика САЩ в североизточния край на страната и даде на режима на Башар ал Асад контрол върху част от териториите, изгубен още в ранните години на започналата в началото на десетилетието война. Вашингтон се отказа от пълно изтегляне, но впоследствие реши да остави  сили, които да \"пазят петрола\"  в районите на находища в страната. Американски сили дори започнаха нови съвместни патрули със Сирийските демократични сили и бяха обвинени от Анкара, че продължават да работят с терористи.", "date": "2019.11.19", "title": "Турция допусна нова операция в Сирия, Русия и САЩ не изпълнявали обещаното"}
{"url": "https://www.dnevnik.bg/politika/2019/11/19/3994120_stolichniiat_obshtinski_suvet_izbra_oshte_edin/", "text": "Борислав Иванов от \"Атака\" е четвъртият заместник-председател на Столичния общински съвет. Той беше избран на днешното заседание на местния парламент с 55 гласа \"за\" и 6 \"въздържал се\". До избора на Иванов се стигна, след като той сформира с четиримата общински съветници от ВМРО нова политическа група, кръстена \"Патриоти за София\". Изискването на правилника за дейността на СОС е всяка група в съвета да е минимум от пет души. Тя има право на свой зам.председател на СОС. Така към днешна дата председател на СОС е Елен Герджиков от ГЕРБ, а заместник-председатели са Борислав Игнатов (\"Демократична България\"), проф. Иво Петров (ГЕРБ-СДС) и Милка Христова (БСП), избрани на първото заседание на съвета, и Борислав Иванов (\"Патриоти за София\"). На днешното си заседание СОС сформира комисия, която да разработи проект за новия правилник за дейността на съвета. Тя се състои от 9 членове - по двама от всяка политическа група плюс независимия Борис Бонев.", "date": "2019.11.19", "title": "Столичният общински съвет избра още един зам.-председател"}
{"url": "https://www.dnevnik.bg/tehnologii/2019/11/19/3994122_nai-goliamata_bateriia_v_sveta_shte_stane_oshte/", "text": "Тесла\" ще увеличи размера на на най-голямата в света литиево-йонна батерия, след като властите в Австралия решиха да опитат да стабилизират с подобен ход електропреносната мрежа в страната, съобщиха \"Блумбърг\" и \"Файненшъл таймс\". Френската компания за възобновяема енергия \"Неоен\" обяви, че се е сключила договор с \"Тесла\" за увеличаване на мощността на 100-мегаватовата батерия с още 50% до 150 мегавата. Този процес ще се подпомогне от австралийското правителство със сума в размер до 72 млн. австралийски долара (близо 48 млн. щатски долара). Част от тях ще бъдат предоставени като заеми. Вече има проекти в САЩ  и другаде  по света, които конкурират  изграденото в края на 2017 г.  (само за 100 дни) съоръжение. Целта ѝ беше в щата Южна Австралия да се реши енергийната криза, тъй като властите от години имат проблем с електроснабдяването. Възход, но на каква цена Свързаната с ветропарк батерия може да доставя електричество на 30 хил. домакинства в продължение на час при необходимост. Според френския ѝ оператор тя е спестила на потребителите 50 млн. австралийски долара в първата година. \"Файненшъл таймс\"  отбелязва, че Австралия преживява възход на възобновяемата енергия, с която се произвежда над една пета от електричеството ѝ. Инсталацията на такива мощности в последните две години върви до пет пъти по-бързо, отколкото в САЩ, Китай или ЕС, ако се съотнесе с населението на страната, според  доклад  на Австралийския национален университет. Според оператора на енергийния пазар на Австралия обаче рязкото увеличаване на такива проекти може да дестабилизира мрежата. Тази опасност тревожи австралийските власти от 2016 г., когато буря остави без ток цяла Южна Австралия. \"Неоен\" междувременно работи и по собствени проекти с обща мощност 900 мегавата и първоначални инвестиции за 1 млрд. австралийски (680 млн. щатски) долара в Южна Австралия, пише  \"Блумбърг\" .", "date": "2019.11.19", "title": "Най-голямата батерия в света ще стане още по-голяма"}
{"url": "https://www.dnevnik.bg/sport/2019/11/19/3994129_manchini_vidia_svetlo_budeshte_za_italiia_sled_noshtta/", "text": "Италианският национален отбор по футбол си подари незабравима вечер, белязана от куп рекорди. В Палермо \"скуадра адзура\" спечели с 9:1 срещу Армения в мач, отворил нова страница в историята на тима. Това даде основание на селекционера Роберто Манчини да погледне с увереност към бъдещето. За пръв път италианците печелят 11 поредни мача. Освен това те постигнаха най-голям брой победи в календарна година - десет. Също за пръв път отборът приключи квалификациите за европейско първенство с пълен актив, като спечели всичките си десет срещи при голова разлика 37:4. При успеха срещу Армения за пръв път в историята на отбора имаше седем различни голмайстори. По два пъти се разписаха Чиро Имобиле и Николо Заниоло. \"Мисля, че имаме основата да се превърнем в голям отбор за дълги години напред. Всички млади футболисти израстват. Участието в националния отбор добавя към качествата, които те вече имат\", каза Манчини. Той заяви, че предстоят шест месеца за подготовка за европейското. \"Ще е трудно да реша кого да оставя извън състава\", заяви селекционерът.", "date": "2019.11.19", "title": "Манчини видя светло бъдеще за Италия след нощта на рекордите в Палермо"}
{"url": "https://www.dnevnik.bg/analizi/2019/11/19/3994131_iavno_horata_v_bulgariia_sa_dovolni_v_blatoto/", "text": "                         – Европа е залята от вълни от протести. – Чехите (и словаците) се вдигат на \"нежна\" революция. – България е най-спокойната държава в Европа, хората са доволни от своя соц. – Светът е поле на постоянни протести, хората в редица държави са с единия крак поне на площадите. Ако доскоро протестите бяха последното нещо, което се опитва в усилията за промяна, сега те са вече първото средство. – Стотици хиляди чехи се вдигат на протест. – (Едва) Стотици българи намират време и мотивация да излязат на протест. Нищо, че държавата е първа по всички негативни и последна по всички позитивни показатели в Европа; че корупцията се е превърнала в национално бедствие; че съдебната система демонстрира брутален отказ от правосъдие; че ни управляват некомпетентно и без каквато и да било стратегия; че властта създава паралелна реалност и вече кара хората да живеят по правилата на тази реалност. Явно хората са доволни от Статуквото, блатото, застоя, безпътицата на своя постпреход.", "date": "2019.11.19", "title": "Явно хората в България са доволни в блатото"}
{"url": "https://www.dnevnik.bg/evropa/2019/11/19/3994116_bulgarite_sa_evropeicite_s_nai-niska_produljitelnost/", "text": "Българите са европейците с най-ниска очаквана средна продължителност на живота - 74.8 години, показват данни на Евростат за 2017 г. Преди България са Латвия (74.9 години), Румъния (75.3) и Литва (75.8). Средната за ЕС очаквана продължителност на живота за посочения период е била 80.9 години, като най-висока е била тя в Испания (83.4 години) и Италия (83.1). Евростат отбелязва, че за периода 2015 - 2017 г. очакваната продължителност на живота при раждане на мъжете в ЕС е била 78.1 години. Средно те са живели с 5.4 години по-малко от жените. По региони централен Мадрид и вътрешен Лондон имат най-висока очаквана продължителност на живота сред мъжете – 82 години за периода 2015 - 2017 г. Следват региони в Италия и Обединеното кралство. Най-ниска е в Централна и Западна Литва, следвана от региони в балтийските държави членки на ЕС, България, Унгария и Румъния. В България тя е 71.4 години при мъжете и 78.4 години при жените (на последно място в ЕС). По-малко живеят мъжете единствено в Литва – 70.7 години. От българските региони най-ниска е средната очаквана продължителност на живота на хората в северозападната част на страната - 73.5 години, а най-висока - в югозападната (75.7).", "date": "2019.11.19", "title": "Българите са с най-ниска продължителност на живота в ЕС"}
{"url": "https://www.dnevnik.bg/bulgaria/2019/11/19/3994123_borisov_dade_na_zaden_hod_za_neplashtaneto_na_purviia/", "text": "Предложението първият ден от болничните да не се плаща на работника няма да бъде внесено в Народното събрание, съобщи пред журналисти министър председателят Бойко Борисов, цитиран от правителствената пресслужба. Той е на обиколка във Великотърновско и Габровско за инспекция на инфраструктурни обекти. \"Не може да наказваме истинските болни, но заедно с работодателите и синдикатите ще обсъдим проблемите с фалшивите болнични и ТЕЛК-ове\", написа премиерът във \"Фейсбук\".  В изказване пред медиите, излъчено в социалната мрежа, той иронизира, че от мярката с неплащането на първия ден от болничния най-недоволни ще са хотелиерите в Гърция и очаква протести от тях. Заради силния обществен отпор и след като синдикатите заявиха, че ще организират национален протест, премиерът заяви, че няма да допусне изменението в нормативната уредба, одобрено от съвета на коалицията, да бъде внесено в парламента. Уточни обаче, че се надява този проблем да намери решение в Националния съвет за тристранно сътрудничество. Всъщност процедурата, подкрепяна от финансовия министър, формално е извън правомощията на правителството, което вече внесе в Народното събрание пакета законодателни промени, свързани с приемането на проектобюджета за следващата година. В този пакет предложението за болничните липсваше. За промяната се изказаха представители на коалиционните партньори ВМРО и НФСБ, но и депутати от ГЕРБ. Едновременно с това Борисов потвърди другото решение на управляващите - минималната пенсия догодина да стане 250 лева, а не 234.13 лв., както е записано в правителствения законопроект. \"Приходните агенции работят добре, икономиката и индустрията вървят нагоре, можем да си го позволим\", добави той. Къде в ЕС как се плаща обезщетението за болест Междувременно двата национално представителни синдиката - КНСБ и \"Подкрепа\" опровергаха аргументите на онези от работодателските организации, които предлагат първият ден от болничния лист да не се плаща като мярка срещу големия брой фалшиви болнични и използването им за удължаване на отпуската. Според публикация на Асоциацията на индустриалния капитал към 1 януари 2019 г. от общо 28 държави-членки, само в 9 болничният започва да се изплаща от първия ден (Белгия, България, Германия, Люксембург, Полша, Румъния, Словакия, Словения, Унгария), а в други три (Дания, Хърватия, Финландия) това се отнася само за наетите, но не и за самонаетите. В останалите 16 има отлагане с между 1 и 3 дни, сочи справка на работодателската организация. Виж  тук. \"Подкрепа\" оспорва това с информация, че в 22 държави се плаща от първия ден, а примерът с Швеция, даден в телевизионно интервю от представител на бизнеса, според когото там първите седим дни не се плащат, не отговарят на истината. Девет са държавите, в които бизнесът покрива между 2 и 10 дни, между които и България с три, сочат данните на \"Подкрепа\".Според синдиката в цели 11 държави работодателите изплащат обезщетения/заплати повече от 30 дни. Повече информация виж  тук.  Нарастват ли болничните и с колко Конфедерацията на независимите синдикати в България (КНСБ) пък се е заела да опровергае твърдението на същата работодателска организация, че от 2012 г. насам броят на болничните листове нараства 2 пъти, а платените по тях средства - 3 пъти. КНСБ се позовава на статистиката на НОИ според която за 2018 г. болничните листове с продължителност до 3 дни, които се плащат само от работодателите, се равняват на 55 хил. дни (0,31%) от общо изплатени в страната 18 млн. дни. Какво показват данните на НОИ \"Дневник\" проследи данните на Националния осигурителен институт за първичните болнични листове, издадени за общо заболяване (без продълженията, трудовите злополуки и професионалните болести). Сравнението с първите шест месеца на 2012 г. показва, че броят им не само не расте, но и леко намалява - от 576 хил. броя тогава на 568 хил. броя между януари и юни 2019 г.. В годините пик е отбелязан през 2017 г., когато за първите шест месеца са регистрирани 809 хил. първични болнични листа, но през следващата те падат на 561.4 хил.", "date": "2019.11.19", "title": "Борисов даде на заден ход за неплащането на първия ден от болестта"}
{"url": "https://www.dnevnik.bg/evropa/2019/11/19/3994159_malta_arestuva_posrednik_v_ubiistvoto_na_jurnalistkata/", "text": "В Малта в четвъртък е бил арестуван мъж по подозрение, че е бил посредник в убийството на местната журналистка Дафне Каруана Галиция, съобщи днес полицейски източник, цитиран от \"Ройтерс\". Смята се, че задържаният е свързал поръчителя на  убийството на журналистката  с мъжете, заподозрени в извършването му, както и с хората, които са помогнали за набавяне на взривното устройство за престъплението. В. \"Таймс ъв Малта\" пише днес, че правителството обмисля да помилва посредника, ако той помогне за задържането на поръчителя на убийството. Каруана Галиция беше автор на блог, в който пишеше статии против корупцията. Тя беше убита от поставена в колата й бомба близо до малтийската столица Валета през октомври 2017 г. Убийството й шокира Европа и повдигна въпроси за върховенството на закона на средиземноморския остров, припомня \"Ройтерс\", цитирана от БТА. Винсент Мускат и братята Алфред и Джордж Деджорджо  са обвинени, че са поставили и задействали бомбата, вероятно с мобилен телефон, експлодирала в колата на Каруана Галиция близо до малтийската столица Валета на 16 октомври 2017 г. Те бяха арестувани два месеца след убийството.", "date": "2019.11.19", "title": "Малта арестува посредник в убийството на журналистката Дафне Каруана Галиция"}
{"url": "https://www.dnevnik.bg/biznes/companii/2019/11/15/3992794_regiocom_i_eurowings_startirat_nov_proekt_zaedno/", "text": "     От януари 2020 г. германската компания regiocom за обслужване на клиенти и IT системи ще работи съвместно с дъщерната фирма на Lufthansa - Eurowings. \"Радвам се, че успяхме да привлечем една толкова важна авиокомпания да бъде наш партньор\", сподели Дирк Моритц, директор на snt-regiocom.      Двеста и десет дестинации в 60 държави, 180 самолета и милиони туристи ще бъдат поети от офиса на regiocom в София. Със стартирането на проекта се отварят десетки нови работни позиции.      Първото обучение за служителите ще започне през декември 2019 г., като клиентите на авиокомпанията ще бъдат обслужвани на немски и английски език. Основните задачи включват обработка на запитвания за самолетни резервации, информация за полети и багаж, чекиране и предлагане на услугите на Eurowings. От голямо значение е професионалното, компетентно и насочено към нуждите на клиента обслужване. Специалисти по език и продажби ще работят за постоянното усъвършенстване на ключовите компетенции на служителите.      \"Вече имаме голям опит в сферата на обслужването на клиенти – това показват резултатите от проектите ни с Deutsche Telekom и mobilcom-debitel. Горда съм с филиала ни в София. Нашият трети проект за три години! Благодаря на всички колеги!\", добави Яна Людеритц, управител на regiocom за България. Кампанията за кандидатстване за свободните позиции по проект Eurowings започва от ноември 2019. Информация за актуалните обяви ще намерите на кариерната страница  тук .", "date": "2019.11.19", "title": "regiocom и Eurowings стартират нов проект заедно"}
{"url": "https://www.dnevnik.bg/bulgaria/2019/11/19/3994167_prezidentut_za_naznachavaneto_na_geshev_shte_se/", "text": "Президентът Румен Радев ще се произнесе в обозрим срок за назначаването на Иван Гешев за главен прокурор, съобщи днес той пред журналисти. Единственият кандидат за поста  беше преизбран миналата седмица  от Висшия съдебен съвет (ВСС), след като Радев се възползва от  правото си да върне избора . Сега по Конституция Радев трябва да подпише указа за назначаването на Иван Гешев, но срок за това няма. \"Ултиматуми не приемам от никого. Ще реша в обозрим срок. Виждате, че аз не съм човек, който протака и използва различни машинации. Отговорът на всички ваши въпроси е в конституцията. Четете внимателно\", обяви Радев в отговор на въпрос на журналисти дали ще се вслуша в  призива на ВСС  да подпише указа по-бързо.      Попитан дали ще се възползва от възможността да поиска тълкувание на избора от Конституционния съд, Радев каза: \"Четете конституцията. Там са всички варианти. Там е отговорът на вашия въпрос. Аз ще се произнеса в обозрим срок.\" Попитан какво означа това, президентът отвърна: \"Когато реша.\" Румен Радев припомни, че се е обърнал към ВСС с настояване да има състезание между кандидати при избора на нов главен прокурор, но това не се е случило.      В понеделник участниците в поредния протест срещу избора на Иван Гешев  призоваха президента да прояви смелост  и да сезира Конституционния съд. \"Искаме да му вдъхнем смелост и кураж, за да има правосъдие за всеки\", заявиха организаторите.", "date": "2019.11.19", "title": "Президентът за назначаването на Гешев: Ще се произнеса в обозрим срок"}
{"url": "https://www.dnevnik.bg/sport/2019/11/19/3994239_menidjurut_na_grigor_dimitrov_svaliam_mu_shapka_che/", "text": "Мениджърът на Григор Димитров - Георги Стоименов, заяви, че е впечатлен от постоянството в работата на тенисиста. Той определи сезона на българина като \"ужасен\", но посочи, че краят е бил добър след силното представяне на US Open и мастърса в Париж. \"Григор винаги е работил изключително здраво. Това никога не е било въпрос пред него. Но е ясно, че поредицата неуспехи \"свиват перките\". Изисква се огромно количество енергия, за да можеш да преодолееш тежките моменти. Свалям му шапка, че въпреки всички трудности това, което остана непокътнато, са отношението му по време на тренировка и сериозните усилия, които е полагал\", каза Стоименов в  подкаста на \"Тенискафе\" . Той посочи, че в момента се търси треньор на Димитров. \"В активен процес сме на структуриране на нещата за следващия сезон. В никакъв случай няма да се втурва да търси решение. Сигурен съм, че Григор може да изкара още време без човек до себе си.\" \"Всеки голям играч трябва да има треньор. Изборът му е много деликатна работа. Играчът прекарва с треньора страшно дълго време - това е закуска, обед и вечеря 35 седмици в годината. Колкото и да харесваш човека до теб, се получава някакво изхабяване и намирането на баланса за общото прекарано време е много чувствителна тема. Като допълнение Григор е много чувствителна личност и обича да си харесва нещата\", посочи Стоименов. По думите му контузията и смяната на ракетата са се отразили на сезона на Димитров. \"Преживя изключително тежки моменти. Може би най-положителното от цялата година за него е, че за него в момента рамото не е проблем. И като казвам в момента, това значи в момента, защото това е нещо, което той ще трябва да наблюдава винаги и да се грижи по специален начин, както и прави, за да може да си удължи играта без болка. Григор е изключително грижлив по отношение на състоянието на тялото си\", каза Стоименов. Мениджърът на Димитров заяви, че психологията в тениса е много специфична. \"Само играчът знае къде му е дъното. И само той може да си каже в един момент: \"Майната му, по зле не може да стане. Не ме интересува резултатът, ще играя, защото обичам играта.\" И оттам да тръгне нагоре.\"     ", "date": "2019.11.19", "title": "Мениджърът на Григор Димитров: Свалям му шапка, че запази устрема си за работа"}
{"url": "https://www.dnevnik.bg/zelen/2019/11/19/3993612_broiat_na_mechkite_v_bulgariia_ne_e_narasnal/", "text": "                              - Александър Дуцов: Данните не говорят за увеличаване на популацията. Генетичният мониторинг отпреди 6 години определено показа по-ниска численост от официално докладваната от горските служители.  Популацията се влияе от много фактори. Има изсичане на гори, но районите около селата и бивши пасища обрастват и подивяват. Така мечки се появяват на места, които са обитавали преди 100 - 200 години и се разселват. В същия момент има неофициални данни за много сериозна преса на бракониерство върху популацията. Преди 10 години всички заинтересовани страни достигнахме до извода, че мечките е необходимо да се управляват само в посока намаляване на конфликта с хората. Това значи, че ако мечки се появят в нова територия, трябва да се оставят необезпокоявани. Възможен е отстрел за поддържане на популацията в определени рамки. И са задължителни мерки при поява на загубили страх от хората мечки.  - Владимир Тодоров: В момента мечките са в период на интензивно хранене, за да натрупат запаси преди зимния сън. Поради липсата на храна това води до скъсяване на дистанцията с хората. За агресивни спрямо човека мечки в населени места не съм чувал. Имаше инцидент по време на лов миналата седмица, но не бих го определил като агресия, а по-скоро като реакция при паника. По време на лов лаят кучета, гърмят пушки, гоначите викат. Това плаши всяко животно и ненадейно попаднало на човек, то може да го нападне, за да се спаси. - Александър Дуцов: Първо, няма данни за прекомерно голям брой. А и в природата няма параметър \"свръхпопулация\" - това е субективна оценка, базирана на страх, интереси и лично отношение. А защо са защитени... Мечката е вид \"чадър\" - опазването ѝ гарантира здрава екосистема, в която и други видове растения и животни живеят при добри за тях условия.  - Владимир Тодоров: По данни на единствения извършван мониторинг на вида в България тенденцията е към намаляване на вида, а не увеличаването му. Камо ли \"прекомерно\". - Александър Дуцов: Законодателно мечките са добре защитени. Основните популации са в национални паркове, резервати и зони от европейската мрежа \"Натура 2000\", има защита по Закона за биологичното разнообразие. Убиването им е вписано в Наказателно-процесуалния кодекс като криминално деяние с наказание до 5 години затвор и до 10 хил. лв. глоба. Проблемът е в контрола - парковите рейнджъри нямат оборудване и правомощия за задържане на нарушителите, полицията не смята бракониерството за сериозно престъпление, прокуратурата и съдът не отделят нужното внимание на такива дела, за да доведат до ефективна присъда. Публична тайна е и че високопоставени представители на полиция, съд и прокуратура практикуват нелегален лов.  - Владимир Тодоров: Мечката е с най-високата степен на защита според българското законодателство. Отговорност носят и Министерството на околната среда и водите, и Министерството на земеделието, храните и горите и си прехвърлят топката. Дори когато някой поеме отговорност, то никога не е навреме. Над 80 мечки са убивани годишно от бракониери, възможно е бройката да е доста по-голяма. - Александър Дуцов: В Плана за действие  за кафявата мечка  са описани всички параметри на проблемните мечки. Отстрелът се предприема при законна самоотбрана. Това означава поява на индивид, който въпреки мерките за прогонване продължава да навлиза в населените места, не изпитва страх от хората, не бяга при поява на човек, напада домашни животни, кошери или овошки в близост до урбанизирани територии. - Владимир Тодоров: Нормативната уредба изисква да се предприемат редица мерки, преди да се стигне до последната - отстрелът. Те включват прогонване и преместване на проблемния индивид. Но опити за прогонване има единствено от потърпевшите, които палят огньове, гърмят пиратки и други подобни. За преместване пък става въпрос изключително рядко, и то само когато е вдигнат много шум, както е при  случая в Сопот  в момента. Ако се стигне до разрешаване на отстрел, процедурата изисква свикване на комисия, включваща представители на Районна дирекция по горите, Районна инспекция по околна среда и водите, местната власт и други. Щетите по овошките или кошерите се изплащат от Министерството на околната среда и водите. Разрешителното за последващи мерки е най-често за отстрел и се подписва първо от министъра на земеделието и после от министъра на околната среда. - Александър Дуцов: Всяка отстреляна мечка се регистрира. Разбира се, има шанс да се убие и безопасен индивид, особено когато се тръгне на гонка и се убие първата видяна мечка в района. Но по-често се издебва точната, като за примамка се използва жертва на мечката и тя се отстрелва, когато се връща повторно да си дояде.  - Владимир Тодоров: Често ставаме свидетели на една практика, която може да внесе основателни съмнения дали е застрелян точно проблемният индивид - когато животното е убито далече от населеното място и най-често бива свален едър мъжки екземпляр, който е хубав ловен трофей. - Александър Дуцов: Планът изтече 2018 г. и според закона не е ясно дали неговата валидност продължава до появата на нов план - както е с плановете на националните паркове - или не. Според тълкуванията на МОСВ в момента няма план.  - Владимир Тодоров: Планът за действие е нормативен документ с по-скоро препоръчителен характер. Досегашният план работеше относително добре и бе един от малкото изпълнявани планове за действие за защитен вид. Би следвало да бъде действащ до създаване на нов такъв, но в момента спазването му е по-скоро въпрос на избор. Естествено, независимо от плана има закон и наредба, които задават нормите на опазване на вида. - Александър Дуцов: Параметрите на околната среда са променливи и често променят поведението на индивидите. Някои мечки не спят зимата и посещават хранилките с царевица на ловните структури. Със сигурност е нужно да се възстановят екипите за спешни случаи, които оценяваха необичайни ситуации с мечки и предприемаха нужното - прогонване, улавяне и преместване, поставяне на електропастири, при необходимост препоръчване на отстрел. - Владимир Тодоров: Не бих казал, че се налага промяна, но трябва да се действа превантивно. Има утвърдени методи за предпазване на стадата от диви животни - електропастири, овчарски кучета, контейнери за смет със специални механизми. Последното важи само в случаите, когато боклукът не отива в близката долчинка, разбира се.", "date": "2019.11.19", "title": "Броят на мечките в България не е нараснал"}
{"url": "https://www.dnevnik.bg/sport/2019/11/19/3994230_luis_enrike_se_zavrushta_nachelo_na_ispaniia_v_razgara/", "text": "Луис Енрике се завръща начело на испанския национален отбор. Новината беше обявена от президента на испанската федерация Луис Рубиалес в разгара на неочаквана криза около \"фурия роха\". Потвърждението идва часове след гръмката победа с 5:0 срещу Румъния, с която Испания завърши успешния си път в квалификациите за Евро 2020. Отборът спечели първото място след осем успеха и две равенства. След мача селекционерът Роберто Морено отказа да говори пред журналистите. Това предизвика напрежение в испанските медии. \"Казвал съм го много пъти - вратата пред Луис Енрике е отворена. Казвал съм го открито пред вас. Ако той поиска да се върне, е добре дошъл\", заяви Рубиалес.      Енрике си тръгна от поста през лятото, като се мотивира с лични причини. Тогава той и семейството му минаваха през труден момент заради болестта на дъщеря му Шана, която почина през септември.     ", "date": "2019.11.19", "title": "Луис Енрике се завръща начело на Испания в разгара на неочаквана криза"}
{"url": "https://www.dnevnik.bg/bulgaria/2019/11/19/3994325_policiiata_zadurja_shestima_dushi_za_proizvodstvo_na/", "text": "Специализираният съд остави в ареста трима души, задържани и обвинени за участие в престъпна група, изготвяла фалшиви документи и пари. Един е под домашен арест, а пети участник е с мярка \"парична гаранция\". Групата е действала в цялата страна и е била на две нива – участниците от първото отговаряли за набиране на клиенти, а останалите – за изработката на фалшиви документи и пари. Разследването започнало през февруари, когато в Главна дирекция \"Борба с организираната престъпност\" била получена оперативна информация за лица, предлагали за продажба неистински документи. Специализираната операция била проведена на 15 ноември в София, Варна и Кюстендил. Задържани са шестима участници в престъпната схема. Някои от тях са играли ролята на куриери.      Всички са с дълги криминални досиета, трима са излежавали присъди, а единият от тях - в затвор в Германия за фалшиви банкноти, съобщиха от пресцентъра на МВР. Извършени са претърсвания на 12 адреса, 7 превозни средства и 11 обиска. В двора на автосервиз е било обособено помещение за работилница, в която се изготвяли фалшификатите. Разследващите са открили голямо количество готови неистински документи, български паспорти, подготвяни за подмяна на титулната страница, топъл печат с изображението на герба на България. На електронен носител са открити и печати на Пътна полиция на всичките 28 областни дирекции, неистинска банкнота с номинал 100 евро. Един от участниците в групата е бил задържан в помещението, докато работил по фалшификатите. Изготвяни са от дипломи за основно, средно и висше образование, лични карти, шофьорски книжки и паспорти, до почти цялата палитра от документи, използвани от административните институции в страната.      За целта е имало и ценоразпис в зависимост от количеството, качеството и типа документ. За международен паспорт и лични карти сумата била 600 лева, за свидетелство за управление – 300 лева, диплома за основно образование – 180 лева, за средно - 250 лева, а за висше – до 650 лева, неистински акт за раждане достигал до 150 лева. Основно клиентите били от Северна Македония, Албания и Косово, имало и такива от арабски и азиатски произход, съответните документи били ползвани най-вече в Европейския съюз. От услугите на групата са се възползвали и каналите за трафик на мигранти. Групата е била специализирана в изработването най-вече на лични документи – пластики. Според криминалистите изработката била толкова качествена, че единствено специалист би могъл да различи фалшификата.", "date": "2019.11.19", "title": "Полицията задържа шестима души за производство на фалшиви пари и документи"}
{"url": "https://www.dnevnik.bg/video/svobodna_evropa/2019/11/19/3994295_nejnata_revoljuciia_kak_zapochna_vsichko/", "text": "Прага, София, Букурещ. Събитията в Европа през 1989 г. се случват по-бързо отколкото журналистите могат да реагират.", "date": "2019.11.19", "title": "Нежната революция: Как започна всичко"}
{"url": "https://www.dnevnik.bg/sviat/2019/11/19/3994294_za_oon_evreiskite_selishta_ostavat_nezakonni_i_sled/", "text": "Организацията на обединените нации предупреди, че не признава правото на Израел да изгражда селища в окупирания Западен бряг и ще счита това за нарушение на международното право, предаде \"Джерузалем пост\". Така ООН коментира  решението на Съединените щати  от вчера да признаят селищата за законни. Промяната в десетилетната американска позиция, която според много експерти ще се отрази на плановете за мир, \"не променя съществуващото международно право, нито интерпретацията му от Международния съд в Хага и Съвета за сигурност на ООН\", каза говорителят на ООН за правата на човека Рупърт Колвил. Подобна позиция  по-рано изрази и Европейският съюз , очаквано Турция също нарече селищата \"незаконни\". В Израел има над 120 подобни селища и премиерът Бенямин Нетаняху обеща преди последните извънредни избори (чиято развръзка остава неизвестна, тъй като може да има и трети вот за годината, ако правителство не се състави до дни) да ги анексира. Според някои наблюдатели това би бил краят на надеждата на палестинците за решение на конфликта, включващо създаване на две държави. САЩ, напротив, смятат, че признаването на реалностите на терен - в селищата живеят над 600 хил. души - ще ускори мира. На обратното мнение е Русия - външното ѝ министерство заяви днес, че е нанесен удар на \"правната база\" за уреждане на конфликта. Ведомството в Москва смята, че този ход може да доведе до ескалация на напрежението. Настроенията в Израел Позицията на Вашингтон е, че е абсурдна идеята за \"правно решение\" на израелско-палестинския въпрос. Според \"Гардиън\" в резултат от решението обаче в ултранационалистическите среди все повече се говори за възможността Израел да поеме пълен контрол върху селищата, макар подобна стъпка да би сложила край на всякакви надежди за създаване на палестинска държава. Айелет Шакед, бивш министър на правосъдието, приветства решението на президента Доналд Тръмп и каза, че \"еврейският народ има законовото и морално право да живее в древната си родина\" и \"е време да приложим суверенитета си към тези общности\". Основната заселническа организация също поиска от израелските власти да действат бързо.      Според Ханан Ашрауи от изпълнителната комисия на Организацията за освобождение на Палестина обаче САЩ не са в позиция да \"пренаписват международното право\". Някои изследователи разтълкуваха този ход на Тръмп като подарък за Нетаняху в труден момент, когато оставането му във властта далеч не е сигурно. Диана Буту, бивш съветник на палестинския президент Махмуд Абас, същевременно казва за \"Гардиън\", че макар решението на Тръмп да е било \"следващото в списъка с желанията на (премиера Бенямин) Нетаняху\", американската политика отдавна е вървяла в тази посока. \"Въпросът не е само в Тръмп, колкото и лош да е той, колкото и ужасен президент да е\", казва тя.", "date": "2019.11.19", "title": "За ООН израелските селища остават незаконни и след решението на САЩ"}
{"url": "https://www.dnevnik.bg/biznes/2019/11/19/3994290_mestnite_danuci_i_taksi_shte_rastat_prognozirat/", "text": "вместо раздута - реформирана администрация. Такъв алтернативен бюджет е разработил Институтът за пазарна икономика. Анализаторите му отбелязват, че правителството сега за пръв път предлага балансиран бюджет вместо дефицит, но напомнят, че прогнозите на международните финансови институции са за влошаване на растежа в глобалната и европейската икономики и затова страната се нуждае за буфер от излишък в бюджета. \"Анализът на очакваната динамика на европейската и българската икономика за следващата година сочи все по-голяма несигурност. В такава среда благоразумната политика е стремеж към бюджетен излишък, който да действа като буфер при реализиране на негативния сценарий. Заедно с това трябва да се припомни, че щедрото бюджетиране на разходи, особено на капиталови, вече няколко години играе ролята на \"скрит\" буфер – неизпълнението на разходите оставя значим резерв, който или може да покрие проблем с несъбрани приходи, или да бъде и разпределен и похарчен с решение на изпълнителната власт\", смятат анализаторите. Те подчертават, че правителството предлага бюджет с ръст на данъчните приходи от 7%, което съвпада с нарастването на номиналния БВП около 7% за 2020 г. Това поставя под въпрос очакваната ефективност на мерките за увеличаване на събираемостта на данъците, коментират авторите на алтернативния бюджет. Преразпределението в Алтернативния бюджет на ИПИ е малко над 34% от БВП, като се планира и излишък в размер на 1.55 млрд. лв. Наред с намалението на данъчно-осигурителното бреме и увеличения избор в осигурителните системи, алтернативата на ИПИ предвижда и реални стъпки за финансова децентрализация чрез пренасочването на приходите от 2 процентни пункта от подоходното облагане към общините. Вярваме, че всички тези политики биха довели до по-бърз растеж, по-високи доходи и благосъстояние на населението, пишат авторите на проекта. Според тях така ще се отключи потенциалът на местно ниво, а регионите ще започнат да се сближават по степен на развитие.     ", "date": "2019.11.19", "title": "Местните данъци и такси ще растат, прогнозират анализатори"}
{"url": "https://www.dnevnik.bg/gradska_sreda/2019/11/19/3994341_obshtinskiiat_suvet_glasuva_novi_rukovodstva_na/", "text": "Столичният общински съвет (СОС) днес одобри ръководствата и състава на постоянните комисии, които ще работят до приемането на новия правилник за дейността на съвета. Срокът за изготвянето му от работна група е 31 декември. След приемането му ще се сформират нови комисии с тематична насоченост съобразно структурните промени в Столичната община, които заяви кметът Йорданка Фандъкова. Групата на \"Демократична България\" реши нейни членове да не заемат постове в ръководствата на постоянните комисии към СОС, но да участват в състава им, обясни за \"Дневник\" арх. Борислав Игнатов.  е с председател Силвия Христова, ГЕРБ. Зам.-председатели са Ивайло Петков ГЕРБ и Борислав Иванов от \"Патриоти за София\".  е с председател Георги Георгиев, ГЕРБ, зам.-председатели Стефан Марков, ГЕРБ, и Иван Таков, БСП.  е с председател Антон Койчев, ГЕРБ, заместници – Асен Николов, ГЕРБ, и Милка Христова, БСП.  се ръководи от Лорита Радева, ГЕРБ, и заместници – Анна Стойкова, ГЕРБ, и Альоша Даков, БСП.  е с председател Ботьо Ботев, ГЕРБ, и заместници – Георги Георгиев, ГЕРБ, и Васко Тодоров, БСП.  е с председател Малина Едрева, ГЕРБ, зам.-председатели – Борислав Бориславов, ГЕРБ, и Димитър Антов, \"Патриоти за София\".  е с председател Николай Стойнев, ГЕРБ, и заместници – Ботьо Ботев, ГЕРБ, и Диана Тонова, БСП.  се оглавява от Прошко Прошков, ГЕРБ, заместници – Ваня Тагарева, ГЕРБ, и Николай Велчев, БСП.  е с председател Борислав Иванов, \"Патриоти за София\", и заместници – Веселин Милев, ГЕРБ, и Карлос Контрера, \"Патриоти за София\".  е с председател Карлос Контрера-\"Патриоти за София\" и заместници Зафир Зарков, ГЕРБ, и Калоян Паргов, БСП.  е с председател Татяна Георгиева, ГЕРБ, заместници – Симеон Колев, ГЕРБ, и Иван Пешев, БСП.  се оглавява от Веселин Милев, ГЕРБ, а заместниците му са Радослав Абрашев, ГЕРБ, и Владимир Данев, БСП.  се ръководи от Екатерина Йорданова, ГЕРБ, със заместници Борис Петров-ГЕРБ и Николай Николов-БСП. е с председател Ботьо Ботев, ГЕРБ, и със заместници – Силвия Христова, ГЕРБ, и Милка Христова, БСП.", "date": "2019.11.19", "title": "ГЕРБ ще ръководи 11 от общо 14 комисии в Столичния общински съвет"}
{"url": "https://www.dnevnik.bg/razvlechenie/2019/11/19/3994296_motli_krju_se_subirat_otnovo_pet_godini_sled/", "text": "Американската рок група \"Мотли Крю\" (Mötley Crüe), основана през 1980 г. от барабаниста Томи Лий и басиста Ники Сикс, обяви, че отново се събира за турне в САЩ по-малко от пет години след като направи концертна обиколка, за която твърдеше, че ще е прощална и финална в съвместната им кариера. Към тях в това предстоящо турне ще се присъединят и групите \"Деф Лепард\" и \"Пойзън\". Датите обаче все още предстои да бъдат оповестени. Малко преди тяхното уж прощално турне през 2014 и 2015 г. на  пресконференция групата подписа документ , който по думите им трябваше да сложи официален край на тяхната концертна дейност. Вчера обаче те публикуваха онлайн видео, в което този договор бива взривен, а в свое изявление написаха, че споразумението отпада, тъй като цяло ново поколение от почитатели на \"Мотли Крю\" настоявало групата да се събере отново. През 2014 г. бас китаристът Ники Сикс заяви изрично в интервю за \"Ролинг стоун\", че те няма да могат да свирят отново заедно законно. Тогава той допълни, че единствената вратичка е, ако и четиримата членове на групата имат желание да го направят. Само тогава те биха могли да отменят собствения си договор. \"Има хора в тази група, които биха отказали да го направят някога отново и в момента разговаряте с един от тях\", бяха част от думите му пред изданието. Той коментира още, че няма количество пари, което да го накара да свири отново с групата, \"тъй като изпитвам такава гордост от начина, по който приключваме\". През февруари тази година Сикс потвърди пред \"Ролинг стоун\" отново, че с групата нямат никакви планове да се събират отново. През последните седмици обаче се появиха няколко предположения, че такъв сценарий е възможен, отбелязва Би Би Си. В официалния Туитър профил на групата бе споделена петиция, в която почитатели призовават бандата да се събере, а към нея бе написан коментарът: \"Това е интересно.\" След това туитът бе изтрит. По време на обявеното като прощално турне на \"Мотли Крю\" през 2014 и 2015 г. те направиха общо 158 концерта. Последният бе в родния им град Лос Анджелис на 31 декември 2015 г. Те съвсем не са единствените, които променят плановете си, след като веднъж са обявили, че се разделят завинаги. По подобен начин постъпиха и други големи групи и изпълнители като A-ha, The Who, \"Блек Сабат\", Фил Колинс, както и Kiss, които наскоро  включиха и България в прощалното си турне  през 2020 г.", "date": "2019.11.19", "title": "\"Мотли Крю\" се събират отново пет години след прощалното им турне"}
{"url": "https://www.dnevnik.bg/bulgaria/2019/11/19/3994344_karakachanov_seziral_cacarov_za_opiti_za_suzdavane_na/", "text": "Вицепремиерът и министър на отбраната Красимир Каракачанов е подал сигнал до главния прокурор Сотир Цацаров за опити за създаване на македонско малцинство в България, съобщи пресцентърът на ВМРО, чийто лидер е той. Според съобщението опасната дейност се извършва от две неправителствени организации, регистрирани в Благоевград, които имали заложени в уставите си цели и задачи, сходни със забранената в България партия \"ОМО – Илинден – ПИРИН\". Сред учредителите на едното сдружение са хора от ръководството на въпросната организация, се казва в текста. Каракачанов е поискал от главния прокурор да прекрати регистрацията на двете сдружения - \"Гражданско сдружение за защита на основни индивидуални човешки права\" и \"Антични македонци\". Такава възможност има съгласно разпоредби от Закона за юридическите лица с нестопанска цел, се посочва е съобщението. Според сигнала на Каракачанов неправителствените организации са регистрирани в Благоевград в периода от началото на август. В мотивите за учредяване им учредителите са заявили, че ще осъществяват дейност за подкрепа в различни насоки на \"македонското малцинство\" в България, пише в прессъобщението. И двете сдружения са регистрирани за извършване на дейност в частна полза. Като основни мотиви в сигнала си Красимир Каракачанов посочва \"опасни сходства с дейността, извършвана преди години от забранената с решение на КС \"ОМО – Илинден – ПИРИН\", опасни пропагандни дейности, които открито водят към сепаратизъм и извършване на процеси по формиране на малцинство, което е в противовес с Конституцията на Република България\".", "date": "2019.11.19", "title": "Каракачанов сезирал Цацаров за опити за създаване на македонско малцинство"}
{"url": "https://www.dnevnik.bg/sviat/2019/11/19/3994353_hurvatskite_uchiteli_zapochnaha_nacionalna_stachka/", "text": "Учителите в Хърватия започнаха национална стачка днес, увеличавайки натиска върху правителството. Протестите на учителите започнаха още на 10 октомври, но досега бяха организирани на смени. \"Правителството игнорира исканията ни, така че решихме да сменим подхода. Искаме да ускорим процеса и да принудим правителството да преговаря с нас\", заяви Бранимир Михалинец от един от профсъюзите. Протестиращите искат  увеличение на заплатите  с малко над 6%. Според кабинета няма основание за такова увеличение, защото миналия месец бе обявено повишаване на заплащането на всички служители в публични сектор с 6.12%. Профсъюзите обаче твърдят, че над 90% от членовете им отказват предложението на кабинета, защото заплатите им ще продължат да са по-ниски от тези на останалите служители в сектора. \"Това е борба не само за по-високи заплати, но и за  достойнството на професията.  Подготвяме голям протест в Загреб на 25 ноември\", казва Михалинец пред \"Ройтерс\".", "date": "2019.11.19", "title": "Хърватските учители започнаха национална стачка"}
{"url": "https://www.dnevnik.bg/detski_dnevnik/2019/11/19/3994366_bazar_na_profesiite_otnovo_shte_sreshtne_decata_v/", "text": "За пета поредна година \"Базар на професиите\" ще запознае деца и младежи със специалисти от най-различни области, които ще им представят своите професии. Инициативата, реализирана от Българската мрежа на Глобалния договор на ООН, подпомага ранното кариерното ориентиране и насърчава съзнателния избор на професия. Тя ще събере деца на възраст 8 - 16 години на 22 и 23 ноември в \"София тех парк\", входът ще е свободен. Професионалисти от над 20 компании и над 40 лектори ще разкажат на децата как преминава един техен работен ден, какъв е пътят до мечтаната професия и защо трудът им е ценен за oбществото. \"Изборът на професия е важен и трябва да бъде направен информирано и отговорно. Базарът е чудесна възможност деца и родители да се срещнат с много специалисти от различни области. Колкото и контакти и възможности да има всеки от нас, непосилна задача за всеки родител е да осигури не само такова разнообразие, но и хора, които са се подготвили специално, за да представят професиите си по интересен и разбираем начин\", коментира Огнян Траянов, председател на Българската мрежа на Глобалния договор на ООН. \"Чест прави на професионалистите и фирмите, които се включват и инвестират своето време за подготовка и участие, защото това е инвестиция, която ще се възвърне след много време и не директно към тях\", допълва той. В програмата в петък, 22 ноември, ще вземат участие организирани училищни групи, които могат да се регистрират до запълване на местата  тук . А в събота, 23 ноември, събитието ще е отворено за всички деца и младежи, които имат желание да разберат тайните на различните професии, както и за техните родители и близки. \"Детски Дневник\" е сред медийните партньори на \"Базар на професиите\", който е част от  програмата \"Гордея се с труда на моите родители\"  на Българската мрежа на Глобалния договор на ООН. Започнала преди 7 години, до момента над 5200 деца са опознали работното място на своите родители, научили са с какво те са полезни на обществото и са оценили труда им. ", "date": "2019.11.19", "title": "\"Базар на професиите\" отново ще срещне децата в бъдещата им работа"}
{"url": "https://www.dnevnik.bg/zelen/2019/11/19/3994339_interpol_i_prirodozashtitnici_prestupleniiata_sreshtu/", "text": "Престъпленията срещу природата са третата най-доходоносна транснационална престъпна дейност, предхождани само от наркотиците и фалшифицирането, беше съобщено днес на семинар, организиран от WWF - България и посветен на незаконната сеч и транспортиране на нелегално добита дървесина. Според данни на Интерпол за 2018 г. престъпленията срещу природата са донесли 281 милиарда щатски долара, което е годишен ръст от 5 до 7%. Най-голям дял от тези загуби за публичните средства идват от криминални приходи от горски ресурси, които са оценени на до 152 милиарда щатски долара годишно. Затова и българският клон на Световния фонд за дива природа дискутира в следващите два дни загубите, нанесени от незаконния дърводобив, заедно с партньорите си от Интерпол, адвокатите от ClientEarth и колегите си от WWF в Германия, Белгия, Франция, Румъния и Словакия, както и с гости от български институции. В рамките на общия си проект \"Укрепване на мрежите и разследването за по-ефективно прилагане на Регламента на ЕС за дървения материал (EUTR)/Горска престъпност\" участниците ще създадат мрежа от партниращи си разнородни организации във всяка от страните, допринасящи с различната си експертиза и национален опит. Като важен инструмент проектът търси по-целенасочено прилагане на съвременни криминологични методи, които са и изрично регламентирани като валидно доказателство при съдебни дела от европейското законодателство - ДНК анализ, дистанционно сателитно проследяване и други. Основен фокус на международното партньорство е и по-активното прилагане на действащата разпоредба на Европейския съюз срещу незаконния дърводобив и трафик на незаконно добита дървесина и Регламента на ЕС за дървения материал (EUTR). Според участниците в семинара Европейският съюз допуска различни типове престъпления в различните страни членки и търпи загуби както от внос на забранена дървесина с неверни документи в страните, които секат по-малко, така и от незаконна сеч от организирани глобални мрежи в някои от последните големи горски масиви на Европа, като например в Карпатите и Балканите. Горските престъпления като част от глобални престъпни процеси Според представителите на Интерпол, докато в публичното пространство незаконната сеч се представя като дребно престъпление на търсещи отопление бедни хора, в действителност става въпрос за криминални мрежи, обвързани с глобални корпорации. Тези престъпления са част от международен трафик на защитени видове и престъпления в защитени територии, които са преплетени с мрежите на трафик на хора и незаконен добив на ценни изкопаеми. Престъпните мрежи, злоупотребяващи с природни ресурси, са неразривно свързани и с укриване на данъци, пране на пари, генериране на локална корупция и с организираната престъпност на транснационално ниво, посочиха също международните експерти. Престъпленията срещу природата също доказано водят до агресия и убийства, както в два случая от тази година на убити горски служители в Румъния поради конфликт при незаконна сеч. Международните експерти уточниха, че независимо че престъпленията срещу природата са трети сред глобалните престъпления по финансови параметри, те водят и до допълнителни загуби, които нямат икономическа оценка към момента. Част от загубите, които нямат точна финансова стойност, са загубата на чист въздух, вода, защита на почвите и осигуряване на жизнена среда - и на изчезващи от природата видове, и на бъдещите човешки поколения. Криминологичните експерти на WWF - Германия, посочиха, че съвременните методи позволяват произходът и видът на дървесината да бъдат достоверно идентифицирани и да се установи ползването на забранени видове дървета при направа на мебели и дори във въглища за битово ползване. В допълнение сателитните снимки в реално време помагат да се установяват бързо и да се спират масови сечи. При комбиниране на тези различни методи от експерти от неправителствения сектор, горските управници, разследващите органи и с подкрепата на обществото биха могли да бъдат спрени мащабни схеми на източване на национални ресурси и мрежи за корупционен натиск.", "date": "2019.11.19", "title": "Интерпол и природозащитници: престъпленията срещу природата са трети по приходи"}
{"url": "https://www.dnevnik.bg/sport/2019/11/19/3994303_voleibolnata_federaciia_otreche_da_okazva_natisk_vurhu/", "text": "Българската федерация по волейбол (БФВ) отрече обвиненията, че организацията се опитва да оказва натиск върху клубовете. От федерацията определиха твърденията за безпочвени, които целят да се създаде напрежение. \"Българската федерация по волейбол заявява категорично, че това са голословни твърдения, хвърлени в публичното пространство, без да са подплатени с нито едно доказателство и нито един конкретен пример. Те очевидно целят да нагнетяват напрежение във волейболната общественост\", се казва в съобщението на сайта на федерацията. В него се допълва: \"Във връзка с това федерацията припомня, че в Република България съществуват съответните правоохранителни органи и приканва всеки клуб, върху който е оказван натиск, от каквото и да е естество, да сигнализира прокуратурата, като представи съответните доказателствени материали\". В петък водещите волейболни клубове обявиха, че искат свикване на извънредно изборно общо събрание, за да свалят  дългогодишния президент Данчо Лазаров . В инициативата се включиха шампионът при жените \"Марица\", ЦСКА, \"Левски\", \"Марек\", \"Хебър\", \"Черно море\" и други с  искане за въвеждане на ограничена мандатност и поставяне на акцент върху развитието на детско-юношеските школи .      В понеделник министърът на младежта и спорта  Красен Кралев се включи в темата с дипломатичен тон , като по думите му трябва да се следва демократичният принцип. По-късно през деня въпросните клубове обвиниха Лазаров, че управлява чрез заплахи и манипулация. \"Ние не обещаваме нереални неща, не обещаваме милиони левове да потекат към всеки клуб. Ние сме част от всички клубове в България и вярваме, че решенията за развитието на волейбола трябва и ще се вземат от всички клубове - членове на БФВ, а не да се спускат от един човек. Така е нормално, морално и законно\", казаха от опозицията. Действието им идва в разгара на  напрежението в ръководството на федерацията  между Лазаров и вицепрезидента Любомир Ганев.  Бившият волейболист заподозря , че на свиканото общо събрание на 20 декември в Казанлък ще бъде направен опит да бъде изваден от управителния съвет на БФВ. В допълнение в петък президентът на \"Левски\" и бивш капитан на националния отбор Владимир Николов заяви, че федерацията е във фалит. В петък \"Дневник\" изпрати въпроси по темата с финансовото състояние на БФВ до министерството на спорта, но до момента няма получен отговор.", "date": "2019.11.19", "title": "Волейболната федерация отрече да оказва натиск върху клубовете"}
{"url": "https://www.dnevnik.bg/evropa/2019/11/19/3994308_polskoto_pravitelstvo_planira_oshte_sudebni_reformi_i/", "text": "Полша ще продължи да реформира правосъдната си система, обяви премиерът Матеуш Моравецки в реч за  политическите планове  след  победата  на националистката партия \"Право и справедливост\" (ПиС) на изборите на 13 октомври, предаде \"Ройтерс\". Критици в страната и в чужбина смятат, че по време на първия си четиригодишен мандат ПиС е въвела промени в съдебната система, които подкопават върховенството на закона и я политизират. Моравецки не представи подробности за плановете на партията, която твърди, че реформите целят съдебната система да стане по-ефикасна. Пред парламента той заяви още, че Полша ще продължи да увеличава дела на полския капитал в собствеността на местни компании. Управляващите освен това ще преразгледат публичните разходи за държавни институции, за да спестят няколко милиарда злоти. Моравецки посочи, че Полша иска да отбележи икономически растеж с поне 2-3 процентни пункта по-висок от този в еврозоната през следващите четири години. Той освен това обяви, че правителството ще предложи допълнителни помощи на семейства с три или повече деца и ще увеличи еднократните плащания за пенсионерите. \"Не искаме да бъдем богата държава на бедни хора или бедна държава на богати хора. Искаме да бъдем богата общност\", допълни премиерът. По думите му всяко действие, насочено към оспорване на гаранцията за колективна сигурност, включена в договора на НАТО, е заплаха за бъдещето на ЕС и на военния съюз. По-рано този месец в интервю за \"Икономист\" френският президент Еманюел Макрон заяви, че НАТО е в \" мозъчна смърт \", и изтъкна липсата на координация и непредвидимостта на САЩ при управлението на Доналд Тръмп. Според Моравецки ЕС трябва да продължи да работи тясно с Великобритания след излизането ѝ от блока.", "date": "2019.11.19", "title": "Полското правителство планира още съдебни реформи и силна държавна роля в икономиката"}
{"url": "https://www.dnevnik.bg/razvlechenie/2019/11/19/3994347_sofiia_film_fest_nabira_zaglaviia_za_kusometrajniia_si/", "text": "За 18-и пореден път \"София филм фест\" набира заглавия за конкурса си за български късометражни филми. Крайният срок за участие е 21 декември 2019 г., а през годините през конкурса са преминали режисьори като Драгомир Шолев, Андрей Паунов, Светла Цоцоркова, Петър Вълчанов, Борис Десподов, Павел Веснаков, съобщиха от фестивала в прессъобщение, разпространено днес.  По този начин ще бъдат избрани 12 филма, които ще се състезават за наградата за български късометражен филм на 24-ото издание на \"София филм фест\", което ще продължи от 12 до 22 март 2020 г. Условието е заглавията да са заснети след 1 януари 2019 г., тяхното българско финансиране да е над 50%, а времетраенето им да е до 30 минути. В конкурса могат да участват игрални, документални, анимационни и експериментални филми, като няма ограничение за техния жанр. Всички заглавия, които съдържат форми на насилие, расизъм, етнически и религиозни провокации, както и порнографско съдържание, ще бъдат дисквалифицирани. Според прессъобщението комисията, която ще направи селекцията, е съставена от представители на различни области, свързани с киното. 12-те селектирани филма ще бъдат обявени през януари 2020 г., а победителят ще бъде излъчен от международното жури на \"София филм фест\", което все още не е обявено. Наградата е на стойност 9500 евро (1500 евро парична премия и 8000 евро в постпродукционни услуги), осигурени от \"Доли медиа студио\" и ще бъде връчена на режисьора на филма победител. Формулярът за кандидатстване трябва да бъде попълнен на английски език след регистрация в сайта на \"София филм фест\", която може да бъде направена  тук . Филмите се подават онлайн, а всички желаещи да получат повече информация могат да пишат на  programme@siff.bg .", "date": "2019.11.19", "title": "\"София филм фест\" набира заглавия за късометражния си конкурс"}
{"url": "https://www.dnevnik.bg/gradska_sreda/2019/11/19/3994374_po_lichni_prichini_e_ostavkata_na_direktora_na/", "text": "Лични са причините за оставката на изпълнителния директор на \"Топлофикация София\" инж. Кремен Георгиев, заяви общинският съветник от ГЕРБ Николай Стойнев, досегашен председател на комисията по икономика в Столичния общински съвет (СОС). За временно изпълняващ длъжността е назначен Александър Александров, специалист по топлоенергетика. Предстои сформиране на новата ресорна комисия към общинския съвет, която ще изслуша ръководството на отоплителното дружество, каза Стойнев. Той добави, че всяка есен \"има определена сума, която \"Топлофикация София\" дължи на \"Булгаргаз\", но с изравнителните сметки се покриват част от тези дългове. Само към \"Булгаргаз\" те са над 500 милиона лева, като неотдавна държавното дружество заведе съдебен иск към софийската \"Топлофикация\" за 35 милиона лева. Общинският съвет и новото ръководство заедно ще търсят решения за развитието му, обеща Стойнев. \"Не мисля, че причините, довели до тази оставка, са само лични\", коментира Калоян Паргов, председател на групата на БСП в Столичния общински съвет (СОС). Той настоя за спешно заседание на три комисии, които имат отношение към проблема – по инженерна инфраструктура и енергийно планиране, по икономика и собственост и по финанси и бюджет. Финансовият одит на дружеството е наложителен, за да се разбере размерът на дълговете. Паргов припомни, че бившият общински съвет прие през лятото програма за търсене на международен консултант на дружеството, който да предложи финансов модел за оздравяването и развитието му. \"Искаме следващото ръководство на \"Топлофикация София\" да бъде избрано с конкурс и всички кандидати да представят своите концепции\", призова Паргов.", "date": "2019.11.19", "title": "По лични причини е оставката на директора на \"Топлофикация София\", обяви Николай Стойнев от ГЕРБ"}
{"url": "https://www.dnevnik.bg/video/2019/11/19/3994388_sidni_potuna_v_opasen_dim_zaradi_gorski_pojari/", "text": "Сидни е обвит от опасен за здравето дим и властите предупреждават населението да стои на закрито, след като силни ветрове раздухаха над 100 пожара по източния бряг на Австралия. Днес въздухът в някои части на най-многолюдния град в страната бе с опасни съставки 10 пъти над нормите. Поне четирима души загинаха, застрашени са много диви животни, а жена рискува в Нов Южен Уелс живота си, за да спаси с блузата си бедстваща в пламъците коала. Пожарите не са необичайни за тази част от годината, но заради горещините и сушата тази година започнаха много по-рано. След източното крайбрежие предупрежденията вече са и за Южна Австралия.", "date": "2019.11.19", "title": "Сидни потъна в опасен дим заради горски пожари"}
{"url": "https://www.dnevnik.bg/analizi/2019/11/19/3994373_nishto_ne_sum_promenial_s_borisov_podadoh_si_ostavkata/", "text": "                         Очаквано, лъжите, манипулациите и бягството от отговорност продължават. Бойко Борисов отново се е скрил зад опорката, че \"с Христо Иванов така променихме закона, че прокурорите да си избират прокурори, съдиите - съдии\". Целта на реформата, за която работих, беше въвеждането на СЪДИЙСКО самоуправление и поне някаква форма на демократична отчетност за прокуратурата. Тази реформа беше опит за някакво разклащане на перверзната концепция за \"единна магистратура\", въведена с конституцията от 1991 г. от бащите на дълбоката държава у нас, при която статутът на съдии и прокурори е изравнен. Това е структурната предпоставка за комбинацията от свръховластеност и безконтролност на главния прокурор, който има ролята на основен гарант за фактическата безотговорност на олигархичните кланове в днешна България. През 2003 г. Филчев допълнително циментира това положение, като прокара през зависимия Конституционен съд (КС) тълкувателно решение №3, с което практически всички съществени реформи бяха обявени за компетентност на Великото народно събрание. Борбата ни за възможната при решение 3/2003 г. диференциация в състава на двете колегии, при която парламентарната квота в съдийската колегия е по-малка спрямо професионалната, а при прокурорите – обратно, беше насочена точно в тази посока: да се гарантира, че съдиите ще могат да се самоуправляват, а за прокурорите ще бъде подчертано задължението на парламента да упражнява необходимата доза Независимостта на съда е фундаментална ценност на западната цивилизация и съдийското самоуправление е структурна гаранция за нея. Професионалната автономия на прокурора по конкретните дела съществува само доколкото обслужва справедливия процес и независимостта на съда. По смисъла си тя е корелат на адвокатската автономия. Това я прави важна, но подчинена и ограничена. Тя не е самостоятелна ценност и по никой начин не може да бъде изравнявана (ценностно, нормативно или политически) с независимостта на съда. По две прости причини:   крайният акт на правосъдието винаги принадлежи на съда (ако бъде сезиран) и в една държава има толкова правосъдие, колкото може да \"произведе\" съдът (с нивата си на компетентност, независимост и ефективност). И,  , прокуратурата има две форми на огромна власт: едната е да има ексклузивното право да задвижи държавната репресия срещу гражданите, а втората, и по-голяма, да не го направи и така да осигури някому пълна безконтролност с всичките произтичащи зависимости и форми на криминализация на държавата. При централизирания модел на прокуратурата у нас тези две власти се концентрират в ръцете на главния прокурор, който не подлежи на пропорционална степен на демократична, което значи политическа, отчетност. Точно тази реформа беше атакувана и осмивана от същите, които сега обясняват, че едва ли не изборът на Гешев е автоматично и неотвратимо следствие от \"моята реформа\". И точно заради това предателство казах в парламента, че у нас има прокурорска република, и си хвърлих оставката. Така че, не, нищо не сме променяли заедно, г-н Борисов! И втората лъжа: министърът на правосъдието не бивало да номинира кандидат. Министърът следваше да направи номинация точно за да установи практика на легитимен публичен контрол върху процеса. Разбира се, лична номинация на Данаил Кирилов от ГЕРБ не би се ползвала с никакво обществено доверие. Точно затова, както съм призовавал, министърът трябваше да определи комисия от уважавани юристи, пред която съгласно публичен регламент да бъдат подавани предложения от съответни легитимни професионални и обществени организации и която да препоръча една или няколко кандидатури, които да бъдат технически внесени от министъра във ВСС. Така щеше да има и състезателност, и качество! да брани номинацията на Гешев (а скоро и на Цацаров за КПКОНПИ), знае прекрасно, че това не се харесва изобщо на нормалните хора в ГЕРБ. Знае че и те като всички останали виждат, че всичко това е престъпление срещу българската държавност и надеждата на българите за законност и свобода. Знае, че и те като всички останали разбират, че всичко това се случва заради все по-отчаяната му зависимост от Сараите на Доган и дълбоката държава. Знае, и затова са тези лъжи и измислици, театралните атаки срещу \"Демократична България\" и оперетните целувки и прегръдки с \"американските другари\"... И нищо от това няма да свърши работа. В момента, в който Гешев стане окончателно главен, ще се полеят интервюта, акции и шегички и цялата бруталност на положението ще лъсне. И тогава, рано или късно, истинската радикална реформа на прокуратурата ще стане неизбежна. Впрочем да използвам повода да отбележа и още нещо: гражданите на републиката не бива да коленичат пред овластените от себе си държавни служители. Не бива дори да изглежда, че го правят. Така мисля аз, с цялото ми уважение. Въпрос на базова конструкция на държавността, в която сме готови да живеем.", "date": "2019.11.19", "title": "Нищо не съм променял с Борисов, подадох си оставката"}
{"url": "https://www.dnevnik.bg/video/deniat_s_veselin_dremdjiev/2019/11/19/3994418_martin_dimitrov_ima_natrupvane_na_levi_idei_v/", "text": "Безпокои ме натрупването на леви идеи в правителството. За около 10 дни едновременно казаха на общините да вдигат данъците, след това внесоха законопроект за облагане с ДДС на търговията с акции, а след това решиха, че първият болничен ден не трябва да се плаща. Искат да национализират и втория пенсионен стълб. Това каза икономистът от \"Демократична България\" Мартин Димитров в предаването \"Денят с Веселин Дремджиев\" по ТV+ и TV1. По думите му \"не може да се продължава с тази политика, която обрича България да достигне средния брутен вътрешен продукт на страните от Европейския съюз след 67 години\".", "date": "2019.11.19", "title": "Мартин Димитров: Има натрупване на леви идеи в правителството"}
{"url": "https://www.dnevnik.bg/evropa/regioni/2019/11/19/3994422_s_nad_55_mln_lv_ot_es_shte_se_rehabilitirat_7_km_ot/", "text": "Агенция \"Пътна инфраструктура\" започва тръжна процедура за избор на изпълнител на рехабилитацията на 7 км от второкласния път Костинброд - Берковица – Монтана, от 94-и до 101-и км, в област Монтана, както и за надзор при изпълнение на строително-монтажните работи. Проектът ще се финансира от Европейския съюз по програмата за развитие на граничните зони \"Интеррег V-A Румъния - България 2014 - 2020\" чрез Европейския фонд за регионално развитие. Началото на обекта е при 94-и км след с. Благово в посока Монтана, а краят – при 101-и км в Северната промишлена зона на Монтана, при пътния възел с обходния път на града. С изпълнението на проекта ще се възстановят технико-експлоатационните характеристики на отсечката, като се осигури оптимална скорост на движение и повишаване безопасността на движение, се посочва в съобщение на агенцията. Предвижда се полагане на нова асфалтова настилка, уширяване на пътното платно в стеснените участъци до достигане на габарита на пътя. Ще бъде укрепен участък от 120 м със свлачищен процес при 95-и км, в непосредствена близост до язовир \"Чернила\". Основно ще се ремонтира и мостът при 98-и км над река Огоста и жп надлеза при км 100 с дължина 64 м. Индикативната стойност на строително-монтажните работи е 5 549 515 без ДДС, а срокът за изпълнението им е 12 месеца. Оферти могат да се подават до 13 януари 2020 г. Прогнозната стойност за изпълнение на строителния надзор е 175 465 лв. без ДДС. Оферти ще се приемат до 20 януари 2020 г.", "date": "2019.11.19", "title": "С над 5.5 млн. лв. от ЕС ще се рехабилитират 7 км от пътя Берковица - Монтана"}
{"url": "https://www.dnevnik.bg/bulgaria/2019/11/19/3993824_glavniiat_prokuror_sotir_cacarov_shte_bude_predlojen/", "text": "Сегашният главен прокурор Сотир Цацаров , чийто мандат официално изтича през януари, е номинацията на управляващите за председател на Комисията за противодействие на корупцията и отнемане на незаконно придобитото имущество (КПКОНПИ). Това обявиха официално на пресконференция от ръководството на групата на ГЕРБ, както и депутати от ВМРО и от \"Атака\". Номинацията, която е подписана от депутати от трите партии, ще бъде внесена в деловодството на парламента днес. Цацаров беше и в Народното събрание, но си тръгна преди изявлението и не застана на трибуната с политиците, които го предложиха и обосноваваха кандидатурата. Депутати от НФСБ не били подписали предложението. Засега единственият друг официално обявен кандидат е от партията на Веселин Марешки \"Воля\" - депутатът Симеон Найденов. От останалите парламентарни сили кандидатури не са издигани. БСП трябваше да обсъжда темата днес следобед, но неофициално социалисти коментираха, че нямат подходящ кандидат, който да предложат, и то с ясното разбиране, че няма да бъде избран. Срокът за номинации изтича утре. Според източници на \"Дневник\" в спецслужбите разговори да поемат поста са водени и с Недялко Недялков – зам.-директор на ДАНС, с Ивайло Иванов – главен секретар на МВР, и с Христо Терзийски – директор на Главна дирекция \"Национална полиция\". Те обаче отказали. До днес на обед вариант за поста беше и настоящият депутат и бивш зам. вътрешен министър Красимир Ципов. Кой е преговарял и още за екипа Гешев - Цацаров \"Разговорите с г-н Цацаров съм ги водил само и единствено аз, защото трябваше да бъде човек - малко или много \"синя каска\", да не е обвързан с никакво партийно или политическо ръководство. В момента това, че ние сме се обединили около една кандидатура, не означава, че това е политическа кандидатура\", заяви пред журналисти депутатът от ВМРО Емил Димитров. За нас трябваше да бъде човек, който да е работил и да знае естеството на работата, допълни той. И след това обяви: \"Г-н Цацаров е това, което всички останали не са\", като допълни, че той не е искал да се занимава, но го убедили и се съгласил. От думите му се разбра, че екипът между бъдещия главен прокурор Иван Гешев и Цацаров като шеф на антикорупционната комисия би бил най-добре работещият и това мнение се споделяло от много негови колеги в парламента, а много други се били притеснили. Димитров дори цитира разговори с депутати, които казвали, че за поста е подходящ \"или Цацаров, или да не се занимаваме, все ни е едно кой ще бъде друг\". Имаме един главен прокурор и една агенция със сходни функции, допълни Димитров. Според шефа на групата на ГЕРБ Даниела Дариткова за председател на комисията трябва да бъде избран български гражданин с високи професионални и нравствени качества и най-малко 10 години юридически стаж. По думите й дали борбата с корупцията да бъде успешна е въпрос, който касае интересите на всички български граждани, тъй като среда, освободена от корупция, привлича инвеститори.  Колегата й Валентин Радев смята, че Цацаров знае къде е разделението на властите и е убеден държавник. На въпрос на журналисти за изказването на главния прокурор за \"две сгради, където се вземат решенията за тримата големи\", той каза, че Цацаров го е убедил в разделението на властите, без да се съобразява с партиите. Депутатът от \"Атака\" Явор Нотев обяви, че Цацаров има своята нагласа и професионална готовност да поеме тежестта на тази длъжност. Освен това той бил заявил и демонстрирал готовност, заради което можело да му гласуват доверие. Пресконференцията бе прекъсната, без да бъде отговорено на всички въпроси на журналисти. Какво каза Цацаров за евентуалната му номинацията  Въпросът за евентуалната номинация  на Сотир Цацаров за председател на антикорупционната комисия бе отправен на 14 ноември веднага след като Висшият съдебен съвет (ВСС) повторно избра с 20 гласа \"за\" и 4 гласа \"против\" Иван Гешев да заеме поста му. Попитан дали е получавал покана да оглави антикорупционната комисия КПКОНПИ и как ще се развие професионалната му кариера Цацаров каза, че все още не е започнал да мисли за пенсиониране, но ако има някакви намерения, ще ги обяви официално. Силвия Великова от БНР го попита дали смята да завърши мандата си, който изтича официално на 10 януари 2020 г., а след това добави: \"Аз съм\", за да бъде видяна в препълнената с журналисти зала. \"Ама знам, че сте вие. Мислите ли, че не мога да ви позная дори и по гласа? Ако имам някакви планове и намерения за бъдещето си, които могат да включват и предаване на щафетата, а могат да включват и да доизкарам мандата си, преди да ги съобщя, ще ги обсъдя първо със семейството и със себе си\", отговори главният прокурор. Днес Цацаров си тръгна, без да отговаря на въпроси на медиите. Според Красимир Ципов от ГЕРБ това ще стане по време на изслушването преди избора. Как ще бъде избран нов шеф на комисията Номинираните за поста кандидати трябва  в срок от 7 дни да представят необходимите документи, в които да бъдат включени също декларация за имущество и конфликт на интереси, както и концепция за работата на комисията. След становища на неправителствени и научни организации кандидатите ще бъдат изслушани в ресорната комисия, а гласуването ще бъде в пленарната зала. Изборът е с обикновено мнозинство - с поне половината от гласовете на присъстващите депутати. За избран се смята кандидатът, който събере най-много гласове. Според депутати изборът ще бъде факт до три седмици, т.е. в мандата на Цацаров като главен прокурор. Няма законов срок за встъпване в длъжност, но до месец трябва да освободи стария пост, което на практика ще съвпадне с изтичането на мандата му. Новоизбраният председател на антикорупционното звено ще довърши мандата на  доскорошния председател Пламен Георгиев  и съответно няма да има пълния 6-годишен мандат, а се очаква да оглавява комисията в следващите около 4 години. Георгиев беше избран на поста през пролетта на 2018 г., но покрай продължителните скандали с имотите на властта и разкритието за незаконно надстроения му мезонет той подаде оставка през юли тази година. Как се освобождава главен прокурор Макар и депутати да смятат, че най-вероятно няма да се стигне до предсрочно прекратяване на мандата на Сотир Цацаров като главен прокурор, пречка за това няма. Главният прокурор се назначава и освобождава от президента по предложение на Висшия съдебен съвет. Официално 7-годишният мандат на Сотир Цацаров изтича на 10 януари 2020 г. Ако той реши да освободи поста преди изтичането на мандата, трябва да подаде оставка пред ВСС, а след това държавният глава да го освободи. В случай че не е приключила процедурата по избор на нов главен прокурор (президентът Радев все още  не е подписал указ за назначаването  на Иван Гешев), ако Цацаров освободи поста, той трябва да бъде поет от негов заместник – Иван Гешев.", "date": "2019.11.19", "title": "Главният прокурор Сотир Цацаров е предложен за шеф на антикорупционната комисия"}
{"url": "https://www.dnevnik.bg/razvlechenie/2019/11/19/3994179_miniatjurna_tvorba_na_sharlot_bronte_se_vrushta_v_doma/", "text": "Книга, написана от британската писателка Шарлот Бронте на възраст 14 години, ще се завърне в дома си, след като бе откупена от дружеството \"Бронте\" на търг в Париж, разказва Би Би Си. Миниатюрната творба от 20 страници с размери 35 на 61 мм носи заглавието \"Списание на младите мъже\" (The Young Men's Magazine) и ще отиде в музея на Бронте в техния стар дом в Хауърт, Западен Йоркшир. Изданието е било откупено срещу 780 хил. евро със средства, събрани от дарения в акция на дружеството \"Бронте\", което управлява и музея. В акцията се включват над 1000 души, сред които са и знаменитости като Джуди Денч и Жаклин Уилсън, тъй като, когато творбата се е появила на търг, организиран от \"Сотбис\" през 2011 г., музеят не успял да си позволи да я откупи. Произведението е една от шест \"малки книги\", написани през 1830 г. от Шарлот - най-голямата от три сестри в семейството и известна в класическата английска литература с романа си от 1847 г. \"Джейн Ейр\". Известно е, че пет от тях са запазени и досега музеят притежаваше четири от тях. Творбите разказват историята на играчките войници на Шарлот и документират един въображаем свят, създаден от семейството и наречен Стъкленият град. Кити Райт от дружеството \"Бронте\" коментира, че за всички тях е трудно да повярват, че книжката най-накрая ще се завърне в дома, където е била написана преди 189 години. Тя допълва, че огромна заслуга за това имат хората, подпомогнали тази тяхна кампания. Според дружеството \"Бронте\" в тази конкретно книжка е описан убиец, който полудява, след като бива преследван от жертвите си, и как огънят, който бушува в главата му, кара завесите край леглото му да се подпалят. Експерти от музея смятат, че тази част от историята е \"ясен предвестник\" на известната сцена между героите на Бърта и Едуарт Рочестър в \"Джейн Еър\" - книгата, която Шарлот публикува 17 години по-късно.", "date": "2019.11.19", "title": "Миниатюрна творба на Шарлот Бронте се връща у дома 189 години по-късно"}
{"url": "https://www.dnevnik.bg/sport/2019/11/19/3994463_manchestur_siti_obiavi_rekordni_prihodi_i_podgoni/", "text": "За единадесета поредна година \"Манчестър сити\" бележи ръст в приходите си. Шампионът на Англия отчете рекордни нива за клуба от 535.2 милиона паунда за сезон 2018-19, показва годишният финансов доклад на \"гражданите\". В допълнение печалбата на \"Сити\" за периода е 10.1 милиона паунда. От клуба прогнозират, че приходите в края на сезона вероятно ще достигнат 560 милиона паунда. \"Гражданите\" ще бъдат близо до финансовите резултати на градския съперник \"Манчестър юнайтед\".  \"Червените дяволи\" очакват големи загуби зарази неучастието си в Шампионската лига  и прогнозата е приходите на клуба да са с поне около 50 милиона паунда по-малко спрямо миналия сезон. \"Тези победи не са случайни. Те са продукт на внимателно планиране, последователен упорит труд и признанието от нуждата да останете смирени и гладни за успехи. Успехът ни се измерва с това да играем красив футбол и да се борим за титлите в края на сезона\", каза изпълнителният директор на \"Сити\" Феран Сориано.  През миналия сезон \"гражданите\" защитиха титлата си във Висшата лига и спечелиха ФА къп и Купата на лигата. В началото на годината  \"Сити\" подписа десетгодишен договор за доставка на екипировка с \"Пума\" , като от този сезон клубът ще получава по 45 милиона паунда.", "date": "2019.11.19", "title": "\"Манчестър сити\" обяви рекордни приходи и подгони \"Юнайтед\""}
{"url": "https://www.dnevnik.bg/evropa/zemedelie/2019/11/19/3994491_bulgariia_iska_zapazvane_na_subsidiite_za_tjutjun_i/", "text": "На фона на очертаващото се отлагане на новата обща селскостопанска политика на ЕС след 2020 г. България и още пет държави ще настояват за запазване на така наречената преходна национална помощ за селското стопанство и през 2021 г. Помощта осигурява субсидиране със средства от националния бюджет за различни сектори, като в България се прилага за животновъдство и тютюнопроизводство. В началото на седмицата по време на заседание на аграрните министри българският министър на земеделието Десислава Танева е внесла декларация с искане в регламентите за т.нар. преходни правила на общата селскостопанска политика, които ще важат през 2021 г., да бъде запазена възможността държавите членки да могат да изплащат преходна национална помощ на нива, не по-ниски от тези през 2020 г. Документът е бил подкрепен от още пет държави - Полша, Румъния, Унгария, Чехия и Кипър, става ясно от съобщение на земеделското министерство. \"Предвид актуалното състояние по преговорите за реформата на общата селскостопанска политика, считаме за напълно обосновано прилагането на преходен период от поне една година преди пристъпване към въвеждането на реформираната политика\", е посочила Танева. Сред аргументите, които тя е представила пред другите министри на земеделието, е, че спирането на преходната помощ ще доведе до внезапно и значително намаляване на доходите на засегнатите земеделски стопани. Това пък от своя страна би застрашило осигуряването на работни места и развитието на селските райони, съобщават от агроминистерството. Подписалите декларацията делегации уточняват още, че средствата по преходната национална помощ се осигуряват от държавите, което няма да повлияе на европейския бюджет, както и че изключването й от регламента би \"предрешило дискусията\" в рамките на реформата на общата селскостопанска политика за следващия програмен период. Новата обща селскостопанска политика на ЕС трябва да започне да действа от 2021 г., но изпълнението на този срок на практика вече е невъзможно. Една от причините за това е забавянето в преговорите за т.нар. многогодишна финансова рамка, която представлява бюджета на ЕС за следващите седем години и по която все още няма споразумение. На ниво селскостопанска политика също има сериозни различия измежду всички преговарящи, а заради забавяне в приемането на законодателни промени вече се работи по вариант за отлагането й с една година - до началото на 2022 г. Така преди няколко седмици ЕК публикува проект на регламент, който определя правилата за прилагане на селскостопанската политика през 2021 г., който в момента е на етап обсъждане. Именно в него липсва възможността държавите членки да изплащат от бюджетите си преходна национална помощ, срещу което България е против. През настоящия програмен период 2015 - 2020 г. България изплаща по тази линия субсидии на тютюнопроизводители и на животновъди, отглеждащи говеда, овце и кози, чийто максимален размер намалява през всяка година. Така през 2020 г. те могат да достигнат максимум 78.7 млн. лв за тютюн и 58.8 млн. лв. за животновъди.", "date": "2019.11.19", "title": "България иска запазване на субсидиите за тютюн и животновъдство и през 2021 г."}
{"url": "https://www.dnevnik.bg/bulgaria/2019/11/19/3994059_kratki_novini_22_deca_ot_iambolsko_selo_sa_nastaneni_v/", "text": "                         . БЗНС призовава на протест заради номинацията на Цацаров С номинацията на Цацаров управляващите преминаха прага на търпимост на гражданското общество. Опитът той да бъде представен като държавник с професионални качества, способен да се бори с корупцията, е откровен цинизъм. Тома се казва в позиция на БЗНС. Партията посочва, че за седем години той компрометира институцията \"Главен прокурор\" и достигна дъното на обществената подкрепа. Призовава всички граждани, готови да бранят достойнството на България и свободата на народа си, към незабавни протестни действия в рамките на закона. Патриарх Неофит разговаря с посланика на САЩ Патриарх Неофит прие днес в Софийската митрополия посланика на САЩ Херо Мустафа. Той е отбелязал, че България има силна емиграция в Съединените щати, а част от сънародниците са устроили добре своя светски и духовен живот там. Патриархът изрази надежда някой ден сънародниците ни да се приберат в България. Американският дипломат подчерта, че първата й работа като дипломат е била в Гърция и разбира колко важна е връзката на Православната църква с обществото. Тя е изразила надежда, че в рамките на мандата отношенията между България и сАЩ ще се сплотят повече, а жизненият стандарт в региона ще се подобри.  След година в България ще има \"умни\" градове, обяви Росен Желязков През 2020 година в България ще има \"умни\" градове с изградени мобилни мрежи от пето поколение. Това заяви министърът на транспорта, информационните технологии и съобщенията Росен Желязков, цитиран от пресцентъра на ведомството. Той добави, че в най-скоро време Министерският съвет ще направи промяна в тарифата на първоначалните и годишните такси, които се събират за използването на спектъра. В момента режимът на изграждане на мобилна станция е приравнен към изискванията за водно-електрическа централа, посочи още Желязков. Според него тези процедури трябва да бъдат облекчени, но при спазване на санитарно-хигиенните изисквания. \"Ще намалим административната тежест, но ще засилим здравния контрол\", обясни той. 3000 снегопочистващи машини вече са готови за зимното поддържане на пътищата Зимното поддържане на републиканската пътна мрежа влиза в сила от утре, съобщиха от Агенция \"Пътна инфраструктура\". В поддържането на 20 000 км републикански пътища през зимните месеци ще участват около 3000 чашини - снегорини, техника за разпръскване на пясък и т. н. Към момента по опорните пунктове са близо 1800 машини. Осигурени са над 83 хил. т сол, 112 хил. т пясък, 3 340 т химически материали за обработване на пътната настилка на републиканските пътища. Млад мъж е намерен застрелян в Бургас Тяло на млад мъж е намерено снощи в землището на бургаския кв. \"Долно Езерово\", съобщиха от полицията в града. Мъжът, чиято самоличност не е установена, е с огнестрелна рана в областта на гръдния кош. Образувано е досъдебно производство под ръководството на Бургаската окръжна прокуратура, предстои извършване на аутопсия. 22 деца от ямболско село са настанени в болница със стомашни проблеми 22 деца на възраст между 7 и 12 години са постъпили в ямболската болница \"Св. Пантелеймон\" със съмнения за хранително натравяне. Оплакванията на децата са се появили в понеделник следобед, съобщи \"Нова телевизия\". Според медиците към момента състоянието им е добро и те се възстановяват. Децата са от ямболското село Хаджидимитрово, но учат в Дражево. Те са обядвали в училищен стол, консумирали са една и съща храна, но все още не е ясно дали причината за проблемите е храната или вирусно заболяване.", "date": "2019.11.19", "title": "Кратки новини: Патриарх Неофит разговаря с посланика на САЩ"}
{"url": "https://www.dnevnik.bg/sviat/2019/11/19/3994132_severen_potok_2_e_mnogo_poveche_ot_gazoprovod_i/", "text": "                         \"Северен поток 2\" е много повече от газопровод - тъй като в него се сблъскват важни стратегически интереси. От едната страна е Русия като доставчик на газа, както и Германия и други европейски държави, за които той е предназначен. Германското правителство държи най-вече на сигурността при осигуряването на горива, тъй като Германия е единствената държава в целия свят, която предвижда почти едновременно да преустанови използването на ядрена енергия и добива на въглища. А преди да може изцяло да разчита на възобновяемите източници на енергия, именно природният газ ще представлява решаващ преходен вариант - вероятно още десетилетия. Но и други европейски държави ще имат изгода от \"Северен поток 2\". От другата страна са досегашните транзитни страни - на първо място Украйна, но също така и Полша и балтийските държави, които в бъдеще ще се лишат от приходите си. Освен това тези страни се опасяват, че Русия и Германия ще се споразумеят за тяхна сметка, т.е. към икономическите се прибавят също и политически страхове, напомнящи им за нещо подобно в историята - пакта между Хитлер и Сталин от преди 80 години. Русия е надежден доставчик САЩ са на същото мнение. Президентът Тръмп твърди, че \"Северен поток 2\" превръща Германия в \"заложник на Русия\". Има се предвид това, че в случай на голяма криза Москва може да спре кранчето. Тръмп дори заплаши със санкции европейските фирми, които участват в изпълнението на проекта. При това до този момент Русия се е доказала като абсолютно сигурен доставчик, включително по време на студената война. Както посочва по този повод Йозеф Ауер, анализатор на Дойче банк по енергийните въпроси, Русия от 46 години доставя газ на Европа, включително на Германия, и досега нито веднъж не е спирала кранчето. Освен това в момента Русия има политически проблеми и страда от санкции, затова страната би трявало да има интерес от стабилни приходи от износ (на горива). Американците от своя страна преследват собствени икономически интереси - те биха искали да продават на Германия втечнен газ, който обаче е много по-скъп от руския природен газ. Както посочва Ауер, американците си правят следната сметка: ако Русия вече не доставя газ, цените ще скочат и втечненият газ от Америка ще има по-добри шансове в Европа. Германия все пак възнамерява да изгради терминали за втечнен газ на някои от пристанищата си - защото така не само Съединените щати, а и други, евентуално по-изгодни доставчици, биха могли да продават своя втечнен газ на федералната република. По този начин и със \"Северен поток 2\" допълнително към съществуващите газопроводи в бъдеще Германия би могла много гъвкаво да реагира на промените на световния газов пазар и на потенциалните кризисни ситуации, а така би увеличила и сигурността по отношение на доставките на горива. Сметките на Вашингтон и Москва САЩ са решителен противник на \"Северен поток 2\", тъй като той щял още повече да повиши зависимостта на Европа от руските енергийни доставки. Затова във Вашингтон от \"приятелска загриженост\" е изготвен и проектозакон за защита на енергийната сигурност на Европа, предвиждащ санкции за фирмите, участващи в изграждането на газопровода. На проектозакона обаче вероятно ще му е нужно доста време, докато мине през двете камари на Конгреса, и това надали ще стане преди края на годината. Кремъл от своя страна не изпитва сериозни опасения във връзка с възможните американски санкции. \"Ако сега, когато почти всичко вече е готово, се наложат санкции - това просто ще е глупаво\", казва Сергей Пикин, директор на Фонда за енергийно развитие. Той не допуска, че тези санкции биха могли да дадат отражение, тъй като по-голямата част от тръбопровода вече е готова. Опасенията на Русия са по-скоро свързани с Брюксел - и по-специално с газовата директива на Европейската комисия (ЕК), забраняваща една и съща фирма хем да транспортира природния газ, хем да го добива и продава. Освен това заради новите разпоредби \"Газпром\" най-вероятно ще може да използва само половината от капацитета на газопровода, за да гарантира достъпа до него и на други доставчици. Акционерното дружество \"Северен поток 2\" вече внесе жалба срещу ЕК, защото смята новите правила за дискриминационни. \"Ако през тръбопровода ще тече само половината газ, ще трябва двойно повече време за изплащане на инвестициите\", посочва Сергей Пикин. Ще остане ли Украйна с празни ръце? Със \"Северен поток 2\" Русия иска да заобиколи Украйна и така да спести милиарди от транзитни такси. Пред руския президент Владимир Путин германската канцлерка Ангела Меркел настоя Украйна да продължи да участва в транзита на руски газ, но, както казва Пикин, щом \"Северен поток 2\" стане готов, \"Газпром\" неизбежно ще намали преминаващите през Украйна количества. Пикин подчертава също, че въпреки политическите предизвикателства, пред които \"Северен поток 2\" е бил изправян през годините, икономическите интереси са по-важни. \"Ако интересът към изграждането на газопровода не бе толкова голям, той отдавна щеше да бъде спрян. И ако се отстрани политическият аспект, всичко е много просто\", смята експертът. Сега остава да се доизградят 290 км от общо 1230 километровата тръба. С одобреното в Берлин решение за съобразяване на националното законодателство с газовата директива на ЕС и със съгласието, дадено от датския парламент за изграждането на тамошния участък от тръбопровода, вече всичко може да се довърши много бързо. И скоро руският газ би могъл да потече и по втора подводна тръба през Балтийско море към Европа. Въпросът е как ще се развият нещата в политически план. А това при всички случаи ще бъде много интересно да се наблюдава.", "date": "2019.11.19", "title": "\"Северен поток 2\" е много повече от газопровод и Германия знае това"}
{"url": "https://www.dnevnik.bg/biznes/2019/11/19/3994515_ot_400_do_-25_-_poslednite_idei_za_bonus-malus_v/", "text": "                         Отговорни за проекта са три институции: Комисията за финансов надзор (КФН), Министерството на вътрешните работи (МВР) и Министерството на транспорта, информационните технологии и съобщенията (МТИТС), а в подготовката на текстовете е участвала и Държавна агенция \"Безопасност на движението по пътищата\". В следващите три месеца всички засегнати могат да изказват мнение по проекта. Това може да стане на телефона на КФН: 0800 44 444 или на електронен адрес на КФН:  bonus-malus@fsc.bg Цялата документация е достъпна на адрес  https://www.fsc.bg/bg/normativna-uredba/obshtestveni-konsultatsii/ Работната група предлага  за \"бонус-малус\": едната с 15 (петнадесет класа) при базов \"неутрален\" клас 6, пет класа \"бонус\" и девет класа малус. При нея в най-облагодетелстващия \"бонус\" клас се реализира отстъпка от 23% от базовата премия, а в най-утежняващия \"малус\" клас се реализира увеличение от 400% на базовата премия. Втората скала съдържа 20 (двадесет класа) при базов \"неутрален\" клас 8, седем класа \"бонус\" и дванадесет класа малус. При нея в най-облагодетелстващия \"бонус\" клас се реализира отстъпка от 25% от базовата премия, а в най-утежняващия \"малус\" клас се реализира увеличение от 400% на базовата премия. Идеята е в рамките на общественото обсъждане заинтересованите да кажат коя от двете скали предпочитат. Авторите на идеята отбелязват, че при системите с по-малко класове преходът от един в друг клас е по-бърз, но премиите се увеличават по-рязко. Максималният малус се предлага да е 400%, защото това ще позволи по-големи отстъпки в бонус класовете. И двете предложени скали са разработени от консултанта и на база на изчисления индекс на издръжливост са сред най-балансираните от всичките единадесет предложени варианта. Собственикът или шофьорът Носители на \"бонус-малус\" класа се предвижда да бъдат и собственикът на колата, и шофьорът, но на отделни основания - собственикът може да се разпорежда с превозното средство и да решава кой ще го управлява, а шофьорът действа в конкретната пътна обстановка. Предвижда се да се отчита това, че не всички коли на един собственик се карат с еднаква степен на риск и нарушенията на една кола няма да влияят на останалите.  Собственикът ще обявява водачите в полицата и двамата заедно ще носят административно наказание, ако не го направят. Новите предложения изключват варианта, според който колите на държавната администрация да не подлежат на същия режим. Продажба сам на себе си  Работната група предлага решение на проблема, при който собственикът препродава фиктивно колата си, за да избегне негативната оценка. Новият собственик ще се води \"неутрален\" клас, но при следваща препродажба натрупаните \"малуси\" ще се вземат предвид, така че следващият собственик да се окаже в същия \"бонус-малус\" клас, който би имал, ако собствеността не е била прехвърляна.", "date": "2019.11.19", "title": "От +400% до -25% - последните идеи за бонус-малус в \"Гражданска отговорност\""}
{"url": "https://www.dnevnik.bg/sviat/2019/11/19/3994531_frenski_sud_razreshi_na_patici_da_kriakat/", "text": "Патиците в малко френско стопанство ще продължат да крякат, при това със съдебно разрешение. Съдията отхвърли оплакването на съсед, че шумът на птиците му пречел. Куриозът се развива в югоизточното градче Дакс, където шестдесетината  патици и гъски  на пенсионерката Доминик Дут дразнели нейни съседи. Семейството се бил преместило в провинцията преди около година и живеело на около 50 метра от мястото, където Дут отглеждала питомците си. Идентичността на ищците остана в тайна. Но адвокатът им се аргументира, че крякането им пречело да спят на отворени прозорци и да прекарват време в градината си. Заведеният иск е настоявал за незабавни мерки за прекратяване на звуците и 3500 евро обезщетение. Но според съда вдиганият от птиците шум е в рамките на приемливото. \" Патиците  победиха\", каза Дут пред \"Ройтерс\". \"Щастлива съм, защото не исках да ги коля.\" Този спор е поредният в серия дела на недоволни от природата французи. През септември  съдът разреши на петел на име Морис  да продължи да кукурига призори, въпреки че пречел на съседи, които скоро се изнесли от града на село. Подобни жалби е имало и срещу крави, и срещу църковни камбани. Никоя от тях обаче не е имала същото въздействие като тази на петела Морис, получил писма за подкрепа и от други страни.", "date": "2019.11.19", "title": "Френски съд разреши на патици да крякат"}
{"url": "https://www.dnevnik.bg/sviat/2019/11/19/3994507_turciia_shte_pulni_s_voda_lednikovo_ezero_presusheno/", "text": "Търсачи на съкровища успяха да изпразнят ледниково езеро на поне 12 хил. години в Североизточна Турция заради градска легенда. Сега властите са решени да напълнят Бездънното езеро, въпреки че възстановяването на екосистемата му не е гарантирано. Управата на североизточната провинция Гюмюшхане разреши изкопни дейности в Бездънното езеро (Дипсиз гьол) на 9 ноември. Според в. \"Хюриет дейли нюз\" администрацията получила анонимна молба с твърденията, че на дъното е заровено съкровище на римски легионер. Поне пет институции е трябвало да одобрят стъпката. Езерото обаче вече е заличено от картата. Пет дни след началото на разкопките зоната, в която се намираше Бездънното езеро, вече се е пълнела с пръст. Според Раиф Кандемир от университета \"Реджеп Тайип Ердоган\" в провинция Ризе има само няколко такива езера в турските планини. \"Как смеят да се намесват във формации с такава стойност, без да се консултират с експерти? Ледниковите езера имат най-чистите източници на вода в света и един такъв, от който може би ще имат голяма нужда бъдещите поколения, бе унищожен. Как възстановявате езеро отпреди 12 хил. години в предишния му вид?\" Запълването обаче няма да реши проблема - екосистемата му е повредена и \"база данни на 12 хил. години е изгубена\", отбелязва Ертан Дюзгюнеш от техническия университет \"Карадениз\" в Трабзон. Възстановяването може да отнеме десетки или дори стотици години. Независимо от това районът около езерото ще бъде обявен за защитена природна зона. В района на Гюмюшхане действително е имало важни сребърни и златни мини, оттам е минавал и пътят от Сирия до Кавказ.", "date": "2019.11.19", "title": "Турция ще пълни с вода ледниково езеро, пресушено от търсачи на съкровища"}
{"url": "https://www.dnevnik.bg/regioni/2019/11/19/3994528_rejimut_v_pernik_ne_vodi_do_ikonomii_na_voda_obiavi/", "text": "Новоизбраният кмет на Перник Станислав Владимиров (БСП) обяви в ефира на Би Ти Ви, че с изключение на премиера Бойко Борисов, с когото има добра комуникация, надолу по йерархията не вижда някой активно да се стреми да решава проблема с недостига на питейна вода в Перник. От думите му се разбра, че няма точна информация за ситуацията, а освен това въведеният режим не води до икономии. Обясни, че ръководството на ВиК дружеството не дава ясна и точна информация, а първоначално предложеният режим на водата в града и още няколко населени места е бил неадекватен и не е бил съгласуван с никого. Потвърди в отговор на въпрос на водещата, че и сега въведеният режим не е адекватен, защото данните сочат, че се харчи толкова вода, колкото и преди въвеждането му. Така не може да се осигури снабдяване с питейна вода до април, което би било гарантирано, ако не се харчат повече от 1 млн. куб. м на месец. Разказа, че данни за проблем с оттока от язовир \"Студена\" е имало още от началото на годината и още тогава Министерството на околната среда е трябвало да разпореди ограничаване на ползването от страна на промишлеността, която имала алтернатива. Владимиров се надява при насрочената му утре среща с ресорния зам.-министър на регионалното развитие, което е принципал на ВиК дружеството, Николай Нанков, да получи повече информация и план с конкретни стъпки за излизане от ситуацията. Оценката му към момента е, че нито ВиК операторът, нито ресорното Министерство на регионалното развитие, нито това на околната среда, нито областният управител показват да работят активно по проблемите с водоснабдяването на града. Разказа, че различни институции стоят встрани и гледат сеира на тези, които се опитват да направят нещо. Посочи, че има много гняв у жителите на Перник, които готвят утре протест. ", "date": "2019.11.19", "title": "Режимът в Перник не води до икономии на вода, обяви кметът"}
{"url": "https://www.dnevnik.bg/analizi/edno_na_um/2019/11/19/3994409_sbudnata_prognoza_borisov_pak_vleze_v_roliata_na/", "text": "На 14 ноември, когато стана известно, че правителството е решило първият ден от болничните да не се плаща, карикатуристът Христо Комарницки написа иронично в \"Туитър\": Така и стана – Комарницки позна, че премиерът ще се яви в любимата си и вече изтъркана роля на \"доброто ченге\" и ще даде заден ход на предложението, лансирано от екипа му с личното му участие, след като то предизвика масово възмущение в обществото. На петия ден от скандала с болничните Борисов най-накрая се появи публично, оповести, че нововъведението няма да бъде внесено в парламента, и коментира с плам: Не стана ясно от кого точно се възмущава премиерът, след като скандалното предложение е взето в кабинета му. Той и тогава трябва да е бил наясно, че ще наказва истинските болни. Но за абсурдните решения на управляващите обаче винаги се намират други виновни. Коалиционните партньори ГЕРБ и \"Обединени патриоти\" не спряха да си прехвърлят отговорността за предложението. То бе анонсирано в четвъртък след заседание на коалиционния съвет при премиера, като до момента не е обявено кой конкретно е вносителят му. От Патриотите посочиха финансовия министър Горанов, но той отрече и обяви, че отговорността била на цялата управляваща коалиция.", "date": "2019.11.19", "title": "Сбъдната прогноза: Борисов пак влезе в ролята на \"доброто ченге\""}
{"url": "https://www.dnevnik.bg/sport/2019/11/19/3994540_ministerstvoto_na_sporta_e_naznachilo_proverka_na/", "text": "Министерството на младежта и спорта (ММС) е назначило проверка на волейболната федерация (БФВ). Това се казва в отговор на въпроси на \"Дневник\" след изказването на представители на опозицията, твърдящи, че федерацията има финансови проблеми. Бившият капитан на националния отбор  Владимир Николов каза, че БФВ е във фалит , а дългогодишният член на управителния съвет Иван Сеферинов посочи, че има твърдения, че федерацията от години е \"на червено\". Министерството обяви, че не разполага с информация за задължения на волейболната федерация. \"ММС е назначило проверка на БФВ за периода 2015 - 2019 г. за организационното състояние на федерацията и за разходването на финансовите средства, предоставени на федерацията от ММС\", се казва в отговора до \"Дневник\". На пресконференция Николов призова министерството да не превежда държавни средства на БФВ, преди да се преведе общото събрание, за да не бъдат използвани част от парите за евентуално стимулиране на клубове с цел влияние върху решенията на общото събрание. \"За 2019 г. ММС има сключен договор с БФВ по Програмата за развитие на спорта за високи постижения за средства в размер на 2 200 000 лева. В изпълнение на договора и по заявка на федерацията за месец декември предстои да се предоставят средства в размер на 55 671 лева за изплащане на месечните средства на състезателите, треньорите и длъжностните лица, включени в проекта на БФВ. Средствата са целеви и не могат да се разходват не по предназначение. ММС изисква копия на първичните счетоводни документи за превод на месечните средства в срок до 14 дни от превода им\", коментират от министерството по темата. Миналата седмица  водещи клубове обявиха, че работят за свикване на извънредно изборно общо събрание , като целта е да бъде свален дългогодишният президент на федерацията Данчо Лазаров. Министърът на спорта Красен Кралев заяви, че министерството ще следи да не се оказва натиск върху клубове.", "date": "2019.11.19", "title": "Министерството на спорта е назначило проверка на волейболната федерация"}
{"url": "https://www.dnevnik.bg/sviat/2019/11/19/3994551_shveciia_prekrati_deloto_za_iznasilvane_sreshtu_asanj/", "text": "Швеция прекрати делото за изнасилване срещу основателя на Уикилийкс Джулиан Асанж, който в момента се намира в британски затвор, съобщи днес шведски прокурор, цитиран от агенция \"Асошиейтед прес\". \"Искам да съобщя за решението си да прекратя предварителното разследване\", каза на пресконференция заместник главният прокурор Ева-Мари Першон. \"След извършването на цялостна оценка на всичко, което се установи по време на предварителното разследване, преценявам, че наличните доказателства не са достатъчни за повдигане на обвинение\", заяви прокурорът, цитирана от \"Ройтерс\". Четирийсет и осем годишният австралиец  многократно е отричал твърденията, че е замесен в изнасилване, извършено през 2010 г. Кристин Храфнсон, главна редакторка на  сайта \"Уикилийкс\" , написа в \"Туитър\", че сега вниманието трябва се насочи към \"заплахата\", за която Асанж е \"предупреждавал от години: войнственото обвинение на САЩ и заплахата, което то представлява за Първата поправка на американската конституция\". Днешното решение последва постановление на шведски съд от юни  Асанж  да не бъде задържан. Два месеца по-рано Асанж бе изведен от посолството на Еквадор в Лондон, където се ползваше от политическо убежище от 2012 г. Той незабавно беше арестуван от британската полиция и в момента излежава 50-седмична присъда във Великобритания за нарушаване на условията за пускане под гаранция през 2012 г. Асанж води съдебна битка да не бъде екстрадиран в САЩ, където срещу него е повдигнато обвинение за публикуване на поверителни документи, отбелязва АП. /БТА", "date": "2019.11.19", "title": "Швеция прекрати делото за изнасилване срещу Асанж"}
{"url": "https://www.dnevnik.bg/evropa/2019/11/19/3994267_zashto_im_e_trudno_na_germanskite_miliarderi/", "text": "                         За пръв път от пет години общото състояние на милиардерите по света пада, сочат публикуваните наскоро данни на консултантското дружество PwC и на швейцарската банка UBS. А германските богаташи страдат дори двойно - намаление има и в богатството, и в броя им. Германия е на трето място в света по най-много милиардери (след Съединените щати и Китай), но сега кръгът на свръхбогатите е загубил деветима от членовете си и се е свил до \"скромните\" 114 души. Общото им състояние е намаляло повече от средното в международен план и в момента възлиза на около 501 милиарда щатски долара. Според данните от изследването общите световни активи на милиардерите са намалели през 2018 г. с 4.3 процента и са спаднали до 8.5 трилиона щатски долара. Броят на супербогатите също е спаднал - с 57 души за две години, и сега те са 2101. Все пак няма да опрат до помощите за безработни Основна причина за \"обедняването\" на милиардерите е търговската война между САЩ и Китай. Освен това много от свръхбогатите са предприемачи и са зависими от получаваните поръчки, които също са засегнати от икономическия спад. Погледнато в дългосрочен план обаче, най-богатите в света трудно биха могли да се оплачат: през последните пет години състоянието им е нараснало с повече от една трета - до голяма степен благодарение на бума на борсите и на пазара на недвижимите имоти. За сравнение - тези 8.5 трилиона долара, на колкото възлизат техните активи, са два пъти повече от общия годишен икономически резултат на Германия - към 3.4 трилиона евро през 2018 г. В Германия не е лесно да бъдеш богат Максимилиан Кункел, главен инвестиционен експерт на UBS, обяснява ситуацията по следния начин: автомобилостроенето и машиностроенето са секторите, засегнати особено много от търговския конфликт между САЩ и Китай. \"А голяма част от милиардерите в Германия са зависими именно от тези сектори, респективно са изключително уязвими.\" Освен това в Германия през 2018 г. заради липсата на иновации и на готовност за поемане на риск едва четирима нови предприемачи са достигнали до клуба на милиардерите, казва Кункел. По този показател САЩ имат предимство поради много по-високата склонност към иновации в технологичния сектор. Китайците също са по-готови на предприемачески риск, който според Кункел е \"основният мотор на новите милиардери\". И накрая - силният щатски долар е поредният фактор, оказал отрицателно въздействие върху състоянието на свръхбогатите в Германия. Тъй като активите им са били оценявани в американска валута, те са се свили при прехвърлянето от евро в долари. А бъдещето? Ако някой възнамерява през следващите 12 месеца да предприеме професионални и обществени промени, които да му позволят да проникне в малкия клуб на по-заможните или просто да спечели повече пари от миналата година, не го очакват никак добри новини. Прогнозите на Максимилиан Кункел за годината ни най-малко не са розови: \"Основните фактори, довели до спад в броя и състоянието на милиардерите през 2018-а, оказват негативно въздействие и през тази година.\"", "date": "2019.11.19", "title": "Защо им е трудно на германските милиардери"}
{"url": "https://www.dnevnik.bg/sviat/2019/11/19/3994430_kolko_e_vajno_edno_pitie_noshtnata_ikonomika_e/", "text": "Нощният бизнес заема все по-голям дял от британската икономика. Той обаче си има своите проблеми. Намираме се в централния лондонски район Сохо, известен със своите клубове. 4 ч. сутринта е. Хората започват бавно да излизат от заведенията. Някои са се струпали на изходите, чакайки за такси, други танцуват на тротоара, весели и много шумни. Нощната икономика заема все по-голям дял от  британската икономика.  Тя е петият най-голям икономически отрасъл в национален мащаб. На нея се падат най-малко 8% от заетостта във Великобритания, а годишните й приходи възлизат на 66 милиарда лири според Асоциацията на нощните индустрии. В действителност растежът на бизнес активността през нощта накара кмета на Лондон да потърси помощта на талантливата телевизионна водеща и певица Ейми Ламе. От 2016 г. тя е първият \"нощен цар\" на британската столица и отговаря за града между 18 ч. вечерта и 6 ч. сутринта. \"Моята роля включва грижата за благоденствието и благосъстоянието на 1.6-те милиона души, които обикновено работят в Лондон (през нощта). Най-голямото ми безпокойство са 190 000-те души, които работят за Националната здравна служба тук, в Лондон, всяка нощ\", казва тя. \"Следват 150-те хиляди души, които работят в сектора на професионалните услуги - това включва всичко - от чистенето до работата за банки и финансовия сектор по целия свят.\" \"Трети в списъка по численост са хората, които традиционно работят нощно време. В баровете, пъбовете и клубовете, в развлекателния бизнес. Нашата икономика през деня расте с 2%, а тази през нощта - с 2.2%\", казва Ламе. Нейният екип е провел, както твърди, най-всеобхватното изследване на  нощната икономика  в столица в целия свят. Групата смята, че е открила следващото голямо нещо, в което да бъдат инвестирани пари. \"Ние правим така, че заведенията с музика на живо не просто да оцеляват, а да процъфтяват. Колко носят  Адел  или  Ед Шийран  на икономиката ни? Огромна сума. Къде започнаха те? В заведения с музика на живо - и инвестициите са там\", обяснява Ламе. Не всички обаче са съгласни, че работата 24 часа в денонощието, седем дни в седмицата, е нещо хубаво. Тони Кийт Джоунс е собственик на две будки за вестници в центъра на Ковънтри в постиндустриалната историко-географска английска област Мидландс. Той се оплаква, че местните власти погрешно не обръщат внимание на най-голямото нощно безпокойство на малък бизнес като неговия - по-високите равнища на престъпността. \"Ние имаме много сериозни проблеми с кражбите през нощта, казва Джоунс. Престъпниците крадат от търговците на дребно в центъра на града и не получават никакво наказание, като изключим някой и друг укор. Освен ако не ги хванат милиони пъти, полицията не прави нищо по въпроса.\" Доклад на властите в британската столица от 2016 г. установи \"употреба на алкохол при по-голям дял от престъпленията в Лондон през нощта, отколкото през деня\", както и че \"има тенденция районите с най-много насилие с пострадали хора през нощта да бъдат тези със силна нощна икономика\". В САЩ, Ню Йорк - градът, който никога не спи - си назначи кмет за през нощта. От 2018 г. г-жа Ариел Палиц официално е старши изпълнителен директор на Службата за нощния живот към кметството. Палиц идва от нощния развлекателен бизнес и е съгласна за предизвикателствата, пред които са изправени онези, които правят бизнес през нощта. \"Самата аз бях собственик нощен клуб в Ню Йорк 10 години. Така че мога да ви кажа от личен опит. Aко беше лесно, всеки щеше да се справя\", твърди тя. \"Нощната икономика в Ню Йорк генерира 35.1 милиарда долара от икономическа дейност и близо 700 милиона долара приходи от местни данъци.  Нюйоркската полиция  разви нова философия - тя прилага посреднически подход, вместо да задържа хора и да налага закона със сила.\"      Но както и с икономиката, има няколко въпроса за това как е изграждана тази нова икономика и - нещо важно - кой получава заплащане и кой не. \"Нощните заведения правят много пари от неплатен труд като моя\", казва Дженан Юнис, която е колоректален хирург през деня и неплатен комик през нощта. Тя изнася представления на някои от най-известните комедийни сцени в Лондон. \"Трябва да има нещо тъмно в душата ми, но аз винаги съм работила през нощта. Цяла индустрия като моята процъфтява от неплатен труд - и ние съществуваме в сенките\", доверява Юнис. \"Собствениците на заведения може да получават все повече пари от програми на местните власти, но ще осигури ли някоя от тях реален растеж в дългосрочен план? Колко от тези пари отиват при онези, които генерират тази стойност\", пита тя. Много културни центрове бързо изчезват. Във Великобритания 44% от нощните клубове са затворили през периода 2005 - 2015 г., а 25% от пъбовете са били сполетени от същата участ от 2001 до 2016 г. по данни на Кралския институт за градско планиране. Алекс Грийн от групата за пазарни проучвания IBS World събира статистика от целия свят. Той казва, че нощните клубове във Великобритания намаляват от пет години. \"Това се дължи на променящите се потребителски предпочитания, модели на пиене, полицейския отговор, както и на обществения натиск, оплакванията от шума и антисоциалното поведение\", обяснява Грийн. Има логика. Отново в Сохо, рано сутринта, от клубовете не излизаме толкова много хора, колкото преди едно десетилетие - може би аз съм част от изчезващото твърдо ядро на посетителите на нощни клубове. /БТА", "date": "2019.11.19", "title": "Колко е важно едно питие: \"нощната икономика\" е следващата голяма стъпка за Лондон"}
{"url": "https://www.dnevnik.bg/bulgaria/2019/11/19/3994555_boris_bonev_triabva_da_e_zam-predsedatel_na/", "text": "Старият нов председател на Столичния общински съвет Елен Герджиков коментира пред БНТ, че независимият общински съветник, който бе и кандидат за кмет Борис Бонев трябва да получи зам.-председателски пост, за да може неговите избиратели да имат адекватно представителство. Герджиков отрече тази му теза да има нещо общо с това, че евентуално Бонев е подкрепил него за поста, което самият Бонев отрича, но също така отказва да разкрие за кого е дал гласа си. И двамата подкрепят възможността за вбъдеще гласуването в СОС да е явно. Според Герджиков в случая става дума за интрига, която \"Демократична България\" се опитва \"да спретне\" на Борис Бонев и тя е некоректна и несправедлива. Ако ме е подкрепил, означава че е отказал да влезе в политическото клише и неговото желание е политическите спорове да бъдат заменени с конкретни разговори за политики за града, обяви председателят на общинския съвет. На въпроса защо ако ГЕРб демонстрира такава щедрост към Бонев нейни представители оглавяват повечето комисии в общинската, Герджиков обясни, че нито от БСП, нито от \"Демократична България\" са поискали председателски постове и целта им била да се представят за опозиция и така да избегнат носене на отговорност. За подалия оставка директор на \"Топлофикация София\" Герджиков обясни, че разбира се причините не са само лични, както бе обявено, но защити договора на общинското дружество за продажба на произведения от нея ток на енергийната борса с компанията на Христо Ковачки с  \"Гранд енерджи дистрибюшън\". Обясни, че този договор минимизирал борсовите рискове. Одитът показал, че този договор е напълно законен, но е бил сключен без знанието на общинския съвет, което пораждало \"известно недоверие\". Герджиков обяви и че част от парите на топлофикационното дружество, депозирано във фалиралата КТБ, ще бъдат върнати. Точният размер на сумата щял да се разбере утре, а тя щяла да отиде веднага за погасяване на краткосрочните дългове на компанията към газовия доставчик \"Булгаргаз\". Обяви, че новото ръководство на софийската топлофикация заедно с ЕБВР (кредитор на дружеството - бел. ред.) трябва спешно да избере с публична процедура външен мениджър на задлъжнялата компания, който да се нагърби с нейната модернизация.", "date": "2019.11.19", "title": "Борис Бонев трябва да е зам.-председател на общинския съвет, смята Елен Герджиков"}
{"url": "https://www.dnevnik.bg/video/deniat_s_veselin_dremdjiev/2019/11/19/3994561_toma_belev_dosega_nikoi_ne_si_e_pozvoliaval/", "text": "Досега парк \"Витоша\" си е увеличавал площта четири пъти от 1934 г. насам. Последният случай е от 1991 в района на Железница по посока на Плана. Досега никой не си е позволява такова кощунство да ореже територията на парка. Това коментира в предаването \"Денят с Веселин Дремджиев\" по ТV+ и TV1 Тома Белев, общински съветник и бивш директор на парка. Напомни, че паркът не е важен само за София, но е част от природозащитната история на Европа като първия защитен парк на Балканите. Намаляването на площта му е с цел застрояване заради голямото търсене на площи в периферията на Витоша.", "date": "2019.11.19", "title": "Тома Белев: Досега никой не си е позволявал кощунството да ореже парк \"Витоша\""}
{"url": "https://www.dnevnik.bg/photos/2019/11/19/3994282_fotogaleriia_svetovnite_snimki_na_denia_-_19_noemvri/", "text": "Протест срещу правителството на Чили в Сантяго.", "date": "2019.11.19", "title": "Фотогалерия: Световните снимки на деня - 19 ноември 2019 г."}
{"url": "https://www.dnevnik.bg/sport/2019/11/19/3994577_totnum_uvolni_maurisio_pochetino/", "text": "Тотнъм\" уволни мениджъра си Маурисио Почетино. Раздялата с аржентинския специалист идва пет месеца след участието във финала на Шампионската лига. \"Изключително неприятно ни е да направим тази промяна. Това не е решение, което ръководството взе леко\", заяви президентът Даниел Леви. \"Шпорите\" посочват, че неубедителните резултати в първенството в края на миналия сезон и в началото на този са били \"изключително разочароващи\". След три победи в 12 мача \"Тотнъм\" е 14-и във Висшата лига. Леви посочва, че макар и много трудно, решението е взето с идеята, че защитава интересите на клуба. Според информации в английските медии аржентинецът ще получи 12.5 млн. долара неустойка.      Почетино дойде в \"Тотнъм\" от \"Саутхемптън\" през май 2014 г. За пет години той помогна на \"шпорите\" да стъпят на по-високо стъпало и да се утвърдят в челото на Висшата лига. В това време \"Тотнъм\" стана веднъж втори и два пъти трети в първенството. Силните резултати доведоха до твърдения, че аржентинецът е цел на \"Реал\" (Мадрид) и \"Манчестър юнайтед\". \"Маурисио и щабът му завинаги ще останат част от нашата история\", каза Леви. \"Имам най-голямо уважение към начина, по който той се справи с трудните времена, когато играехме далеч от дома, докато се строеше нашият нов стадион, както и за топлината и положителното настроение, които той ни донесе\", заяви президентът на клуба. През пролетта  воденият от Почетино отбор направи незабравим обрат срещу \"Аякс\"  в полуфинала в Шампионската лига. \"Тотнъм\" изоставаше с 0:3 общ резултат след първото полувреме на реванша в Амстердам, но със силна игра и  три гола на Лукас Моура  влезе в историята. Този сезон обаче \"шпорите\" са на другия полюс и минават през трудности. В Шампионската лига те загубиха с 2:7 от \"Байерн\" в Лондон.", "date": "2019.11.19", "title": "\"Тотнъм\" уволни Маурисио Почетино"}
{"url": "https://www.dnevnik.bg/sport/2019/11/19/3994600_vij_cveta_na_kojata_mi_silnoto_poslanie_na_holandski/", "text": "Жоржиньо Вайналдум попадна в светлината на прожекторите в последната вечер от квалификациите за Евро 2020. Холандският полузащитник привлече вниманието, но не с хеттрика си срещу Естония, а заради посланието след първия си гол. Футболистът на \"Ливърпул\" откри резултата в шестата минута, след което отправи ясен жест със съдействието на съотборника си Франки де Йонг. Вайналдум посочи с пръст цвета на кожата на ръката си и на тази на сънародника си. Жестът дойде в разгара на темата за расизма в световния футбол. Обсъждането ѝ се засили покрай  скандалите около мача между България и Англия  и продължи с  още много случаи из Европа .  ", "date": "2019.11.19", "title": "Виж цвета на кожата ми: силното послание на холандски футболни национали"}
