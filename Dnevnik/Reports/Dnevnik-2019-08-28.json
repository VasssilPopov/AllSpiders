{"url": "https://www.dnevnik.bg/bulgaria/2019/08/28/3956120_kratki_novini_ot_nachaloto_na_godinata_ima_8_sluchaia/", "text": "                         Петима души от Областната дирекция по безопасност на храните в Бургас са задържани за корупция при акция на ГДБОП. Сред арестуваните е и шефът на дирекцията Георги Митев, който е бил доведен с цивилна охрана и кола на жандармерията. Само преди месец шефът на отдел \"Здравеопазване и хуманно отношение към животните\" в Бургас беше отстранен от длъжност след проверка на изпълнените процедури по овладяване на африканската чума по свинете в региона. КАТ-Бургас няма да работи с граждани всеки последен петък На 30 август след 12 ч. КАТ-Бургас няма да обслужва клиенти на гише \"Регистрация на МПС\" заради профилактика на системите, съобщава областанат дирекция на МВР. На Гише 3 ще се издават транзитни табели. По същата причина занапред всеки последен петък на месеца гишето няма да аботи с граждани след 13 ч. От началото на годината има 8 случая на листериоза в България За цялата минала година те са 8, а за 2017 – 12, каза в ефира на Би Ти Ви д-р Атанас Мангъров, специалист по инфекциозни болести. Последният случай е от Стара Загора, където 56-годишен мъж се лекува вече повече от три месеца. При друг случай 18-годишен младеж от Благоевград се е заразил с бактерията в САЩ, където е бил на бригада. Близо 10 дни е бил в кома, но се е възстановил. Наскоро взрив на заразата бе открит в Андалусия, който засегна над 100 души. Заразата става чрез консумация на месо и други продукти, които не са топлинно обработени. Местните избори ще струват 70.7 млн. лв.  Правителството одобри план-сметката за разходите по подготовката и произвеждането на първи и втори тур на изборите за общински съветници и за кметове през 2019 г. на стойност 70.7 млн. лв. Парите са за отпечатване на избирателни списъци, книжа, бюлетини, възнаграждения на членовете на избирателни комисии, разяснителна кампания. Парите са с 20 млн. лв. повече от предишните местни избори, а причина е увеличеното заплащане на членовете на общинските и секционните избирателни комисии. Българин на 37 г. е бил убит в сбиване на остров Родос В него са участвали четирима мъже, рано сутринта днес на гръцкия о. Родос, съобщи в. \"Катимерини\", цитиран от БНР. По данни на полицията инцидентът в централната част на град Родос е бил в две фази. Жертвата и негов полски приятел на 38 г. са били нападнати от 53-годишен грък и украинец на 52 г. След като са били разтървани, нападателите се върнали с бухалки и украинецът нанесъл смъртоносен удар на българина с нож, съобщи в. \"Прото тема\". Нападателите са задържани.", "date": "2019.08.28", "title": "Кратки новини: КАТ-Бургас няма да работи с граждани всеки последен петък"}
{"url": "https://www.dnevnik.bg/razvlechenie/2019/08/28/3956103_netfliks_ne_uspia_da_dogovori_shiroko_razprostranenie/", "text": "Дори гангстерски филм на Мартин Скорсезе с участието на Робърт де Ниро и Ал Пачино не може да подобри търканията между \"Нетфликс\" и големите киновериги. Стрийминг платформата се отказа от широко разпространение на новия филм на режисьора \"Ирландецът\", пише \"Ройтерс\". Заглавието, за което вече се говори като за претендент за наградите \"Оскар\", ще бъде показано в независими кина в САЩ едва за 26 дни, преди да стане достъпно за абонатите на \"Нетфликс\". При все това от стрийминг платформата обявиха, че ще задържат филма в киносалоните за неопределен период и след качването му онлайн. \"Нетфликс\" планираха по-конвенционално разпространение на \"Ирландецът\", но стигнаха до задънена улица в преговорите с големите киновериги като AMC Entertainment Holdings Inc и Cineplex Inс по информация на \"Холивуд рипортър\". Киноверигите предпочитат 90-дневно разпространение, преди заглавията да бъде показани другаде, а политиката на \"Нетфликс\" е продукциите да стават по-бързо достъпни за техните абонати. Разпространението на \"Ирландецът\" по независимите кина започва на 1 ноември и няма да повлияе на това дали филмът ще може да се състезава за награди. В същото време обаче решението ще се отрази и напрегнатите взаимоотношения между режисьорите, които предпочитат филмите им да бъдат видени във възможно най-много кина, и стрийминг платформите, които променят традиционните бизнес модели на Холивуд. По-рано през годината Де Ниро, който е и продуцент на филма, заяви пред \"Ройтерс\", че той, Скорсезе и останалите продуценти се надяват \"Ирландецът\" да \"достигне колкото е възможно повече кина\".  Лентата ще открие филмовия фестивал в Ню Йорк  на 27 септември. Още преди да бъде показан публично, филмът вече влиза в няколко класации на критици за основните претенденти на наградите \"Оскар\". \"Ирландецът\" е определен на страницата на фестивала като \"богато пресъздадена епика на американската престъпност\". Действието в него се развива в продължение на няколко десетилетия. Във филма се разказва за мистериозното изчезване през 1975 г. на синдикалния лидер Джими Хофа, изигран от Ал Пачино.  Разпространението на \"Ирландецът\" е подобно на това на \"Рома\" на Куарон, който беше пуснат по кината едва за 23 дни. Филмът спечели 3 награди \"Оскар\", но не успя да грабне най-желаното отличие за най-добър филм.", "date": "2019.08.28", "title": "\"Нетфликс\" не успя да договори широко разпространение на новия филм на Скорсезе"}
{"url": "https://www.dnevnik.bg/sport/2019/08/28/3956153_cska-sofiia_zapochva_stupki_kum_poluchavane_na/", "text": "ЦСКА-София\" обяви, че започва стъпки в стремежа да получи зелена светлина за строеж на нов стадион на мястото на \"Българска армия\". От клуба обявиха в сайта си, че първата крачка ще е среща с представители на Министерството на младежта и спорта. На нея ще се обсъди и инициира бъдещото публично-частно партньорство с държавата, посочват червените. Реакцията на клуба идва в отговор на думите на кмета на София  Йорданка Фандъкова, която обяви, че не съществуват пречки за изграждането на нов стадион  на мястото и в границите на настоящото съоръжение. Според информацията в четвъртък представители на министерството на спорта и на клуба ще се срещнат с главния архитект на София Здравко Здравков и там червените ще заявят идейния си проект за одобрение. \"Уважаема г-жо Фандъкова, от името на цялата армейска футболна общност ви молим искрено да ни окажете съдействие за синхронизирането на тези процедури между отделните институции и по-бързото издаване на \"виза за проектиране\" от главния архитект, което е първият и задължителен ход на този етап за реализиране на инвестиционния проект\", пишат от клуба в сайта си. Червените вярват, че \"ползотворното сътрудничество с държавните институции и демонстрираните от всички страни добра воля и желание ще доведат до конкретни и успешни действия\". Темата за новия стадион беше сред ключовите при  обсъждането на устройствения план на Борисовата градина . Миналия петък  \"ЦСКА-София\" изпрати писмо до министъра на спорта Красен Кралев , в което изразява притесненията си около \"Българска армия\". Червените посочиха, че са срещнали добри намерения, но очакват реални действия от държавата, като акцентират, че не искат финансова помощ, а съдействие за получаване на зелена светлина за строеж. Кралев отвърна с коментар под публикация във \"Фейсбук\", че  очаква клубът да представи инвестиционните си намерения . \"Това е наистина една манипулация - няма подобно нещо (че има пречка). Ние сме обявили и сме готови, и главният архитект го е заявил, че в рамките на чашата - такова е желанието и на собствениците на клуба, стига да са готови с проекти и финансиране - няма никаква пречка да се реновира или изгради. Отново ще кажа - имаме такова съгласие всички, че това може да стане в рамките на съществуващите граници за момента и няма никакви граници за това\", заяви Фандъкова във вторник. Собственикът на клуба  Гриша Ганчев заяви пред \"Капитал\" преди месец, че вече има осигурено финансиране  - 10 милиона евро собствени средства и 20 милиона от датски инвестиционен фонд. Червените представиха в сайта си няколко проекта, изработени от различни архитектурни студиа, за това как би изглеждал стадионът. В момента \"Българска армия\" е собственост на \"Сердика спортни имоти\" ЕАД под шапката на спортното министерство, а \"ЦСКА-София\" има договор за наем за 10 години (с надежда да бъде удължен) срещу 62 хиляди лева без ДДС на месец и задължителна инвестиционна програма от 1.1 милиона лева (без ДДС).     ", "date": "2019.08.28", "title": "\"ЦСКА-София\" се задейства в търсене на разрешение за строеж на нов стадион"}
{"url": "https://www.dnevnik.bg/evropa/2019/08/28/3956114_kakvo_e_prorogaciia_na_parlamenta_i_kak_vodi_do/", "text": "Премиерът Борис Джонсън поиска от кралицата да замрази работата на парламента за няколко седмици и така да постави депутатите пред свършен факт да нямат време за предотвратяване по законодателен път на Брекзит без сделка. (Повече за решението му  четете тук .) Процедурата, известна с латинския термин пророгация, вкара  Елизабет Втора  директно в окото на политическата буря около напускането на ЕС, след като досега Бъкингамският дворец се въздържаше да заема позиция по референдума от 2016 г. и хода на преговорите с Брюксел. Повечето депутати от Камарата на общините са против хаотичен Брекзит и може да се опитат да го предотвратят, когато се съберат в понеделник след лятната ваканция. Бившият консервативен премиер сър  Джон Мейджър  заплаши да отиде в съда, за да попречи на Джонсън да блокира парламента. В сряда рязко се засилиха твърденията от последните дни, че премиерът ще опита някъде около 9-10 септември да задейства  , която да продължи до 14 октомври, когато би трябвало да е годишното обръщение на монарха към двете камари и елита на Обединеното кралство. Така няма да остане технологично време за предотвратяване на Брекзит без сделка в нощта на 31 октомври срещу 1 ноември. Няма време и за ратифициране преди този срок на евентуална нова сделка с останалите 27 страни от ЕС. Камарата на общините ще се събере на 14 октомври (понеделник) а 17-18 октомври (четвъртък-петък) същата седмица е последният Европейски съвет  преди Брекзит. Последния път, когато е прилаган този политически мотивиран ход за заобикаляне на парламента, е през 1948 г. - когато Камарата на лордовете отказва да одобри закон, припомня Би Би Си. От десетилетия няма прецедент пророгацията да е продължавала повече от месец. От 80-те години насам прекъсването не е надхвърляло 2 седмици и обикновено дори е по-малко от седмица. Какво е пророгация Пророгация не означава разпускане, а само спиране работата на парламента. Това обикновено се случва веднъж годишно за кратко време - някъде през април или май. През това време спира всякаква дейност в Уестминстър, поради което повечето проектозакони, които не са довършени, обикновено \"умират\", макар че придвижването на някои текстове може да продължи в следващата сесия, ако има споразумение за това. Зададените от депутатите въпроси остават без отговори и нищо не се предприема по тях след това. Не могат да се предприемат никакви процедури или да се отправят въпроси. Депутатите не могат да проверяват или да дебатират дейността на правителството чрез парламентарни комисии и да предлагат проектозакони и проекти за решения на парламента. Комисиите за избор и одобряване на ключови държавни служители продължават да проверяват кандидати, но не се събират на заседания. Депутатите продължават да заемат постовете си, а министрите - да работят, но няма дебати и гласувания в парламента. Това е разликата от разпускането на Камарата на общините - тогава всички депутати напускат постовете, за да започнат кампания за предстоящите парламентарни избори. Има ли право премиерът да затвори парламента На теория - да. Няма нужда депутатите да одобряват пророгацията, защото това е правомощие на монарха. Елизабет II взима решението по препоръка на своя премиер. Затова се смята, че за един министър-председател с твърдо намерение да докара страната до  Брекзит без сделка  е достатъчно да убеди кралицата, че правилният ход в настоящия момент е драстично да намали влиянието на депутатите над събитията. Щом парламентът не заседава, депутатите няма да могат да блокират хаотичен Брекзит дори с цената на вот на недоверие към премиера. Джеръми Хънт, едно от най-често спряганите имена за преходен премиер при евентуално отстраняване на Борис Джонсън в следващите 2 месеца, категорично изключи да прибягва до пророгация. Джонсън от своя страна казва \"не изключвам нито една възможност\". Колко спорен е такъв ход Цялото внимание ще се стовари върху кралицата, защото молбата на премиера е съвсем ясна и ще я вкара в сърцевината на споровете за Брекзит. Процедурата за повече от последните 100 години е чиста формалност, която Бъкингам е одобрявал, но в сегашната ситуация Елизабет II ще трябва сериозно да помисли дали да не отхвърли молбата на Джонсън. Основният мотив не е дали Елизабет II е \"за\" или \"против\" оставането в ЕС, а че без работещ парламент става много по-трудна подготовката и преминаването през Брекзит без сделка. Правителството ще продължи към крайната си цел, но няма да може да прокарва закони за смекчаване на кризата, която ще предизвика, включително защото няма да разполага законно с повече финанси и ресурси. Референдумът от 2016 г. определи страната да напусне ЕС, но след това бе решено, че окончателното одобрение за начина, по който да стане това, е в ръцете на депутатите, а в момента повечето от тях са против Брекзит без сделка. Така има и известно противоречие за демократичността на пророгацията - от една страна, тя реализира волята на мнозинството гласоподаватели от лятото на 2016 г., от друга, се отнема право на народните представители, потвърдено от съда. Може ли да бъде спряна пророгацията Джон Мейджър смята, че кралицата все пак ще даде одобрението си, защото отказът би създал конституционно напрежение. Молбата на Джонсън към нея може да бъде оспорвана в съда, но решението на монарха - не. Премиерът обаче е убеден, че заплахата за съдебна процедура за спиране на предложението му е абсурдна и правните му съветници са стигнали до заключение, че имат превес доводите за законност на действие за замразяване работата на парламента.", "date": "2019.08.28", "title": "Какво е пророгация на парламента и как води до хаотичен Брекзит"}
{"url": "https://www.dnevnik.bg/sviat/2019/08/28/3956112_djonsun_poiska_kralicata_da_zamrazi_parlamenta_niama/", "text": "Британският премиер Борис Джонсън е поискал кралица Елизабет Втора да \"замрази\" сесията на парламента, така че депутатите да не успеят да предотвратят Брекзит без сделка. Това съобщиха по-рано днес репортери ветерани от Би Би Си и \"Гардиън\", преди минути го обяви и самият той. Парламентът трябва да се събере идната седмица и вероятно ще бъде разпуснат през следващата - около 10 или 11 септември. Това ще бъде обявено с решение на кралицата - т.нар. \"пророгация\" е част от прерогативите на монарха и като повод ще бъде използвана кралската реч, с която се слага начало на новата сесия на парламента. Тя ще бъде насрочена за 14 октомври - точно преди  Европейския съвет на 17-18 октомври  и две седмици преди датата на Брекзит. Това ще даде на депутатите достатъчно време да дебатират по евентуална друга сделка за Брекзит, ако такава бъде одобрена на Съвета, но не и да спрат  Брекзит без сделка . По-рано тази седмица изтекли имейли, видени от \"Обзървър\", показаха, че премиерът Джонсън търси правен съвет може ли да разпусне парламента за пет седмици и новата сесия да започне в средата на октомври. Такъв ход трябва да бъде одобрен от церемониалния Таен съвет на кралицата - високопоставени съветници, които са членове на двете камари на парламента. Какво може да направи опозицията Вчера депутати, които са против Брекзит без сделка, се събраха, за да обсъдят как биха могли да използват парламентарни процедури, за да принудят премиера да поиска ново отлагане на излизането от ЕС. Лидерът на лейбъристите Джеръми Корбин коментира, че първите стъпки вече са предприети. (Повече за тази среща  четете тук. ) Подобен ход парламентът направи през април - тогава депутатите гласуваха закон, който задължи премиера  Тереза Мей  да поиска отлагане на излизането. Те се надяват да успеят да направят същото другата седмица - във вторник или сряда, като евентуално отменят планираната кратка почивка, която по традиция се прави в края на септември за партийни конференции. Председателят на парламента Джон Бъркоу ще го разреши, убедени са източници на Би Би Си от тези среди. Друга опция е да се гласува вот на недоверие, който направо да свали правителството. За Корбин това е предпочитаният вариант - той ще стане временен премиер като лидер на втората парламентарна сила, ще свика предсрочни избори и ще започне кампания за втори референдум (поне така казва, но досега пропусна много възможности да тръгне в тази посока.) За либералмодекратите и някои тори обаче идеята Корбин да стане министър-председател, дори временно, е нещо недопустимо. Освен това дори предсрочни избори може да бъдат в полза на Джонсън - източник на \"Файненшъл таймс\" казва, че ако се гласува вот на недоверие, премиерът ще подаде оставка, ще разпусне парламента и ще насрочи изборите за седмицата между 1 и 5 ноември. Честно казано, безобразие \" Решението на премиера  е доста съмнително, и, честно, казано, безобразно. Той е пределно наясно, че се намираме в национална криза. Знае много добре, че парламентът се притеснява от възможността за Брекзит без сделка и това няма кой знае колко общо с началото на новата сесия\", коментира пред Би Би Си консервативният депутат Доминик Грийв. \"За хора като мен ще бъде много трудно да запазят доверието си в това правителство и разбирам защо лидерът на опозицията би поискал вот на недоверие. Винаги съм смятал, че да бъде свалена администрацията на партия, от която съм част, е нещо, до което бих прибегнал само в краен случай. Оставам на това мнение и не ми се иска да го правя, ако има начин да се избегне. Но ако няма начин да се избегне, това може да е единствената ми възможност\".      \"Това е скандална обида към демокрацията. Не можем да го допуснем\" заяви вицепредседателят на Лейбъристката партия Том Уотсън. \"Ако депутатите не се обединят, за да го спрат (Джонсън), днешният ден ще остане в историята като мрачен ден за британската демокрация\", коментира премиерът на Шотландия  Никола Стърджън. \"Борис Джонсън се опитва да употреби Кралицата, за да концентрира властта в свои ръце - това е изключително опасен и безотговорен начин да се управлява\", каза лейбъристкият депутат Ивет Купър. \"Лидерът на торите няма мандат, нито мнозинство и се държи като диктатор\", заяви парламентарният лидер на Шотландската национална партия Иън Блекфорд. Курсът на лирата Британската валута падна до най-ниската си стойност за последните шест дни, достигайки 1.2156 долара и 91.265 пенса за евро. \"За да се възстанови лирата, депутатите, които са против Брекзит без сделка, ще трябва да се стегнат в първите седмици на септември\", коментира пред \"Ройтерс\" стратегът за \"Номура\" Джордан Рочестър. Според него рискът от Брекзит без сделка се е повишил до 44% от 40%.", "date": "2019.08.28", "title": "Джонсън поиска кралицата да \"замрази\" парламента, за да няма кой да спре Брекзит без сделка"}
{"url": "https://www.dnevnik.bg/biznes/2019/08/28/3956125_kabinetut_otpusna_28_mln_lv_za_shtetite_ot/", "text": "Правителството одобри допълнителни средства в размер до 28 млн. лв. за обезщетения на свинекомплексите, засегнати от заболяването африканска чума по свинете. С около 1 млн. лв. от общата сума ще бъдат покрити и разходите за дезинфекция на личните стопанства в 20-километровите зони около промишлените комплекси и в зоните с висок епизоотичен риск. Част от парите ще отидат за стимули за откриване на умрели диви животни, за унищожаване на суровини, фуражи и други мерки. Досега заболяването е установено в 7 големи ферми - в селата Караманово, Николово, Голямо Враново и Бръшлен в русенско, силистренските Попина и Ветрен, както и свищовското Българско Сливово, на които се пада около 20% от свинепроизводството в страната. Министърът на земеделието Десислава Танева каза, цитирана от БТА, че тези средства са част от прогнозните разходи в размер на 23 млн. евро, поискани от Европейската комисия на 14 август. След одити и проверка Еврокомисията ще покрие 75% от разходите. В последните две седмици няма нито едно регистрирано огнище при домашните прасета, подчерта Танева. За целия август са регистрирани 5 огнища при 28 през юли. \"Очевидна е тенденцията на рязък спад\", коментира министърът. При дивите свине към настоящия момент са обявени 43 инфектирани зони в 10 области. Със заложени 450 капана и индивидуален отстрел популацията на дивата свиня е намалена с около 2000 бр, каза Танева. По данни на БАБХ дивите прасета общо са над 90 хил. Изплащането на обезщетения за семействата, умъртвили прасетата, отглеждани за лично ползване, ще започне от 1 септември, увери земеделският министър. \"В размер на 1 млн. лв. ще се направи корекция по бюджета на министерството за представяне на средствата за това изплащане\", поясни Танева, цитирана от \"Фокус\". Обезщетението е 300 лв. на дезинфекциран двор като получателят се задължава в продължение на 1 г. да не гледа прасе. Всички мерки, прилагани в България, съответстват на стратегията на ЕС за борба със заболяването, изготвена още през 2015 г., увери Танева. На 10 септември България е домакин на 14-та годишна експертна среща по тази тема с участието на комисаря по здравеопазването и храните Витенис Андриукайтис и поне петима ресорни министри от държави - членки. Вижте къде са огнищата на интерактивната карта, поддържана от Българската агенция за безопасност на храните.", "date": "2019.08.28", "title": "Кабинетът отпусна 28 млн. лв. за щетите от африканската чума по свинете"}
{"url": "https://www.dnevnik.bg/biznes/2019/08/28/3956126_mejdu_40_i_50_incidenta_ima_v_bdj_vseki_mesec/", "text": "Инцидентите с влакове на БДЖ всеки месец са между 40 и 50. Това са данни, които не са се променили през последната година, но се очаква в следващата да намалеят благодарение на ремонтите, които се правят на остарелите вагони. В това увери в ефира на БНР председателят на съвета на директорите на \"Холдинг БДЖ\" Григорий Григоров. Той посочи, че заради остарялата техника на компанията за изпълнение на графика на ден не достигат около 15 вагона. Общо на ден са нужни 128. Обясни, че в холдинга основен проблем е вътрешната организация на ремонтите. Компанията разполага с около 300 вагона на средна възраст 35 години. През първите осем месеца на годината се ремонтирани 100, а до края на годината се очаква това да стане с още 50. Григоров очаква това да подобри изпълнението на графика.  В бюджета на компанията за тази година са заложени 64 млн. лв. за подобряване на техническото състояние на компанията, като Григоров обясни, че вероятно не всички ще бъдат използвани, \"защото поръчките вървят бавно\". През следващата седмица се очаква БДЖ да обяви обществена поръчка за 40 нови вагона, като те ще бъдат използвани по дългите линии - София - Варна и София - Бургас, по които сега се пътува дълго. До края на септември или началото на октомври ще бъде обявена поръчка за нови 6 локомотива или 10, които ще могат да се движат с до 160 км/ч, които се очаква да бъдат доставени до година, обяви Григоров. Той призна, че в компанията има обявени обществени поръчки, \"чиято ефективност буди известно съмнение\". Затова сега им се правел анализ и те ще бъдат или прекратени, или преформулирани, така че да свършат тази работа, за която са били предназначени. Той не уточни за кои поръчки говори. Наскоро \"Капитал\" съобщи, че другата компания в холдинга - ННКЖИ, отново осигурява поръчки за доставка на релси на близки до осъдения бивш депутат от ДПС Илия Илиев. Повече по темата четете  тук . Предстои БДЖ да обяви новия си график, който по думите на Григоров ще бъде по-добър. По дългите маршрути ще има по-малко спирки, за връзките между Северна и Южна България ще се изчаква по-малко.", "date": "2019.08.28", "title": "Между 40 и 50 инцидента има в БДЖ всеки месец"}
{"url": "https://www.dnevnik.bg/biznes/2019/08/28/3956185_kabinetut_dade_garanciia_za_zaema_za_gazovata_vruzka_s/", "text": "Министерският съвет одобри на днешното си заседание проект на гаранционно споразумение между Република България и Европейската инвестиционна банка (ЕИБ) за до 215 млн. лв., с които да се финансира частично изграждането на газова връзка с Гърция. Заемът ще бъде изтеглен от Българския енергиен холдинг с период на усвояване 3 г. и срок на погасяване 25 г. Прогнозните инвестиционни разходи по проекта възлизат общо на 240 млн. евро без ДДС. Част от парите ще дойдат под формата на безвъзмездно финансиране от Европейската енергийна програма за възстановяване и от Оперативна програма \"Иновации и Конкурентоспособност\", както и от собствен капитал на акционерите от проектната компания \"Ай Си Джи Би\" АД (с акционери с равни дялове Българския енергиен холдинг и гръцкото инвестиционно дружество IGI Poseidon. Предоставянето на държавна гаранция по заемните споразумения във връзка с финансирането на интерконектора е предвидено със Закона за държавния бюджет за 2019 г. Тръбата е с обща дължина 183 км от Стара Загора до Комотини, от които 140 км са на българска територия. Предвиденият първоначален капацитет на интерконектора е 3 млрд. м3/год., а максималният до 5,5 млрд. м3/год. на следващ етап. първата копка беше направена през май, а въвеждането в експлоатация се очаква догодина. Газовата връзка има стратегическа роля за постигането на реално разнообразяване на източниците за доставка на природен газ за България и Югоизточна Европа. Чрез изграждането й България ще получи достъп до алтернативни на руските доставки на газ от Каспийския регион, както и до съществуващи и бъдещи терминали за втечнен природен газ. Необходимостта от изграждането й на интерконектора, който да прекъсне зависимостта на България от руския газ, пролича при газовата криза през зимата на 2009 г., когато Русия спря транзита през Украйна.", "date": "2019.08.28", "title": "Кабинетът даде гаранция за заема за газовата връзка с Гърция"}
{"url": "https://www.dnevnik.bg/kultura/2019/08/28/3956170_roman_na_bulgarska_pisatelka_shte_se_izuchava_v/", "text": "Романът \"Сабазий\" на българската писателка Кристин Димитрова ще се преподава в Мексико. Той е включен в курс по европейска литература в Националния автономен университет в столицата на страната. Новината беше обявена от самата авторка в личния й профил във фейсбук. Пред \"Дневник\" Кристин Димитрова разказа, че е научила за това от преводача на книгата - Рейнол Перес Васкес. За момента писателката не може да каже името на преподавателя, който е включил романа в своя курс по европейска литература. Националният автономен университет е едно от най-престижните висши учебни заведения в Мексико. Книгата се занимава с темата за прехода, пречупена през мита за Сабазий (Дионис), който е обвързан с Орфей. През 2006 г. ръкописът на бъдещото заглавие печели анонимен национален конкурс на издателство \"Инк\" за писане на роман като част от международната програма \"Митовете\" на шотландското издателство Canongate. Книгата излезе в Мексико през 2017 г. в поредицата Coleccion Cultura Universitaria на издателството на Националния автономен университет в Мексико сити.  Познанството на Кристин Димитрова с преводача Рейнол Перес Васкес датира от годините, в които той е студент в България. \"Свърза ни някой от \"пишещите братя\" и започнахме да си разменяме неща. Той е превеждал мои стихове, а преди 10 години му подарих \"Сабазий\", разказа писателката. \"Романът беше добре приет в Мексико, но там той беше и добре представен\", изтъкна Димитрова. \"Излезли са добри рецензии, а знам и за хора, които са купували по 3-4 бройки, за да подаряват на приятели.\" \"В България от време на време някой надава вой как никой не описа прехода както трябва\", отбеляза Димитрова. По нейни думи може никоя книга да не е успяла да опише прехода \"както трябва\", но \"Сабазий\" е една от книгите, които се занимават с тази тема. \"Не съм сигурна, че в България книгата беше прочетена с доверие\", каза още писателката. Димитрова заяви, че никога не си е представяла как книгата може да потръгне в Мексико, но отдава това на паралела между българското и мексиканското задкулисие. \"Изглежда, мексиканците се припознаха в нея\", завърши тя. Кристин Димитрова е един от най-известните български писатели в чужбина. Участвала е на редица литературни фестивали. Нейни произведения се преведени в повече от 20 страни по света. Романът \"Сабазий\" е публикуван и в Русия, Румъния и Германия.", "date": "2019.08.28", "title": "Роман на българска писателка ще се изучава в мексикански университет"}
{"url": "https://www.dnevnik.bg/sport/2019/08/28/3956166_boiko_borisov_prenese_futbolnite_si_obeshtaniia_kum/", "text": "Пет дни след  посещението си на стадиона на \"Арда\" в Кърджали  министър-председателят Бойко Борисов насочи вниманието си към Пловдив и направи нова серия обещания за държавна подкрепа на футболните клубове, макар и без конкретика. Той присъства на събитието, с което официално беше възобновен строежът на стадиона на \"Ботев\". Пред десетки запалянковци се появиха още министърът на младежта и спорта Красен Кралев, кметът на града Иван Тотев и президентът на БФС Борислав Михайлов. Собственикът на \"Ботев\"  Георги Самуилов, който е собственик на \"Инса ойл\" , заяви, че изпълнява обещанието си да продължи строежа на \"Христо Ботев\". \"Това е исторически ден, който всички ще запомним. \"Ботев\" ще изгради този стадион, той ще получи четвърта категория от УЕФА. Това означава, че държавата подпомага тези проекти\", каза той, без да посочва подробности. Борисов също не говори как държавата ще помогне, но заяви, че това ще стане на по-късен етап. \"Строителите да се стягат да работят. В цял свят собствениците и частниците, които управляват клубовете, правят стадионите, но ние ще помогнем, като ви видя, че напредвате. Докато така стои кранът, без да работи, не може да очаквате помощ. Видя ли, че става, ще направим, каквото е необходимо. И за вас, и за \"Локомотив\" (Пловдив). За да се събираме да гледаме хубави мачове, трябва да има добри стадиони\", каза премиерът пред хората. Според Самуилов грубият строеж ще завърши до четири-пет месеца. \"Не ми задавайте тези въпроси\", каза той след питане за инвестицията и посочи, че има много неща, които не са ясни заради ревизирането на проекта, макар подновяването на дейностите да беше обявено. \"Засега  не сме кандидатствали във Фонда на фондовете , започваме с наши средства. Има още процедури, които трябва да минат. Около 25 милиона лева (ще са необходими за изграждането). Засега започваме самостоятелно, ако е необходимо - както каза премиерът, ще помага\", каза Самуилов. \"Всяко начало започва с една малка крачка. Ще го завършим\", добави той. Не даваме, но и не искаме да взимаме В речта си Борисов призова местната власт да направи промени и вече да има символична концесионна такса за отборите от Пловдив. \"Например 100 лева или 1000 лева максимум, а не да се плащат по тези 60 000 лева, които са сега\", каза той и получи възторжени аплодисменти. По думите му Министерският съвет е одобрил отпускането на средства за \"Арда\". \"Днес помогнахме на \"Арда\" (Кърджали) (от Министерският съвет съобщиха по-късно за отпуснати 2.5 млн. лева). Знаете, че за първи път са в А група, в един смесен регион, където е хубаво хората да си остават по родните градове. Днес Министерският съвет изпълнихме този ангажимент към тях, хората го искаха - за осветление и терен.\" \"На нас с Горанов (министърът на финансите Владислав Горанов) ни е по-лесно да не даваме и предпочитаме да не взимаме\", каза Борисов. Кралев добави: \"Знам, че вие сте един от най-славните клубове на България, и затова винаги с каквото можем ще ви помагаме.\" Той изрази надежда следващата година \"да се пререже лентата на новото бижу на България\". И да не се биете Събитието се състоя дни преди голямото дерби на Пловдив между \"Локомотив\" и \"Ботев\". Борисов изтъкна, че държавата не може да разделя отборите в града и ще помага и на двата водещи клуба. Министър-председателят продължи с призив. \"Пазете си игрищата и не се бийте, защото ще ги направим хубави, а после ще ги счупите.\" Изпълнителният директор на \"Ботев\" Иван Йотков заяви, че ще се продължи по познатия проект. Строежът на съоръжението започна по времето, в което клубът беше собственост на Цветан Василев. След фалита на КТБ през 2014 г. реконструкцията спря, а футболният клуб започна да играе домакинските си мачове на изградената тренировъчна база в \"Коматево\". Според информации инвестицията в строежа е около 10 млн. лева.", "date": "2019.08.28", "title": "Бойко Борисов пренесе футболните си обещания към Пловдив"}
{"url": "https://www.dnevnik.bg/analizi/2019/08/28/3956234_shte_mine_tiho_i_krotko_kak_sledvashtiiat_shef_na/", "text": "                         Назначението на Пламен Георгиев за консул във Валенсия предизвиква въпроси  не само за нивото на владеене на испански език. Все по-често управляващи и опозиция си задават въпроса кой ще заеме овакантения пост на ръководител на антикорупционната комисия (КПКОНПИ). Изборът ще бъде направен от Народното събрание. \"Ще мине тихо и кротко\", твърдят от ГЕРБ. Настроението в управляващата партия е \"да не си отварят втори фронт\" наред с избора на нов главен прокурор, който предстои непосредствено преди местните избори през октомври. В опозиционната БСП настроението е същото и казват, че засега не са мислили дали и кого да номинират за поста. \"Който и да искаме да издигнем – той няма да се съгласи, защото ще бъде похарчен като кандидат. С мнозинството на ГЕРБ, ДПС и \"Обединени патриоти\" номинация на опозицията няма шанс\", обясняват социалистите. \"В този смисъл не сме в позиция да вдигаме много шум, защото едва ли ще имаме силна алтернатива. Тъй като силните не биха искали да участват в състезание, което е предрешено\", допълват от \"Позитано\" 20. Депутати от ДПС коментираха пред \"Свободна Европа\", че не възнамеряват да издигат когото и да било за поста в КПКОНПИ. От ДПС твърдят още, че са напълно съгласни с това, че около избора в комисията не бива да се вдига особено голям шум. Сценариите за \"тих\" избор са два. Първият е с влизането в новия политически сезон да не се бърза за откриване на процедурата по избор за шеф на КПКОНПИ. \"Има си заместник-шеф тая комисия – може да си работи така\", обясняват от ГЕРБ. Втората възможност е именно зам.-председателят Антон Славчев да бъде избран за председател и комисията да се попълни с още един човек. Славчев обаче също си е купил голяма тераса.  Тя е с площ 243 кв.м и е разделена между него, жена му Зорница Тодорова и брат му Светослав Славчев. Според нотариалния акт тримата са платили 39 486 лв. Имотът се намира в сграда в столичния квартал \"Хиподрума\". Тримата имат апартаменти в същия блок. Сделките за апартамента на Славчев и терасата са сключени през 2010 и 2011 г., когато той работи в ДАНС. През март 2010 г. той придобива право на строеж върху 63 кв.м. Осем години по-късно декларира, че е собственик на апартамент със същата квадратура. Като цена на жилището в декларацията си е посочил само сумата, платена за правото на строеж – 18 600 лв., или по 151 евро на квадратен метър. Година по-късно е купена и остъклената тераса от 243 кв.м срещу 39 486 лв. Посочената цена е 5 пъти по-ниска от данъчната оценка на имота – 216 419 лв. Терасата на Славчев и посочената ниска цена обаче не предизвикаха толкова голям отзвук в публичното пространство, както се случи с имота на бившия му шеф Пламен Георгиев. Затова управляващите и ДПС независимо един от друг смятат, че скандалът е \"изчерпан\". Все пак партията на Борисов предвижда вариант, в който скандалът да застраши имиджа й. По тази причина за поста се обмисля и резервен кандидат – директорът на главна дирекция \"Национална полиция\" Христо Терзийски. Той обаче не е юрист по образование. Управляващите вече внесоха поправки в закона за КПКОНПИ, които ще позволят комисията да не се оглавява само от завършили право. Депутати споделят неофициално, че не е изключено и главният прокурор Сотир Цацаров да получи комисията, след като бъде наследен в държавното обвинение от своя заместник Иван Гешев. Управляващите обаче твърдят, че подобен сценарий не им се вижда реалистичен, защото главният прокурор засега е демонстрирал други амбиции. Публикации досега свързват Сотир Цацаров или с посланическо място, или с възможността да оглави Инспектората към Висшия съдебен съвет, с което той ще има силно влияние върху магистратите.", "date": "2019.08.28", "title": "\"Ще мине тихо и кротко.\" Как следващият шеф на КПКОНПИ може също да е с голяма тераса"}
{"url": "https://www.dnevnik.bg/photos/2019/08/28/3956218_snimka_na_denia_kogato_poletiat_domatite/", "text": "В края на лятото към малкото испанско градче Буньол се стичат хиляди туристи, за да участват в бой с домати. Десетки хиляди участници идват от цял свят за \"Ла Томатина\" - фестивала, за който се използват стотици тонове презрели домати. Боят с домати е традиция от 1945 г.", "date": "2019.08.28", "title": "Снимка на деня: Когато полетят доматите"}
{"url": "https://www.dnevnik.bg/bulgaria/2019/08/28/3956246_za_razchistvane_pod_mostovete_shte_otidat_500_hil_lv/", "text": "Битови и строителни отпадъци, гуми, складиране на сено и заграждения за отглеждане на животни - това намериха под мостовете на републиканската пътна мрежа проверяващите от агенция \"Пътна инфраструктура\". До инспекцията се стигна след като мост на магистрала \"Струма\" беше повреден след като боклуци, складирани под него, изгоряха при пожар. Агенцията е собственик на земята под съоръженията, а нерегламентирано използване е установено при 120 от проверени общо 3 808, съобщи на брифинг председателят на управителния съвет на Агенция \"Пътна инфраструктура\" Георги Терзийски. Санкцията за нарушителите - физически лица, е от 200 до 500 лв., а за юридическите - от 1000 до 3000 лв. Там, където нарушителите не може да бъдат открити, отпадъците ще бъдат разчистени за сметка на бюджета на агенцията. Прогнозата на Терзийски е, че ще са необходими не по-малко от половин милион лева. С толкова ще се намалят парите за текущи ремонти и поддържане на пътищата, за изкърпване на настилките, за обновяване на маркировката на второкласната и третокласната мрежа и за обезопасяване.      \"Апелирам гражданите да не изхвърлят битовите и строителните си отпадъци не само в сервитута на мостовите съоръжения, а въобще на нерегламентирани места, защото за да бъдат предотвратени последиците от техните действия се бърка не само в нашия джоб, но и в техния включително\", заяви Терзийски и подчерта, че опазването на околната среда зависи не само от институциите, но и от всеки гражданин. Голяма част от нарушенията са под съоръжения, които са в населените места или в непосредствена близост до тях. Например захвърлени автомобилни гуми са открити под моста при 17-ти км на път III-208 Провадия - Дългопол и община Провадия е уведомена да ги премахне. Строителни материали и механизация са констатирани и под съоръжението при 63-ти км на път III-609 в Дряново. През летните месеци някои замеделски стопани използват пространството под мостовете за временно складиране на бали със сено и слама или за отглеждане на кокошки и овце. Пространството под съоръжение над река Бели Вит на път III-3701 в Тетевен е било обособено за отглеждане на животни като мястото е било оградено с греди, дъски и талашитени плоскости. Близо до него има и кокошарник. Обособени пространства за отглеждане на животни са открити и под моста в село Крушаре на път II-53 Сливен - Ямбол. Сено е намерено и под надлез на път II-23 Кубрат - Русе в Русенска област и на път II-48 Омуртаг - Котел на територията на село Тича.", "date": "2019.08.28", "title": "За разчистване под мостовете ще отидат 500 хил. лв. от парите за пътни ремонти"}
{"url": "https://www.dnevnik.bg/analizi/2019/08/28/3955996_kak_katastrofira_vissheto_obrazovanie/", "text": "                         Стана традиция по това време на годината да обсъждаме новината за трето класиране в Софийския университет. Ще има и четвърто, но ще го нарекат допълнителен прием. Темата събужда тъжни размишления за катастрофата на българското висше образование - защото ако най-старият и авторитетен университет в България не успява да събере желаещи, какво остава за другите! Факт е, че се стигна до неконтролирано разрастване на университетския бизнес. Вече няма голям провинциален град, в който да не е отворен поне филиал. За местната власт това е самореклама, защото децата остават у дома. За родителите пък така се избягват тежките харчове по издръжка на детето в София. Всъщност тази \"местна\" тенденция унищожава основния смисъл на висшето образование: младите да се откъснат от познатата среда, да поживеят в друг свят. Не знам дали си давате сметка, че Софийският университет вече буквално отговаря на името си - доста повече от половината студенти са софиянци. Ако ще е гарга - да е рошава, си казват родителите и наместо в столицата пращат децата направо в Германия. Където впрочем - ако пресметнеш стипендии, общежития, стол, библиотеки - май не излиза по-скъпо от тук. А чуждестранни студенти България почти не привлича - не само защото нямаме достатъчен престиж, а и защото нямаме курсове на английски, кампусите ни са в безумно състояние, Студентският град в София е просто изпитание, а административните пречки - мъчителни. Междувременно в света се стигна до обща масовизация на висшето образование. Малко под 30% са висшистите у нас (демографията е винаги под въпрос, защото не знаем колко точно сме тук); към 40% е делът им в ЕС и САЩ. Между 2001 и 2014 година броят на университетите в Китай е скочил от 1022 на 2824! Постепенно се движим към свят, в който ролята на средното образование ще бъде поета от висшето и не случайно нови леви лидери като Сандърс в Америка или Корбин в Обединеното кралство говорят то да стане всеобщо и безплатно. С какво право тогава можем да искаме ограничаване на приема? Който е решил - да учи. В много частни университети просто няма приемен изпит, ролята на цедка играе готовността да си платиш таксата; в страни като Франция пък се смята, че е гражданско право да се запишеш в първи курс, макар и да отпаднеш по-нататък. Проблемът в България е не просто в това, че почти всеки вече може да се запише, а че веднъж записан, почти сигурно ще завърши, освен ако не му скимне нещо и изчезне, което при нас се случва с кажи-речи половината студенти. Самото финансиране е направено така, че преподавателят няма никакъв интерес да скъса студент, защото програмата му губи \"клиент\". Ако имаше държавно изискване всяка година да отпадат по, примерно 5% от студентите, щеше да е съвсем друго. Или да си представим такава форма на оценяване: дават на преподавателя определени количества бележки - примерно 20% шестици, 20% петици и тъй нататък, които той разпределя между записалите се в курса. Дали оценката няма да добие повече тежест, отколкото сега, когато колеги пишат отгоре до долу отличен, за да им е мирна главата? Още по-трудно изглежда у нас създаването на каквато и да е йерархия. Страстите, които избликнаха напоследък около оперната прима, пожелала да стане учител, добре илюстрират това. Просто не може да има авторитети, освен онези безотговорни колеги, които разправят небивалици по медиите. Когато се раздават награди или финансиране, обичайното решение е на калпак, за да не се сърди никой. Политици, писатели, художници - трябва да са умрели отдавна, за да ги оценим. Приживе - това е почти невъзможно. В тази култура, разбира се, няма как един университет да стане елитен - СУ получава някакви бонуси за своите първи места в класациите, но дотук те са символични. Колкото и странно да звучи - заплатите в много провинциални университети са по-високи. Последният удар бяха заплатите на учителите - оказва се, че начеващ учител ще получава повече от асистент и колкото доцент. Парите не са най-важното, разбира се. Проблемът е в това, че няма никакво значение откъде ти е дипломата, камо ли - какви оценки си имал, кой ти е преподавал. Работодателите искат човекът да може да работи на компютър и да знае английски, за другото - те ще го обучат. Ако някакви институции имат нужда от изследване - обръщат се към неправителствени организации, а не към СУ или БАН. Самите учени непрекъснато правят проекти, които да предлагат на някого и които така и си остават в чекмеджето. Вярно, че има мързеливи, некомпетентни и неуволняеми хора в тези среди, но тук говоря за принципа. Масовизацията на титлите и званията при министър Игнатов тотално ликвидира подбора на кадри: сега всяко учебно заведение си прави конкурс и назначава, когото реши, с близка до стоте процента успеваемост. Да спомена и катастрофалния пропуск СУ да влезе в новата европейска мрежа от университети - не влезе, впрочем, нито едно българско висше учебно заведение. Дали работата е от немукаятлък или пък са се появили някакви обективни пречки - ще питаме ректорското ръководство по време на изборите наесен. Но резултатът от това самоизолиране от европейския процес - мисля е ясен за всеки. Бизнесът не спира да говори, че не се подготвят специалистите, от които има нужда. Но тази работа не е така лесна, защото в един момент трябват едни работници, в друг - други. Нали помните как ликвидираха инженерните специалности през 90-те, защото вече нямало нужда от тях? Сега години наред не могат да се възстановят. Тази година в СУ отново на първо място е психологията, макар че не си представям къде точно си намират работа завършилите. За скандинавистика - ясно, там има чудесни стипендии; компютърните дисциплини са супер платени, графичният дизайн - привлекателна фантазия за младите хора. С медицината аз лично мисля, че университетът сбърка, защото нямаме ресурс за това обучение и може би затова желаещите са малко. Но защо няма кандидати в точните науки? Вярно, че вече нямаме много индустрия, но пък възможностите в чужбина са огромни. Предполагам, че младежите се плашат от трудното следване. Защото извън няколкото държавно регулирани специалности, висшето образование май става все повече въпрос на преживяване. Не е ясно за какво точно ще ти послужи в живота, къде ще те отнесе вятърът догодина. Затова и не инвестираш в много тежки и дългосрочни проекти, развиваш широка палитра от умения, способност за адаптация. Може би в тази посока следва да преустроим нашето образование - младежите да прекарват повече време в стажове, участие в проекти и изследвания, пътуване, творчески занимания. Да изграждаме личности, а не просто кадри.", "date": "2019.08.28", "title": "Как катастрофира висшето образование"}
{"url": "https://www.dnevnik.bg/sviat/2019/08/28/3955793_zashto_kitai_ostavia_juanut_da_se_obezceni/", "text": "Юанът, китайската национална валута, се обезцени с близо 4% през август, за да достигне в понеделник минимума си за последните повече от 11 години - впечатляващ спад, който би могъл да изостри още повече напрежението в търговските отношения с Вашингтон. Ето пет неща, които трябва да се знаят за понижението на курса на юана: Защо юанът се обезцени? Защото Китай го позволи. Китай ограничава всекидневните отклонения на курса на юана спрямо долара, като определя всеки ден референтен курс, допускайки марж на отклонение от 2% както нагоре, така и надолу. Целта е да се поддържа балансът на  валутните пазари  като превантивна мярка срещу нестабилността, която може да настъпи на финансовите пазари в Китай, тъй като те още не са достигнали зрелостта си. Само че Китай започна редовно да определя референтния курс на по-ниско равнище през последните седмици и очевидно спря да използва валутните си резерви в подкрепа на юана, а в същото време конфликтът с Вашингтон се изостри. Какво е ползата на Китай от всичко това?  Един по-слаб юан неутрализира ефекта на поскъпването заради митата, които президентът на САЩ Доналд наложи. Целта му бе да окаже натиск върху Китай, който да промени търговските си практики, определяни от Вашингтон като нелоялни. САЩ наложиха мита върху голям обем китайски продукти  и това ги прави по-скъпи, а следователно и по-слабо привлекателни в очите на американските купувачи. По-слабият юан обаче понижава цените в долари на китайските продукти, а това неутрализира частично въздействието от повишението на митата. Растежът на икономиката на Китай вече значително се бе забавил преди търговската война и високопоставените политици в Пекин са загрижени да не допуснат промишленият сектор, който е локомотивът на растежа, да пострада допълнително. Какви са рисковете за Китай и за света?  Критиците на Китай в САЩ обвиняват от дълго време Пекин, че изкуствено поддържа по-нисък курс на юана, за да получи предимство при износа, а един още по-евтин юан може да налее вода в тяхната мелница. В началото на месеца Тръмп обвини Пекин, че превръща  юана в търговско оръжие , след като китайската валута преодоля прага от 7 юана за един долар. По думите му това е \"манипулация\", която може да предизвика нови ответни наказателни мерки. Ако не бъде овладян, този непрекъснат спад на курса на юана би могъл освен това да подкопае доверието на инвеститорите в китайската икономика и да предизвика изтичане на капитали. Той обаче засилва и риска от трусове в световен мащаб, стимулирайки други страни с нововъзникващи пазарни икономики да девалвират валутата си, за да останат конкурентоспособни. Защо Пекин би могъл да се окаже изкушен от ескалацията?  И докато влошаването на китайско-американските отношения изглежда неизбежно, Пекин без съмнение си прави сметката, че няма нищо за губене, ако остави юана да се обезценява. По-рано този месец компанията за маркетингови изследвания Capital Economics посочи, че Китай, изглежда, е решил на фона на отдалечаващата се перспектива за търговско споразумение със САЩ, че решителната подкрепа за китайските износители, идваща от обезценяването на валутата, си струва и той приема Тръмп да му се разсърди. Китай, постъпвайки по този начин, избягва източването на огромните си валутни резерви в подкрепа на юана, както правеше в миналото, за да опровергае американските обвинения, че валутата му изкуствено е държана на по-нисък курс от реалния. Докъде ще се стигне по този път? В очертаващата се перспектива на сценария да не се стигне до уреждане на търговския конфликт анализаторите очакват Китай да продължи да използва валутата като оръжие и да взема мерки за съживяване на вътрешното търсене, за да преодолее търговската война. Банковата група UBS прогнозира, че юанът, който се разменяше при курс от 7.14 юана за един долар в понеделник, би могъл да поевтинее до 7.2 юана за долар в края на годината и до 7.3 - в края на 2020 година. Capital Economics пък очаква курсът му да достигне 7.30 до края на 2019-а и до 7.50 юана за долар идната година./ БТА", "date": "2019.08.28", "title": "Защо Китай оставя юанa да се обезцени"}
{"url": "https://www.dnevnik.bg/analizi/2019/08/28/3956000_decata_ni_jiveiat_v_izkustven_ekologichen_ad/", "text": "                         Онзи ден на пристигане в Крумовград за откриването на една от най-модерните и чисти златни мини в света получих изключително мило писмо от някакво младо момиче, което явно ми чете писанията от известно време. Реших да споделя част от коментарите й (на снимката), защото смятам, че се случва нещо ужасно:      Целият им свят е изпълнен с новини за смърт, изчезване, унищожение – пожари, суши, наводнения, пластмасови океани, умиращи бели мечки, носорози и орангутани. Толкова дълбоко са потънали в мрачната матрица, създавана и поддържана през конвенционалните и социалните медии, че буквално са отчаяни. Грета Тунберг е само върхът на айсберга – младите хора в Развития свят, а все повече и у нас, масово са убедени, че животът на планетата е едва ли не в безизходица и утре ще изчезне, защото днес те са изяли един хамбургер. Т. нар. екологична скръб не е вчерашно явление, но с преместването на живота във виртуалното пространство, всеки млад човек бива непрекъснато бомбардиран от образи, звуци и послания от всяко кътче на планетата, които крещят: \"Планетата загива! Хората са вирус, който я убива! Ти си злодей, ако правиш (или не правиш) това или онова! Капитализмът...\" На този фон понякога се чудя как е възможно изобщо децата ни да останат нормални – та те живеят в изкуствен Ад. Според мен създаването на паралелна реалност, която лишава младите хора от позитивни очаквания и мечти за бъдещето, е ултимативно Зло. А както знаем \"единственото нещо, от което се нуждае злото, за да триумфира, е добрите хора да не правят нищо\". В този смисъл съм убеден, че Да, факт – колкото повече драма, толкова повече работа, че и готовност за плащане, ще има за нас. За грантове за научни изследвания и европроектчета пък да не говорим! От друга страна обаче, тия деца се побъркват. Почват все повече да виждат единствения изход в прекрасния нов свят, който динените феи им обещават. И когато се усетят, че не ми били феи, най ми били кхмери, ще е вече късно... Затова напълно сериозно се обръщам към всички знаещи, можещи и правещи в опазването на околната среда – експертите в индустрията, институциите, университетите и консултантите – които всекидневно решаваме проблеми и правим стъпки напред... в калта на мината, в котела на ТЕЦ-а, в реактора или на поточната линия във фабриката, от полето до лавиците на магазините, в заводите за отпадъци и пречиствателните станции, в лабораториите и офисите: Колеги, ние носим огромна отговорност – не можем просто да мълчим и да бачкаме! Пишете, говорете и обяснявайте, защото само ние различаваме истината от лъжата в тази сложна тематика. За да не се окаже утре, че собствените ни деца страдат от екологична скръб и по този повод ходят на психиатър или са решили да ни оставят без внуци. Нека проявим малко повече себеуважение: Да не би да сме съгласни, че от усилията ни няма полза? Имаме толкова много успехи за споделяне. Всеки ден с работата си правим Земята едно по-добро място за живот – за себе си и за децата си. Не, съвсем не сме решили всеки проблем – та нали ще останем без работа, ако е така! Но очевидно напредваме по всеки фронт, който има значение за благоденствието на човечеството. И отлично го знаем, защото всеки ден гледаме данните и отчитаме напредъка – все пак това сме учили и от това живеем. Неслучайно, битките стават все по-отдалечени от всекидневието ни, но въпреки всичко формират усещане за драма, нахлувайки с крясъци и викове през екраните на телевизори, компютри и телефони. Защо позволяваме на хора, които нямат представа от реалните процеси (или пък имат, но са създали чуден бизнес модел), да почернят живота на младите с фалшивите си пророчества? Аз от шест години правя, каквото мога – пиша, говоря и споделям. Вече се чувствам едва ли не длъжен да коментирам всяка глупост, която се появява на тема околна среда, та ми идва нанагорно – имам и доста други житейски роли, за които трябва време. Все по-често обаче получавам благодарности, така че явно има смисъл. Дерзайте!", "date": "2019.08.28", "title": "Децата ни страдат: Защо допускаме да живеят в измислен Ад?"}
{"url": "https://www.dnevnik.bg/sviat/2019/08/28/3955905_makron_spasi_vinoto_i_obloji_s_danuk_gugul_i_feisbuk/", "text": "Винаги съм харесвал американските вина повече от френските. Макар че не пия вино. Просто ми харесва как изглеждат. Но американските вина са велики. Те не постъпиха правилно, като започнаха да налагат данъци на нашите компании. Ние си налагаме данъци на компаниите, не те! Така че им казах: \"Не го правете, защото ще ви наложа данъци или мита на виното!\" С тези думи американският президент  Доналд Тръмп заплаши  френския си колега Еманюел Макрон преди месец, ядосан, че Франция наложи т.нар. цифров данък на големите технологични компании, създадени в САЩ, но опериращи в целия свят. Сега изглежда, че двамата лидери са намерили общ език и френските вина ще се внасят в Америка без допълнителни мита, а данъци все пак ще има. За какво се разбраха Франция и САЩ Френският финансов министър Бруно льо Мар обясни след срещата на Г-7 в Биариц, че е постигнато съгласие Париж да облекчи данъците заради разликата в ставките между френското облагане и очаквания тепърва международен механизъм. Въпросният международен механизъм ще бъде реформа на старите правила, изработена от Организацията за икономическо сътрудничество и развитие. Тя би трябвало да промени настоящата ситуация, в която и нтернет гигантите  имат огромни печалби по света, но плащат данъците си в държави с ниски ставки. Очаква се основните ѝ аспекти да станат известни до края на годината и до края на 2020 г. да има детайлно споразумение. Франция обаче не дочака това и въведе свой данък с идеята да го отмени, когато международното споразумение влезе в сила. Какви са тези данъци Правителствата на големите европейски държави се дразнят, че мултинационалните технологични фирми като  \"Фейсбук\", \"Гугъл\" и \"Амазон\"  печелят на тяхна територия, но регистрират седалищата си в държави с ниски ставки (например  Ирландия и Люксембург ). За Макрон това е и въпрос на социална справедливост и той искаше нови правила на европейско ниво, но пък се сблъска с възраженията с Ирландия, Дания, Швеция и Финландия, припомня агенция \"Ройтерс\". Франция създаде свой закон, същото планират Великобритания, Испания, Италия и Австрия. Френският данък е в размер на 3% от доходите на цифровите компании, спечелили повече от 25 млн. евро във Франция и 750 млн. евро по света. Какво следва Да се постигне по-широко споразумение под шапката на Г-20 и на Организацията за икономическо сътрудничество и развитие (ОИСР). През юни финансовите министри от Г-20 се съгласиха, че трябва да има долна граница на данъците, и обещаха \"да удвоят усилията\" си за постигане на консенсус до края на 2020 г. Какви са пречките Доналд Тръмп. Но и не само той – търговският представител на САЩ Робърт Лайтнизър започна разследване на френския данък, който определи като \"нечестна търговска практика\". Според него тя наказва американските тех гиганти за успеха им. Пред неговата служба \"Гугъл\", \"Фейсбук\", \"Амазон\" и големи търговски асоциации се оплакаха, че данъкът ще навреди на цифровата икономиката, че е агресивен и че е насочен пряко към тях. \"Амазон\" освен това заяви, че от 1 октомври ще вдигне с 3% някои такси за над 10 хил. френски компании, търгуващи на нейната платформа. Юрисдикциите с ниски данъци също имат колебания – ще им бъде по-трудно да привлекат инвестиции, ако не могат да обещаят ниски корпоративни ставки.", "date": "2019.08.28", "title": "Макрон спаси виното и обложи с данък \"Гугъл\" и \"Фейсбук\""}
{"url": "https://www.dnevnik.bg/sport/2019/08/28/3956065_grigor_dimitrov_se_nasochva_kum_vtoroto_si_izpitanie/", "text": "С мач срещу 12-ия в света е свързано второто изпитание за Григор Димитров в тазгодишния US Open. Хърватинът  Борна Чорич  е следващият съперник на българския тенисист, който започна успешно участието си в Ню Йорк. Срещата между двамата е втора от програмата на корт \"Луис Армстронг\" във вечерната сесия. Там мачовете стартират в 2 часа след полунощ, а първият двубой е между Лоран Дейвис и Ашли Барти. След това на корта ще излязат Димитров и Чорич, като се очаква това да стане около 3.30 часа. Дотук българинът никога не се е изправял срещу Чорич.  Победата му в първия кръг над Андреас Сепи  в четири сета беше неговият първи успех на US Open от 2017 г. В първия си мач хърватинът се справи с Евгений Донской в три сета. \"Това е мач, който ще привлече вниманието в поредния състезателен ден от турнира. Двама тенисисти, които обичат агресивната игра, ще се срещнат на корта\", написа сайта на АТП за предстоящия сблъсък. Димитров, който в момента е 78-и в световната ранглиста, е достигал до четвъртия кръг в Ню Йорк. Това се случи през 2014 и 2016 г. Най-доброто класиране на 22-ия годишния Чорич също е достигане до четвъртия кръг, като хърватинът го стори преди година. В други интересни срещи от програмата за деня ще се срещнат Роджър Федерер - Давид Джумхур, Новак Джокович срещу Хуан Игнасио Лондеро и Елина Свитолина срещу Винъс Уилямс.", "date": "2019.08.28", "title": "Григор Димитров се насочва към второто си изпитание на US Open"}
{"url": "https://www.dnevnik.bg/sport/2019/08/28/3955745_fotogaleriia_ludogorskiiat_maraton_i_negovite_cvetove/", "text": "Близо 200 участници се впуснаха в шестия Лудогорски маратон", "date": "2019.08.28", "title": "Фотогалерия: Лудогорският маратон и неговите цветове"}
{"url": "https://www.dnevnik.bg/kultura/2019/08/28/3955937_svurzani_sus_zemiata_prez_pogleda_na_osem_hudojnika_ot/", "text": "За началото на своя нов културен сезон Гьоте-институт в България представя днес изложбата \"Свързани със земята\", в която германската кураторка Мари Химерих изследва естетическите, политическите и екологичните аспекти на природата посредством работите на осем автори от България и Германия. Експозицията се открива днес успоредно на две места - от 17 ч. в музея \"Земята и хората\", както и от 18:30 ч. в сградата на института на ул. \"Будапеща\" 1.      В музея ще се помещава видеоинсталацията \"Марказит\" на Нико Йоана Вебер, с която през 2014 г. тя печели награда за най-добър филм от фестивала Blicke в Рур, Германия. Във втората локация посетителите ще могат да видят всички останали творби, от Толиа Астакхишвили, Дани Якоб, Албена Михайлова, Ани Шулце, Радостин Седевчев, Димитър Шопов и Мартина Вачева. За младата немска кураторка Химерих досегът с българското съвременно изкуство започва още през 2018 г., когато е резидент в международната кураторска програма КЛИК. В нейните рамки, наред с различни музеи и галерии в столицата тя посещава и Националния музей \"Земята и хората\". Там я впечатлява не само колекцията от кристали и минерали, но и архитектурата, начинът на излагане на експонатите и особено идеята да изследва връзката на човека със земята. Така се заражда и идеята за изложбата. Проектът изследва тази връзка от най-различни ъгли - от митологията и преклонението пред природата, през полезните изкопаеми до културното наследство и пластовете история. \"Свръзани със земята\" ще може да бъде видяна в Гьоте-институт и музея \"Земята и хората\" до 20 септември.", "date": "2019.08.28", "title": "\"Свързани със земята\" през погледа на осем художници от България и Германия"}
{"url": "https://www.dnevnik.bg/bulgaria/2019/08/28/3956068_cisterna_razlia_maslo_na_stochna_gara_v_sofiia/", "text": "Цистерна разля тонове масло в района на Сточна гара тази нощ. Движението в участъка е затруднено, съобщи БНТ. Пътната настилка е опесъчена, но все още опасна.  Сигналът е получен в МВР преди няколко часа. На място цяла нощ са работили екипи на \"Аварийна помощ \" и почистващите фирми. Остава затворено едното платно на бул. \"Данаил Николаев\" към \"Подуяне\". Оттам преминават само коли на градския транспорт, който се движи по маршрутите си. В момента отворени за движение са улица \"Резбарска\" и бул. \"Владимир Вазов\", както и кръговото кръстовище на Сточна гара.      Трафикът беше затруднен за кратко, около 9 часа обаче пясъкът беше изметен и движението в кръстовището се осъществяваше нормално. \"Шофьорът е в Пето районно, където му се съставят актовете. Сега работим да пуснем движението по \"Данаил Николаев\", защото предстои тежък трафик. След това ще мобилизираме всички екипи да почистят улиците\", каза кметът на София Йорданка Фандъкова. Около 2 часа сутринта камионът е излял около 8 тона масло. Заради замърсяването на пътната настилка са предизвикани 6 пътно-транспортни произшествия. Улиците в района се обработват непрекъснато с пясък. Очаква се в следващите часове движението да бъде възстановено напълно.     ", "date": "2019.08.28", "title": "Цистерна разля масло на Сточна гара в София (обновена)"}
{"url": "https://www.dnevnik.bg/citat_na_deniia/2019/08/28/3956069_citat_na_denia_geshev_e_s_policeiski_mantalitet_-/", "text": "                         Това заяви в ефира на Би Ти Ви Татяна Дончева, председател на \"Движение 21\" за единствения номиниран за поста Иван Гешев, чийто избор предстои. \"Човекът е възпитаник на полицейската школа, ходи с пищов на кръста и в екшъни е непрестанно. Как си представяте, че по различен начин той ще се държи, ако го направите главен прокурор?! Не, той ще се държи по същия начин, но още по-безконтролно, защото няма нито интелект, нито задръжки. Ако още плащаме акциите на Цветанов и още не сме ги изплатили, тепърва ще започват незаконните арести, които ще са дело на Гешев, които ще трябва да плащаме ( ) заради Гешев\", каза още Дончева. Според нея прокуратурата изпълнява поръчки на ГЕРБ. Още какво каза Дончева можете да прочетете  тук .", "date": "2019.08.28", "title": "Цитат на деня: Гешев е с полицейски манталитет - \"Нагоре лази, надолу гази\""}
{"url": "https://www.dnevnik.bg/razvlechenie/2019/08/28/3955706_artisti_ot_5_durjavi_predstavia_izlojba_koiato_shte/", "text": "Една вечер ще продължи изложбата Crossroads с произведения на съвременни артисти от Австралия, Хонконг, Колумбия, САЩ и Италия. Нейното откриване е   в Дома на киното, а тя ще може да бъде видяна до 22.00 часа. Авторите, които са представени в нея, са участници в българските резиденции World of Co Artist Residency (София) и IMAGO International Artist Residency (в село Царимир, близо до Пловдив), съобщават организаторите на събитието. Произведенията, включени в изложбата, не следват предварително зададена тема и изразяват непосредствено светогледа и чувствителността на авторите. Нишката, която свързва творбите, е общуването - това е основна характеристика на арт резиденциите, където един с друг се срещат артисти, с които в повечето случаи не са се познавали до този момент.      Изложбата ще бъде разположена на двата етажа на Дома на киното. Тя ще представи работи в различни медии – скулптура, инсталация, артистични костюми, превърнати в пърформанс, живопис, видеоарт, поезия, експериментална музика. Събитието е плод на партньорство между двете резиденции, Дома на киното и Cush.BAR. World of Co е първата целогодишна международна резиденция за артисти в България, базирана в София. Тя отваря врати през 2017 г. и оттогава през нея са минали повече от 80 артисти от цял свят. Произведения, създадени в нея, са показвани в САЩ, Канада, Австралия и Швейцария, а сравнително голяма част от художниците се връщат в България за нови изложби и проекти.      IMAGO International Artist Residency е международна интердисциплинарна резиденция с основен фокус съвременно изкуство, базирана в село Царимир (в близост до Пловдив). Тя е създадена тази година от  Радослав Механджийски и Теодора Константинова , познати в художествените среди като създатели на независимата платформа за съвременно изкуство и култура Art and Culture Today. Въпреки скорошния си старт до октомври 2019 г. в първия сезон на резиденцията ще участват над 20 артисти.", "date": "2019.08.28", "title": "Артисти от 5 държави представят изложба, която ще продължи една вечер"}
{"url": "https://www.dnevnik.bg/razvlechenie/2019/08/28/3955621_fantastichen_buket_ot_zvezdi_na_kinoto_vuv_veneciia/", "text": "76-ият международен кинофестивал във Венеция, който се открива тази вечер, ще приюти голям брой световноизвестни актриси и актьори. Дефилирането на знаменитости по \"червения килим\" не е необичаен ритуал за най-стария филмов фестивал в света, но тази година блясъкът, който се очертава, е наистина впечатляващ. Как са се получили правилните пропорции между известност и талант във филмите от официалния конкурс (21 на брой) - отговорът на този въпрос би могъл да даде най-вече Алберто Барбера, дългогодишният директор на фестивала и негов главен селекционер.  Още на самия старт  публиката ще бъде изненадана с интригуващ културен микс, състоящ се от френските диви Катрин Деньов и Жулиет Бинош и японския режисьор Хирокадзу Корееда. В \" \", най-новия филм на носителя на \"Златна палма\" за \"Джебчии\" (2018), елегантните дами се превъплъщават в майка и дъщеря, принудени да се замерват с горчиви и нелицеприятни истини. Към престижното дуо е добавен и талантливият американец Итън Хоук. Филмът е сниман изцяло в Париж, като работата по него е започнала веднага след спечелването на \"палмата\".      След като преди три месеца успешно се разходи по Кроазет, при това заедно с Куентин Тарантино, чаровният Брад Пит се готви да завладее и Венеция, този път в компанията на Томи Лий Джоунс  Рут Нега, Лив Тайлър и Доналд Съдърланд. Оригиналната смесица между американски, етиопски, ирландски и канадски корени е забъркана от Джеймс Грей, чийто филм   отдавна се лансира като мистериозен научнофантастичен епос. В него Пит е превърнат в симпатичен астронавт, който, търсейки изгубения си баща из космическия безкрай, постепенно осъзнава, че оцеляването на човешкия род е застрашено. Пенелопе Круз, Едгар Рамирес и Гаел Гарсия Бернал ще говорят на испански език, само че във филм на французина Оливие Асаяс.   се появява непосредствено след успеха на миналогодишния \"Двоен живот\" (също с Жулиет Бинош), но се връща към деветдесетте години на миналия век, за да разкаже истинската история на кубински шпиони, инфилтрирани във Флорида, където са били разкрити и хвърлени в затвор.  Скарлет Йохансон и Адам Драйвър ще се появят във Венеция заради  , най-новия филм на американеца Ноа Баумбах, в който актрисата Никол и театралният режисьор Чарли не могат да намерят точен отговор на въпроса защо бракът им се разпада толкова бързо.  Гаел Гарсия Бернал ще бъде във Венеция и заради любопитното си участие във филма   на култовия чилийски режисьор Пабло Лараин. Талантливият създател на нашумелия хит от 2016 \"Неруда\" (пак с Бернал) този път се занимава с последиците от едно несполучливо осиновяване, което въпреки добрите намерения на семейната двойка довежда до нейното не особено симпатично разпадане.  Хоакин Финикс и Робърт де Ниро са между престижните избраници на Тод Филипс, създателя на дългоочаквания психологически трилър \"Жокера\", вдъхновен от комиксите на американската компания \"Ди Си Комикс\". Филмът е очакван най-вече от онази публика, която си пада по типични холивудски приказки (в случая доста мрачна), в които високите бюджети налагат версии за винаги непобедими супергерои.  Заради Стивън Содърбърг и неговия    Венеция ще посрещне също и Мерил Стрийп, Гари Олдман, Антонио Бандерас и Джефри Райт. Продуциран от самия Содърбърг и разпространяван от \"Нетфликс\", филмът се занимава с разнищването на сензационни подробности от т.нар. афера \"Документите от Панама\", в която група разследващи журналисти разкриха финансовите машинации на редица влиятелни политически и икономически субекти. След участието си във Венеция Содърбърг, който често е доказвал, че няма нищо против социално значимите сюжети, най-вероятно ще се цели в \"Оскарите\", като засега не е ясно как точно ще заобиколи изискваното от Академията разпространение в киносалони. А с прилаганата стрийминг политиката на \"Нетфликс\" точно такова разпространение няма как да се случи.       Жан Дюжарден и Луи Гарел са топ звездите на \"Аз обвинявам\" на Роман Полански. Без съмнение това е филмът от официалния конкурс, който тази година се очаква с най-голям интерес. Първо, заради гледната точка на режисьора, целяща повдигането на темата за антисемитизма чрез възстановяването на моменти от трагично прочулия се в края на XIX век наказателен процес \"Делото Драйфус.\" Второ, заради фигурата на самия Полански, признат за виновен по обвинения за незаконни сексуални контакти с непълнолетна в САЩ. В същото време в Европа Полански, който има френски паспорт, е считан за един от най-големите живи режисьори на световното кино. Атакуван заради решението си да включи в конкурса филм на \"изнасилвач\" (по терминологията на движението #Me too), Барбера се почувства задължен публично да защити Полански. От своя страна и Дюжарден, и Гарел не спират да сипят суперлативи за \"изключителните художествени качества\" на \"Аз обвинявам\", заявявайки, че тъкмо този е най-добрият филм на режисьора след всепризнатия му шедьовър \"Пианистът\" (2002).  Барбера бе също така атакуван и заради продължаващото игнориране от негова страна на т.нар. \"Харта 5050XX2020\", приета и подписана от най-големите международни кинофестивали в света. Според Барбера, независимо от добрите намерения на документа, на практика равнопоставеността на половете \"няма как да се спазва\".  Тази година в официалния конкурс има само два филма на жени режисьорки (срещу четири на фестивала в Кан). Първият е на Хайфа ал Мансур от Саудитска Арабия и се нарича   В него се разказва за смелостта на млада лекарка да се кандидатира на местните избори в страната си и така да си спечели тежки обиди и мъжко презрение. Интересното в случая е, че този филм е първото произведение, финансирано от новоучредения държавен фонд за подпомагане на киноизкуството в богатото арабско кралство. Вторият \"женски филм\" идва от Австралия, нарича се Babyteeth и е дебют в игралното кино на актрисата Шанън Мърфи. Тя пък е насочила вниманието си към духовните и физическите деформации на едно седемгодишно момиче в семейство, в което бащата е наивен и заблуден, а майката – скептична и прозорлива.  Италия се представя с   на Пиетро Марчело,  на Франко Мареско и   на Марио Мартоне. Самите заглавия на филмите говорят, че миналото и настоящето на Неапол и Сицилия продължават да дразнят творческото и социално любопитство на италианските кинаджии.       Обобщавайки главните акценти на тазгодишната селекция, неотдавна Алберто Барбера подчерта обстоятелството, че дори и да са направени от мъже, голям брой филми се занимават с незавидното положение на жените в съвременния свят. Вторият акцент на конкурса според него е свързан с неспиращото влечение на творците към миналото. А третият – с \"онова, което можем да наречем реалистично кино. \"Съвременното кино далеч не се намира в епохата на красивото въображение\" - смята Барбера. Остава да се надяваме, че свежото присъствие на испанеца Педро Алмодовар, който ще получи обещания от Барбера и напълно заслужен почетен \"Златен лъв\" за цялостно творчество, донякъде ще компенсира очертаващата се суровост на онова кино, което ще предложи венецианската филмова \"Мостра\" този път. ", "date": "2019.08.28", "title": "Фантастичен букет от звезди на киното във Венеция"}
{"url": "https://www.dnevnik.bg/detski_dnevnik/2019/08/29/3956195_koncerti_na_vuzglavnici_otkrivat_desetiiat_sezon_sred/", "text": "Десетият сезон на програмата \"Концерти на възглавници\" ще бъде открит с Брас концерт на възглавници в планината. На 1 септември от 11.00ч. за пета поредна година концертът ще гостува на Детския екостационар \"Бели брези\", съобщи организаторът \"Модо България\". Брас квинтетът, подготвя програмата. Тя ще включва популярни и танцувални произведения. Лидер на състава е тромпетистът Ян Дунев, съпровождан от Атанас Маринов – тромпет, Владимир Петров – валдхорна, Явор Костов – цугтромбон, и Георги Илиев – туба. Младите меломани ще могат да се запознаят с всеки от инструментите и със самите музиканти. Един час преди концерта, в 10.00 часа, започва безплатна работилница на възглавници, където децата ще имат възможността да декорират своя собствена възглавница за спомен. Всички гости са поканени да останат и след концерта на пикник или игри сред природата. Детския екостационар \"Бели брези\" се намира по пътя от кв. \"Бояна\" към местността Златни мостове, на 1 км след разклона за Копитото. Билети за събитието се предлагат на  сайта  им, на място, ако са останали свободни места, или в Музикална къща MUSIC PLAY на ул. \"Шандор Петьофи\" 55.      Подходящи аксесоари за концерта са одеялца за пикник, шалтета, палатки и чадъри за слънце. Препоръчва се по-ранно пристигане поради трафика в планината в неделния ден, напомнят организаторите. Мисията на \"Концерти на възглавници\" е да предлага класическа музика, поднесена от професионални музиканти от страната и чужбина. Концертите включват и запознаване с инструментите, композиторите и музикалните епохи, както и тематични игри.      Брас концерт на възглавници в планината е част от абонаментната клубна програма на \"Концерти на възглавници\". Пълна информация за нея може да намерите на  сайта   им.", "date": "2019.08.28", "title": "\"Концерти на възглавници\" откриват десетия сезон сред природата"}
{"url": "https://www.dnevnik.bg/na_put/2019/08/28/3955924_sofiia_veche_ne_e_nai-evtiniiat_evropeiski_grad_za/", "text": "София оглави класацията по най-евтина халба бира, изготвена от британския портал за туристически пътувания TravelSupermarket. Класацията е част от по-голямо проучване на най-евтините градски туристически дестинации за жителите на Острова през предстоящия есенно-зимен сезон. За най-евтиния европейски град за уикенд - ваканция е обявена столицата на Литва Вилнюс. Там е достатъчно британският турист да отдели 100 паунда, за да прекара кратка ваканция от две нощувки. На второ място е поставен Букурещ, а на трето - Хамбург. Индексът \"най-добро качество за най-ниска цена\" включва средна цена за туристически пакет - самолетен билет и настаняване, хранене с първо, второ и десерт в средно ниво ресторант и халба (пинта) бира. Изследвани са цените за туристически пакети, предлагани за 50 града на кратко разстояние от Великобритания за предстоящата есен и зима. Авторите на проучването са изчислили, че за две нощувки във Вилнюс са достатъчни 111.23 паунда на човек, за Букурещ туристите трябва да си приготвят по 115.39, а в Хамбург биха похарчили средно по 151.98. Други градове, където екскурзията ще излезе под 180 паунда са Барселона, Мадрид, Валенсия и Будапеща. Най-скъпо за британците излиза уикенд - почивката в Дубровник - 334.52 паунда за двудневен престой на човек. Цените на пакетите за Рейкявик и Истанбул също впечатляват - съответно 293.99 паунда и 279.01 паунда. Отделна класация подрежда европейските градове по цената на бирата в заведенията и тук София е лидер със средна цена 1.17 паунда. Подгласници са Порто (£1.39) и Будапеща (£1.43). В същото време София далеч е едва десета в подредбата по пакетна цена ( £174.73). При избора на кратка почивка потребителите на Острова обаче изглежда не се ръководят в толкова голяма степен от цените. Най-търсени сред британците според изследването на TravelSupermarket са Амстердам, Краков, Барселона, Рим и Дъблин. Ето десетте най-евтини за британските туристи градски дестинации според TravelSupermarket: Вилнюс - £111.23 Букурещ - £115.39 Хамбург - £151.98 Белфаст - £158.92 Торино - £161.25 Барселона - £167.22 Берлин - £169.97 Милано - £171.24 Мадрид - £173.41 София - £174.73", "date": "2019.08.28", "title": "София вече не е най-евтиният европейски град за британците, но с едно изключение"}
{"url": "https://www.dnevnik.bg/politika/2019/08/28/3956078_rumen_hristov_iziaveni_kandidati_ot_gerb_i_sds_shte_se/", "text": "В населени места, където партиите ГЕРБ и СДС имат изявени кандидати, те ще бъдат оставени да се състезават благородно. Това каза в сутрешния блок на Би Ти Ви председателят на СДС Румен Христов по повод подписаното вчера  споразумение с ГЕРБ за взаимна подкрепа  на местните избори тази есен. \"Това е рамково споразумение, а не коалиционно, на много места ще имаме общ кандидат и общи листи, но на места ще има и отделни кандидати за кметове\", обясни още Христов. По думите му засега със сигурност има забрана кандидатите на СДС да се коалира с БСП и ДПС за местния вот. Според него важното е големите градове да останат с десни кметове, в Пловдив и София вероятно нямало да има кандидати на СДС. \"Където имаме изявени кандидати от двете партии, ще ги оставим да се състезават благородно, но имаме споразумение с ГЕРБ на втори тур да се подкрепяме\", посочи лидерът на СДС. \"Очакванията на избирателите са да се обедини десният вот. Успешна беше взаимната работа за европарламента, успяхме да вкараме евродепутат от СДС\", коментира той. \"По-малкият играч има по-малко влияние, но смятам, че СДС се държи достойно и има своята електорална подкрепа\", каза още Румен Христов. Той отбеляза, че СДС не е поемала ангажимент да не се регистрира в ЦИК за местните избори, в което бива обвинявана от местната си структура в Пловдив. \"Това ще стане, най-вероятно ще внесем документите на 4 септември\", информира Румен Христов. Той отрече и обвинението, че има нерегламентирано финансиране на СДС от физически, юридически лица и неправителствени организации. \"Даваме редовно отчети на Сметната палата, нямам притеснение от проверка\", заяви той. Председателят на СДС разясни и думите на премиера и лидер на ГЕРБ Бойко Борисов, че предстоящите избори в София ще бъдат \"подли\". \"Заявените кандидати на основния опонент на ГЕРБ - от левицата, се опитват да се явят като представители на инициативен комитет, едва ли не нямат нищо общо с политическа партия БСП. Много добре знаем, че Мая Манолова е едно от остриетата на БСП, знакова фигура. Все едно да кажем, че Петър Стоянов или евродепутатът Александър Йорданов не са от СДС. Няма как да избягаш от доскорошното си минало\", коментира Христов. Той прогнозира и компроматна война, \"но това за всеки род избори е нещо характерно\". По думите му Мая Манолова би била сериозен кандидат за кмет на София, но дясната общност все пак ще надделее. Лидерът на СДС отказа да коментира думите на Божидар Лукарски, че партията била безгласна буква в коалицията с ГЕРБ. \"Не коментирам бивши председатели\", заяви Румен Христов.", "date": "2019.08.28", "title": "Румен Христов: Изявени кандидати от ГЕРБ и СДС ще се състезават благородно"}
{"url": "https://www.dnevnik.bg/politika/2019/08/28/3956079_tatiana_doncheva_prizova_desnite_da_glasuvat_za_maia/", "text": "Лидерът на \"Движение 21\" Татяна Дончева призова десните да гласуват за все още необявената кандидатура на омбудсмана Мая Манолова за кмет на София. \"Мая Манолова има шансове за пробив. Ако ние се обединим срещу ГЕРБ за София, за да се направи пробив, защото това ще означава краят на ГЕРБ. Каквото и да говори Харизанов ( ), пробивът в София означава краят на ГЕРБ. Това ще отприщи хората от провинцията, те ще имат много по-голямо самочувствие, че това е решим проблем\", коментира Дончева в интервю за Би Ти Ви, въпреки че официално кандидатурите на Йорданка Фандъкова и Мая Манолова не са обявени. \"Аз бих заложила на Мая, защото от наличните възможности това е възможността. Бих я подкрепила и смятам, че десните също трябва да дадат сериозно рамо. Нека си използват на първия тур кандидата, нека си вкарат своите хора в общинския съвет, но генералната задача трябва да бъде превземането на София и смятам, че това ще даде възможност за измитането на мутрите\", подчерта Дончева, чиято партия събра 4141 от гласовете на избирателите (0.21%) на изборите за европарламент през май тази година. Банов работи за оставката си Дончева коментира и казуса с  поисканата от министъра на културата Боил Банов оставка  на директорката на столичното музикално училище \"Любомир Пипков\" Столина Добрева, защото поискала от оперната певица Дарина Такова да се яви на конкурс, за да може да преподава в училището. \"Банов даде повод за собствената си оставка. Една оперна примадона може да иска всичко, може да смята себе си за всякаква, включително за единствена и незаменима, но министърът на културата трябва да знае какво иска и как го иска. \"Фейсбук\" не е място, където да се издават административни заповеди. Абсолютно недупостимо е да се иска оставката на един училищен директор, защото е спазил наредбата. Примадоната може да иска всичко и да проявява капризи, министърът не може да даде воля на тези капризи и да игнорира обстоятелството, че това е начин на назначаване на преподаватели в музикалните училища, установен в 60-те години на миналия век, абсолютно правилна и утвърдена система. \"И не става дума само за пеене. Извинявайте, как без конкурс? Значи, маестро Светлин Русев, световноизвестен цигулар, който е концертмайстор на оркестъра на френското радио и професор в парижката консерватория, като отива в консерваторията на Женева, се явява на конкурс. Тука някой си казал \"Ми аз не искам да се явявам, щото е под моето достойнство\". Ми като е под твоето достойнство, си седи вкъщи\", заяви Дончева. \"Това е отношение към правилата и за един мин. е недопустимо. Това показва почерка на този министър, подхода му като администратор. Как така ще уволниш директор за това, че е спазил наредба\", попита Дончева. Прокуратурата изпълнява поръчки Дончева обвърза казуса \"Дарина Такова\" с избора на главен прокурор, който ще донесе \"много повече неприятности на много повече хора\", защото единственият кандидат за главен прокурор -  Иван Гешев, \"няма нито интелект, нито задръжки\" . \"Това е плод на едно и също разбиране, което проявява Банов: \"Аз съм държавата, аз така съм пожелал\", каза Дончева. \"Прокуратурата от много време изпълнява провокации по отношение на всички кметове, които ГЕРБ е посочила. Това, което се прави като публичност при арести, се прави съвсем съзнателно и поръчково. Така че по отношение на Иван Костов не се прави нещо различно от масовия случай. Друг е въпросът какво им пречи Иван Костов\", попита тя. Бившият премиер  Иван Костов обяви вчера  пред Би Ти Ви за приключила срещу него и съпругата му ревизия от Националната агенция за приходите, която се прави през последните 2-3 години, а завършва в период, при който срокът за обжалване ще приключи в средата на изборната кампания, когато прокуратурата може да започне следствие. Това според него ще даде възможност на прокуратурата да действа срещу човека, за когото са убедени, че стои зад обединението \"Демократична България\" (ДСБ, \"Да, България\" и \"Зелено движение\"), която се обяви против избора на Иван Гешев за нов главен прокурор.", "date": "2019.08.28", "title": "Татяна Дончева призова десните да гласуват за Мая Манолова за кмет на София"}
{"url": "https://www.dnevnik.bg/kultura/2019/08/28/3955864_koncert_vlez_v_moia_sun_i_dve_premieri_otkrivat_noviia/", "text": "Влез в моя сън\" е името на концерта, с който Националният музикален театър \"Стефан Македонски\" ще даде началото на новия си творчески сезон. Той ще включва рядко изпълнявани произведения и освен солистите, хора, балета и оркестъра на театъра на сцената ще излязат и някои бивши артисти на трупата. В концерта ще прозвучат увертюрите \"Цар и дърводелец\" от композитора Алберт Лорцинг, \"Кандид\" от пианиста Ленард Бърнстейн, а също така и фрагменти от мюзикълите \"Кабаре\" на Джон Кандър и \"Уестсайдска история\", отново по музиката на Ленард Бърнстейн. В програмата са включени още арии, дуети, ансамблови, хорови и балетни изпълнения, както и оперети. На финала зрителите ще могат да видят сцена от мюзикъла \"Фантомът на операта\" от Андрю Лойд Уебър, който театърът представи премиерно през януари тази година.      Акцентите в програмата на предстоящия сезон включват оперетата \"Прилепът\" по музика на Йохан Щраус-син. Театърът я връща отново на сцена тази есен сто години след премиерата ѝ в България през 1919 г., като това ще бъде нейната девета сценична версия. Второто заглавие, което ще се играе за първи път в Музикалния театър, е бродуейският мюзикъл \"Цигулар на покрива\" на композитора Джери Бок. Той ще бъде представен през януари. Освен новите заглавия в програмата за предстоящия сезон ще има седмица, посветена на най-малките, в която ще се играят само детски представления. Тогава ще бъде и премиерата на балетния спектакъл \"Снежната кралица\" в изпълнение на балет \"Арабеск\". Детския афиш ще включва още и едни от най-популярните приказки, като \"Аладин\", \"Малката кибритопродавачка\" и \"Снежанка и седемте джуджета\". Касата на театъра ще бъде отворена на 3 септември, но билетите за отделните спектакли вече са в продажба онлайн  тук .", "date": "2019.08.28", "title": "Концерт \"Влез в моя сън\" и две премиери откриват новия сезон на Музикалния театър"}
{"url": "https://www.dnevnik.bg/biznes/2019/08/28/3956110_banker_prizova_da_se_vnimava_s_rusta_na_kreditiraneto/", "text": "Растежът на потребителските кредити е в рамките на 20% годишно, а на ипотечните - около 14% годишно, което е най-големият растеж за последните 10 години. Здравословно е ръстът да е около 10%, трябва да се внимава повече. Това коментира пред БНТ председателят на Асоциацията на банките в България и изпълнителен директор на ОББ Петър Андронов. \"Хората трябва да внимават. Трябва да имат едно наум, трябва да си оставят резерви, трябва да си оставят буфери, да преценяват възможностите си внимателно и тогава да предприемат стъпки, които влияят върху тяхното бъдеще 20-30 години напред, особено когато става дума за ипотечни кредити. Тези решения трябва да се премислят добре\", каза банкерът. Влизането на България в банковия съюз е допълнителен елемент за сигурност, а банките обичат да има сигурност, каза той в отговор на въпрос как българските банки се отнасят към заявката на правителството за присъединяване на страната към еврозоната и банковия съюз. \"Банковият съюз осигурява равни условия за участие на пазара и елиминира по-фриволни практики, за всеки е лесно да работи в ясна среда с добри правила\", каза банкерът. По думите му риск за икономиката на България носят най-вече външните фактори - Брекзит, търговските войни, политическата нестабилност в Италия, която е сред водещите търговски партньори на страната, забавянето на германската икономика. Сред вътрешните рискове той посочи евентуалната политическа дестабилизация, както и прекомерния растеж на отделни сектори, който би могъл да предизвика дисбаланс в икономиката. Андронов изтъкна, че в момента няма причина да се мисли и говори за световна финансова криза, подобна на тази от 2008 г. Не се наблюдава натрупване на такива големи дисбаланси, няма свръхнатрупване в отделни сегменти на пазарите, което да доведе до пренареждане и сериозен трус", "date": "2019.08.28", "title": "Банкер призова да се внимава с ръста на кредитирането"}
{"url": "https://www.dnevnik.bg/zelen/2019/08/28/3956106_tonove_nezakonni_otpaduci_sa_skladirani_za_gorene_v/", "text": "На площадката на димитровградската ТЕЦ \"Марица 3\", собственост на бизнесмена Христо Ковачки, са струпани 622 тона частично балирани нееднородни отпадъци, собственост на сливенската \"Траш еко пак\". Това е поредното място за горене на отпадъци  след Гълъбово , съобщава  \"Капитал\" . Количеството бе установено при проверка на Регионалната инспекция по околната среда и водите (РИОСВ) - Хасково. Проверката е установила, че складираните за горене отпадъци не съответстват на разрешителното за тази дейност на фирмата. Затова й е предписано да ги отстрани до 15 септември. В противен случай подлежи на санкция до 20 хил. лв. Формално компанията не е свързана с ТЕЦ \"Марица 3\", но практиката в централите на Ковачки е страничните дейности да се поемат от отделни дружества, посочва изданието. От офиса на Ковачки не са открити за коментар закъде са предназначени отпадъците. В действащото комплексно разрешително на централата не е позволено използване на RDF. Към момента няма и издадено решение за преценяване на необходимостта от извършване на оценка за въздействие върху околната среда (ОВОС), с което да се разрешава изгаряне на отпадъци на територията й, уточнява екоинспекцията. През 2013 г. ТЕЦ \"Марица 3\" подаде инвестиционно предложение за изграждане на инсталация за съвместно изгаряне на битови и неопасни производствени отпадъци, за което РИОСВ - Хасково, реши, че подлежи на задължителна ОВОС, и компанията поиска прекратяване на процедурата. Година по-късно беше подадено ново предложение - за добавяне на биомаса към горивото, за което РИОСВ реши, че няма нужда от оценка.", "date": "2019.08.28", "title": "Тонове незаконни отпадъци са складирани за горене в теца на Ковачки в Димитровград"}
{"url": "https://www.dnevnik.bg/sport/2019/08/28/3956108_ludogorec_raboti_po_transfer_na_djodi_lukoki/", "text": "Конгоанският футболист Джоди Лукоки не замина с \"Лудогорец\" за мача с \"Марибор\". Причината е, че клубът работи по негов трансфер, съобщава dsport.bg. Засега ръководството на шампионите не обсъжда темата. Лукоки е участвал в десет мача на \"Лудогорец\" дотук през сезона, като е изиграл 566 минути. Според авторитетния transfermarkt.de цената му е 2.5 млн. евро. Шампионите насочват вниманието си изцяло към реванша с \"Марибор\" от плейофа за влизане в групите на Лига Европа. Мачът е в четвъртък от 21.15 ч. Изпълнителният директор Ангел Петричев отново изтъкна важността на мача. \"Да, чувстваме се готови, но същевременно сме наясно, че се изправяме срещу противник със сериозен опит в евротурнирите. Нищо не е решено. Ситуацията е 50:50. Очаквам отборът да играе това, което може. Ако това нещо се случи, ще бъдем по-спокойни и щастливи, защото през есента ще играем в евротурнирите\", каза той. По думите му сътресенията в клуба не са изненадващи предвид преходния период, но голямата цел е намирането на подходящия треньор. Начело на отбора е Станислав Генчев, след като  Стойчо Стоев беше уволнен  след нулевото равенство със \"Славия\" в Разград.", "date": "2019.08.28", "title": "\"Лудогорец\" работи по трансфер на Джоди Лукоки"}
{"url": "https://www.dnevnik.bg/razvlechenie/2019/08/28/3956281_aktyorut_miro_kokenov_igrae_bulgarin_v_serial_na_bi_bi/", "text": "Актьорът Миро Кокенов се появи в ролята на български пациент в епизод на известния сериал на BBC One \"Холби сити\" (Holby City), съобщава  сайтът \"Българи в Лондон\" . Поредицата, която в началото на 2019 г. навърши 20 години в ефира на британската обществена медия, е позната с това, че лекарите и сестрите в нея редовно са изправени пред разрешаването на различни случаи и медицински казуси по теми, които по-рядко са обсъждани в обществото, като асистирано самоубийство, биполярни психични разстройства, домашно насилие и депресии при мъжете. В конкретната серия с участието на Кокенов, излъчена на 20 август, лекарите трябва да направят сериозна сърдечна операция на пациент, който не знае английски. Пред изданието актьорът разказва, че според сценария \"драмата с българина произтича от това, че той не знае английски и лекарите трябва да комуникират за сложната сърдечна операция чрез жестове\". Това обаче не било толкова изненадващо за актьора, колкото името на пациента - Аугусто Кирилик. Той споделил с екипа, че това име не е българско, и предложил няколко варианта, от които те избрали Бойко Тошков. \"То е събирателно от имената на лондонските ми приятели Бойко Боев и Явор Тошков\", допълва актьорът. Сериалът \"Холби сити\" се снима в Елстри, наричан често \"британския Холивуд\" заради множеството филмови студиа. В него са снимани първите филми от поредиците \"Индиана Джоунс\" и \"Междузвездни войни\", а от години там се правят и снимките на сериала East Enders. Освен на малкия екран този месец Миро Кокенов се e изявявал и на сцената на известния фестивал в Единбург Fringe с детско представление на име Fantastic Magic Show. Миналата година той отново е бил част от програмата със спектакъла \"Гъдулката\" по сценарий на Райков Байчев и с режисьор Милена Анева.", "date": "2019.08.28", "title": "Актьорът Миро Кокенов играе българин в сериал на Би Би Си"}
{"url": "https://www.dnevnik.bg/sviat/2019/08/28/3956308_germaniia_razsledva_veroiatno_politichesko_ubiistvo_na/", "text": "Публичното убийство на чеченец в Берлин може да е политическо, смята германската прокуратура. 40-годишният Зелимхан Хангошвили бе убит с два изстрела в главата в петък, докато се е разхождал в парк в германската столица. Според обвинението арестуван за престъплението е руснак. \"Няма данни, че има класически престъпен мотив\", заяви говорителят на прокуратурата Мартин Щелтнер. Заподозреният е бил заловен, докато се е канел да хвърли оръжието и велосипеда си в близката река Шпрее. Мъжът на име Вадим С. е държал голяма сума в брой в апартамента си и е пътувал до Берлин от Москва през Париж няколко дни преди нападението. Имал е и билет за връщане в руската столица, съобщава Би Би Си. Говорителят на Кремъл Дмитрий Песков категорично отрече убийството да има връзка с държавните институции. Коя е жертвата Хангошвили е поискал  убежище в Германия , след като през 2015 г. е направен опит за убийството му в Тбилиси, съобщи грузинската правозащитна организация EMC. Между 2001 г. и 2005 г. той се е бил срещу руските сили в  Чечения . \"Той е бил командир и близък съюзник на чеченския президент  Аслан Масхадов \", обяснява пред Би Би Си ръководителят на EMC Тамта Микеладзе. \"Руските военни служби са били много заинтересувани от него заради военния му опит.\" Масхадов бе президент на непризнатата сепаратистка  Чеченска република Ичкерия , която бе ликвидирана от руската армия. Самият той бе убит през 2005 г. Хангошвили не е получил убежище в Германия, но е живеел там; за известно време е бил под наблюдението на германската полиция по подзорения, че е ислямист, но за това не са били открити доказателства. Съпругата и четирите му деца също са в Берлин.", "date": "2019.08.28", "title": "Германия разследва вероятно политическо убийство на чеченец в Берлин"}
{"url": "https://www.dnevnik.bg/sport/2019/08/28/3956278_grigor_dimitrov_i_preskachaneto_na_nai-goliamoto/", "text": "Какво е разстоянието от третото място в световната ранглиста до пропадането до №78? Няколко месеца, които поставиха най-добрия български тенисист Григор Димитров пред голямо изпитание. От спечелването на финалите на АТП в Лондон през 2017 г. той стигна до момент, в който имаше седем загуби от осем мача това лято. Димитров смята, че в основата на проблемите му е първата тежка контузия в кариерата му, но вярва, че може да стигне обратно на верния път. \"Никога преди това не съм бил контузен и това ми се случваше за пръв път. Трябваше да се справя с това и психически. Беше ми трудно за кратко\", каза той пред сайта на АТП за травмата в дясното рамо. Димитров си осигури доза увереност с  победата срещу Андреас Сепи  на старта на US Open и вече гледа към  мача си с Борна Чорич във втория кръг . Успехът срещу италианеца сложи край на мъчителна серия, включила  загуба от 405-ия в света Кевин Кинг в Атланта .    \"Просто трябва да продължаваш. Няма много какво друго да направиш. Гадно е, със сигурност. Честен съм. Особено като знам на какво съм способен, също и какво съм направил. Това наранява увереността ти донякъде. Но вярвам в работата, която върша. Вярвам в себе си, вярвам в целия екип зад мен\", каза българинът. Той е сигурен, че ако работи правилно, успехът ще дойде. \"Може да не стане сега, може да не стане след седмица или месец, или Бог знае кога, може би следващата година. Може и да не спечеля мач до края на годината. Но най-доброто, което мога да направя, е да дам възможност на себе си и да бъда напълно подготвен. Вече започвам да се чувствам добре.\" В серията от слаби резултати Димитров загуби няколко много оспорвани мача. За него това е най-тежката част - когато е близо до победата, но не улови възможностите си. \"Мисля, че тази година имаше много такива двубои, в които имах възможност. Бях близо в много случаи - водех със сет, с два сета, имах точка за спечелване на сет, точка за спечелване на мач. Дори не мога да ги броя вече.\" Въпреки трудностите Димитров запазва любовта си към тениса. \"Каквото и да ми струва, ще продължа да се боря. А и съм на 28. Не е като да съм на 38 и да съм с контузия. Това е прекрасно\", каза той. И добави, че след като вече се чувства добре, е въпрос да продължи да обръща внимание на детайлите.", "date": "2019.08.28", "title": "Григор Димитров и прескачането на най-голямото препятствие в кариерата му"}
{"url": "https://www.dnevnik.bg/bulgaria/2019/08/28/3956237_tec_brikel_shte_gori_otpaduci_po_dogovor_s_taini/", "text": "Общинският съвет в Гълъбово е одобрил текст на споразумение за подписването на договор с ТЕЦ \"Брикел\" на Христо Ковачки за изгаряне на отпадъци. Това е станало на извънредно заседание на съвета, проведено още на 6 юни, но до този момент споразумението не е публично обявено. Това съобщава сайтът  \"За истината\" . В същото време според становище на Районната инспекция по околната среда и водите в Стара Загора ТЕЦ \"Брикел\" може да започне да изгаря отпадъци без оценка за въздействие върху околната среда, тоест без анализ как тази дейност би се отразила на хората и природата в района. От \"Грийнпийс България\" вече изразиха тревогата си, че смяната на горивото в една от най-остарелите технически и морално въглищни електроцентрали в страната може да доведе до още по-сериозни екологични проблеми от тези, които  ТЕЦ \"Брикел\" предизвиква и в момента в Гълъбово като основен замърсител на въздуха там . Общината заема на градовете с най-замърсен въздух в България. А основен проблем за населението на Гълъбово е и високата запрашеност на въздуха, източник на която е ТЕЦ \"Брикел\". В текста на споразумението  , прието от общинския съвет в Гълъбово, се описват задълженията на двете страни в бъдещите им договорни отношения. Сред целите на първо място е записано предоставянето от общината за изгаряне в \"Брикел\" на смеси, получени след механично третиране на отпадъци и модифицирани горими отпадъци, или т.нар. RDF. Като по-дългосрочна цел на партньорството е подобряването на качеството на атмосферния въздух в региона. Общинските съветници виждат и възможност за оползотворяване на битовите отпадъци от общината и спестяване на средства за транспортирането им до регионалното депо край старозагорското с. Ракитница. Договорът ще бъде подписан в едноседмичен срок от получаването на необходимите административни документи, включително и на новото комплексно разрешително на \"Брикел\", което според стр. 2 от споразумението трябва да бъде издадено през октомври т.г. То трябва да регламентира оползотворяването на В споразумението е записано още, че след безвъзмездното третиране на 100 хил. тона отпадъци в продължение на една година от сключването на договора двете страни ще преговарят за нови количества, като техните размер, цени и срокове на доставка ще бъдат допълнително уточнени. Важна подробност е, че община Гълъбово поема ангажимента да съдейства с експертна помощ за промяната и актуализацията на комплексното разрешително на дружеството на Христо Ковачки. Още по-интересни са задълженията на общината, записани в други 4 точки от споразумението й с дружеството на Ковачки.      Според тях \"на факти и обстоятелства с характер на вътрешна тайна за дружеството, както и да разгласява данни, разговори и кореспонденция между страните, свързани с изпълнението на договора\", който предстои да бъде подписан. Тази клауза звучи странно, при положение че изгарянето на отпадъци е тема с висок обществен интерес, тъй като е пряко свързана с чистотата на въздуха. Във финалните клаузи на споразумението изрично е записано, че то се прекратява, ако \"Брикел\" не получи до декември 2019 г. комплексно разрешително да изгаря 500 хил. т отпадъци годишно. Според кмета на Гълъбово Николай Тонев, който най-вероятно ще се бори и за следващ мандат на поста си, общината има намерение да се включи директно в За тази цел Тонев възнамерявал да поиска разрешение от общинския съвет в града за изтеглянето на банков кредит, който да инвестира в сепарирането на отпадъци и изграждането на инсталация за преработка на RDF. А получената суровина, далеч по-чиста от въглищата в Източномаришкия басейн, да предлага за изгаряне не само в ТЕЦ \"Брикел\", но и в други заводи, включително и в централата на американската компания AES, която също се намира на територията на община Гълъбово. В публикацията на \"За истината\" се твърди, че въпреки предварителната уговорка за интервю с изпълнителния директор на \"Брикел\" Яни Павлов след края на лятната му отпуска той и до момента не отговаря на мобилния си телефон. От разговора с него е трябвало да стане ясно изгарят ли в момента в централата отпадъци или не. С мълчание е реагирала и Регионалната инспекция по околната среда и водите в Стара Загора, до която са били изпратени въпроси дали дружеството на Христо Ковачки вече изгаря отпадъци в ТЕЦ \"Брикел\", ще получи ли ново комплексно разрешително и дали на компанията е наложена санкция за последното замърсяване на въздуха в Гълъбово в началото на лятото. От \"Грийнпийс България\" неотдавна оповестиха Доклад за най-големите източници на замърсяване със серен диоксид в света. Според констатациите, отразени в него,  България единствена в Европейския съюз се нарежда в списъка на 20-те най-замърсяващи държави в света .", "date": "2019.08.28", "title": "ТЕЦ \"Брикел\" ще гори отпадъци по договор с тайни клаузи с община Гълъбово"}
{"url": "https://www.dnevnik.bg/sport/2019/08/28/3956321_borisov_pomogna_burzo_i_shtedro_a_futbolniiat_arda/", "text": "                         С тези думи министър-председателят Бойко Борисов се обърна към заместник-кмета по строителството в Кърджали Катя Митовска в петък,  когато посети стадиона на футболния \"Арда\" . Пет дни по-късно Министерският съвет прие отпускането на 2.5 млн. лева помощ на клуба. Прави впечатление, че сумата е значително по-висока от парите, отпускани на други клубове от държавата за осветление и ремонт на терена (обикновено около 1 милион лева). \"Дневник\" изпрати въпроси до министерството на спорта във връзка с отпуснатите средства. В съобщението на пресслужбата на Министерския съвет се казва, че парите са \"за модернизирането на стадион \"Арена Арда\" в града\". \"С тези активни действия правителството продължава да изпълнява последователната си политика за изграждане и реновиране на спортната база в цялата страна.\" Думите са дословно повторени в благодарствено обръщение в сайта на \"Арда\". Подписано от \"организирани привърженици на ПФК \"Арда\", то завършва с изречението: \"Правителството на г-н Бойко Борисов многократно е показвало, че изпълнява последователна политика за изграждане и реновиране на спортната база в цялата страна.\" В него се посочва, че Борисов е успял да реши проблема с осветлението на \"Арена Арда\" в много кратки срокове. Целта е да се постави осветление, за да може футболният отбор да играе домакинските си мачове от елита в Кърджали, а не в Пловдив, както е в момента. Във \"Фейсбук\" президентът на \"Арда\" Петър Пешев, който е управител на  свързваната с Румен Гайтански-Вълка \"Пътстройинженеринг\" , също благодари на премиера. \"Приемете и благодарностите от организираните привърженици на ПФК \"Арда\", които няма да забравят този ваш жест към любимия отбор\", написа той. При посещението си в Кърджали Борисов каза, че ще се помага и още, но постепенно, \"за да не бъде забравян\". От разговора тогава се разбра, че всъщност държавата вече е съдействала на \"Арда\" с отпуснати средства от министерството на спорта. Днес  Борисов обеща помощ и за пловдивските \"Ботев\" и \"Локомотив\" . На събитието \"канарчетата\" обявиха възобновяването на строителните дейности на стадион \"Христо Ботев\". \"Днес помогнахме на \"Арда\". Знаете, че за пръв път са в А група, в един смесен регион, където е хубаво хората да си остават по родните градове. Днес Министерският съвет изпълнихме този ангажимент към тях, хората го искаха - за осветление и терен\", каза Борисов в Пловдив. Там той заяви също: \"В цял свят собствениците и частниците, които управляват клубовете, правят стадионите, но ние ще помогнем, като ви видя, че напредвате.\" Активизацията и поредните футболни обещания съвпадат с наближаващите местни избори.", "date": "2019.08.28", "title": "Борисов помогна бързо и щедро, а футболният \"Арда\" благодари"}
{"url": "https://www.dnevnik.bg/photos/2019/08/28/3956294_snimka_na_denia_razhodkata_na_premiera_po_mal_tepe/", "text": "Премиерът Бойко Борисов посети археологическите проучвания на най-голямата надгробна могила на Балканския полуостров край пловдивското с. Маноле, съобщи правителствената пресслужба, като посещението му бе съпроводено с видеострийм в профила му във \"Фейсбук\". Откритите досега археологически материали – монети, глинени съдове и мраморни архитектурни елементи, датират построяването на кулата и издигането на надгробната могила в периода II - ІІІ в. сл. Хр.", "date": "2019.08.28", "title": "Снимка на деня: Разходката на премиера по Мал тепе"}
{"url": "https://www.dnevnik.bg/bulgaria/2019/08/28/3956344_varna_naliva_oshte_25_mln_lv_v_neraboteshta_biletna/", "text": "Община Варна ще сключи договор на стойност над 2.5 млн. лв. с ДДС по процедура без предварително обявление за извънгаранционна поддръжка и доставка на допълнителни компоненти за неработеща автоматизирана билетна система.  Предходният търг за извънгаранционното й обслужване на стойност 1.8 млн. лв.  беше обявен в началото на април 2018 г. Машините за продажба на билети са един от компонентите на проекта \"Интегриран градски транспорт на Варна\", който се превърна в на местната администрация. Първата му фаза беше официално приключена през юли 2016 г., а общата му стойност, след приключване и на втората, надхвърля 150 млн. лв., по-голямата част от които европейско финансиране. Според публикуваното сега решение новата извънгаранционна поддръжка на билетните автомати ще бъде възложена на компанията \"Балистик сел\", участник в Дружеството по задълженията и договорите \"Обединение модерен транспорт\". Мотивите за това са, че като първоначален доставчик \"Балистик сел\" е носител на \"всички авторски права върху софтуерната система, както и върху всички компоненти на информационната система, представляваща автоматизирана билетна система\". Текстът на решението съдържа и уточнението, че \"към настоящия момент за поддържане на работата със системата и в тази връзка възниква необходимостта от извънгаранционна поддръжка, включваща лица (експерти) по първоначалния договор\".      Съдържанието на ценовото предложение към обществената поръчка обаче показва, че над 1.5 млн. лв. с ДДС от цялата й стойност е за доставки и монтаж на допълнителни компоненти и функционалности за машините при гаранционен срок от 12 месеца. Така коментарите, че системата не може да бъде въведена в експлоатация вече повече от три години заради недоокомплектованост и зле организирани търгове за възлагане на обществени поръчки, получават още едно потвърждение. Това не е първият договор за доставка на допълнителни модули към вендинг машините. В началото на 2017 г. с \"Обединение модерен транспорт\" бе сключен друг  договор за доставка на допълнително оборудване на стойност близо 1.5 млн. лв.  В него бе записано дословно следното: \"Страните съобразиха, че при обявяване на процедурите за възлагане на обществените поръчки и сключването на договорите са заложени технически изисквания към доставките на стоки и услуги, които в хода на изпълнение на договорите и към днешна дата са Заради изтеклия срок на проекта разходите по този договор бяха покрити със заем от Европейската банка за възстановяване и развитие.      Стойността само на автоматизираната билетна система от проекта \"Интегриран градски транспорт на Варна\" е 8.3 млн. лв. Тя беше демонстрирана в \"пилотен\" вариант едва в края на ноември 2017 г., въпреки че първата фаза на проекта официално приключи близо година и половина по-рано. В крайна сметка  местната администрация успя да пусне в експлоатация само малка част от всички 304 машини , монтирани по спирките и в автобусите на обществения транспорт в града. В хода на пробната им експлоатация се оказа, че или в инвалидни колички. \"Скрит дефект\" на машините се оказа и това, че те не приемат монети от 2 лв. и не издават билети на стойност над 1 лв., каквато е цената за пътуване до курортните комплекси Златни пясъци и \"Св. св. Константин и Елена извън очертанията на Варна. В края на юли т.г. обаче системата блокира напълно. Официалната информация, разпространена през страницата й във Фейсбук, гласеше, че тя е спряла да работи \"поради изтекъл срок на договора\", каквото и да означава това. Според същото съобщение машините трябваше за заработят отново, \"когато бъде подписан такъв съгласно новата наредба на НАП\". Десетина дни по-късно това неясно съобщение беше изпратено с мейл до медите и от ръководителя на проекта Биляна Якова.      Колко време ще отнеме подписването на въпросния договор не е ясно. Факт е обаче, че до момента системата носи сериозни загуби за общината. В края на м.г. общинският съвет в града прие актуализация на бюджета й, тъй като се оказа, че  несъбраните приходи от неработещата билетна система са отворили \"дупка\" от над 10 млн. лв.", "date": "2019.08.28", "title": "Варна налива още 2.5 млн. лв. в неработеща билетна система на градския транспорт"}
{"url": "https://www.dnevnik.bg/evropa/2019/08/28/3956343_borisov_shte_prieme_ursula_fon_der_laien/", "text": "Министър-председателят Бойко Борисов ще се срещне с новоизбрания председател на Европейската комисия Урсула фон дер Лайен в София, съобщи правителствената пресслужба. В рамките на работната им среща в Министерския съвет двамата ще обсъдят различни теми от европейския дневен ред и от световната политика, се казва в съобщението. Посещението е част от консултациите, които Урсула фон дер Лайен провежда с лидерите на държавите - членки на ЕС, преди представянето на пълния състав на новата комисия за одобрение пред Европейския парламент. Очаква се двамата да обсъдят ресора на бъдещия български еврокомисар. Преди седмица  белгийско издание \"Политико\" обяви, че България се бори за ресор \"Земеделие\" в новата комисия, но премиерът Бойко Борисов отрече това и посочи, че ние \"искаме модерните ресори - киберсигурност, управление на IT технологиите\". Повече от коментара му четете  тук . За предизвикателствата пред Фон дер Лайен при съставянето на Еврокомисията четете  тук .", "date": "2019.08.28", "title": "Борисов ще приеме Урсула фон дер Лайен"}
{"url": "https://www.dnevnik.bg/photos/2019/08/28/3956087_snimka_na_denia_kak_se_trenira_kondor/", "text": "Молина е кондор, живеещ в Биндслев, Дания. Той все още е \"малък\", но когато порасне, може да достигне размах на крилата до 3.5 метра и да тежи до 15 кг, което го прави най-голямата летяща птица в света. Питър Венцел обучава младия кондор в резервата в Биндслев.", "date": "2019.08.28", "title": "Снимка на деня: Как се тренира кондор"}
{"url": "https://www.dnevnik.bg/bulgaria/2019/08/28/3956367_triabva_da_budat_unishtojeni_80_ot_divite_praseta/", "text": "Планът за отстрел на дива свиня заради разпространението на африканска чума по свинете предвижда унищожаването на 81 000 от общо над 97 000 животни или над 80% от сегашната популация. Това съобщи изпълнителният директор на Изпълнителната агенция по горите инж. Мирослав Маринов на съвещание в Русе, цитиран от пресслужбата на областната администрация. По-рано днес в Министерския съвет министърът Десислава Танева каза, че до момента са унищожени 2000 диви свине или 2% от популацията. Огнищата на заболяването по диви свине са общо 52. Депутати вече са внесли законови промени, които ще удължат периода за групов лов на дива свиня до март, съобщи зам-министърът на земеделието Атанас Добрев. Той изрази надежда, че депутатите ще приемат текстовете още през септември. Представители на ловните сдружения \" Филип Тотю\" – Русе и \"Сокол\" – Бяла са връчиха декларация, в която настояват да бъдат допуснати до ловните полета и да се отменят забраните за групов лов до 11 септември тази година. В противен случай след тази дата те възнамеряват да организират национален протест. По-рано днес правителството отпусна 28 млн. лв. за борба с чумата като се очаква част от средствата да бъдат възстановени от Европейската комисия.", "date": "2019.08.28", "title": "Трябва да бъдат унищожени 80% от дивите прасета"}
{"url": "https://www.dnevnik.bg/bulgaria/2019/08/28/3956351_policiiata_e_ustanovila_koi_sa_ubitite_krai_negovan/", "text": "Изяснена е самоличността на двамата убити,  открити във водоем до софийското село Негован преди 10 дни , съобщи БНР. МВР потвърди информацията официално без да дава подробности. Намереният застрелян мъж е бивш треньор по борба с международен опит, по информация на радиото. Предполага се, че той е живеел с убитата жена на семейни начала. Разпитват се съседи в кооперация на софийския бул. \"Витоша\". По непотвърдена информация полицията знае и кои са извършителите на престъплението.  Телата бяха намерени  край водоема на софийското село Негован на 18 август. По първоначална оценка откритите останки са престояли във водоема поне около месец. Полицията разпространи снимки от дрехите на жертвите с призив към гражданите да съобщят, ако ги разпознаят. ", "date": "2019.08.28", "title": "Полицията е установила кои са убитите край Негован мъж и жена"}
{"url": "https://www.dnevnik.bg/sport/2019/08/28/3956346_neostariavashtiiat_ibrahimovich_se_predloji_na/", "text": "Златан Ибрахимович даде знак, че е отворен към евентуално ново предизвикателство с \"Манчестър юнайтед\". Шведският нападател, който е на 37 години, каза, че е отворен към завръщане в европейския футбол след ноември. Дотогава той има договор с \"Лос Анджелис галакси\". Нападателят премина в американското първенство през март 2018 г. и от тогава има 46 гола в 49 мача. \"Лесно бих могъл да играя във Висшата лига. Така че ако \"Юнайтед\" се нуждае от мен, тук съм\", каза Ибрахимович. Шведът беше в \"Манчестър юнайтед\" преди три сезона, като през 2016-2017 вкара 28 гола, но получи контузия в коляното. \"Свърших си работата в Европа и се насладих. Имам 33 отличия, които донесох със себе си тук, и се надявам да спечеля нещо и тук. Ще видим къде ще завърши това приключение\", добави той.", "date": "2019.08.28", "title": "Неостаряващият Ибрахимович се предложи на \"Манчестър юнайтед\""}
{"url": "https://www.dnevnik.bg/kultura/2019/08/28/3956334_netradicionno_izkustvo_shte_shturmuva_pametnika_na/", "text": "Паметникът \"Альоша\" в Пловдив ще се превърне в място за нетрадиционно изкуство, където двама чуждестранни артисти ще направят шоу, показващо представата им за реалността и съвременния свят. Шоуто \"ТВ Елдорадо, или Иван Клариниста и Сватбеният оркестър\" ще може да бъде видяно на  . Там финландският музикален артист Ари-Пекка Лейнонен и белгиецът Берт Джейкъбс, развиващ се в сферата на визуалните изкуства, ще покажат по нестандартен начин документални кадри на града. Освен това в събитието ще вземат участие и местни музиканти. Проектът е част от поредицата събития на творческа резиденция ADATA AiR, които ще се проведат в рамките на \"Пловдив - Европейска столица на културата 2019\". Двамата артисти не работят за пръв път заедно - миналата година те представиха отново в Пловдив друг свой проект, но пред кино \"Космос\". В него те засегнаха темата за модерната народопсихология на българина, неговите емоции и нереалистични представи както за бъдещето, така и за миналото, които се отразяват в настоящето.", "date": "2019.08.28", "title": "Нетрадиционно изкуство ще щурмува паметника на Альоша в Пловдив"}
{"url": "https://www.dnevnik.bg/bulgaria/2019/08/28/3956378_mariia_gabriel_iska_da_suzdade_digitalen_hub_za/", "text": "Ръководството на Камарата на строителите в България (КСБ) и еврокомисарят по цифрова икономика и цифрово общество Мария Габриел се договориха да работят за създаването на специализиран дигитален хъб, който да търси възможностите за цифровизиране на строителната индустрия в страната. Тя се срещна с част от ръководството на камарата в сградата на браншовата организация. Една от основните задачи е в хъба да работят в тясно сътрудничество всички заинтересовани страни - КСБ, представители на местната власт, на университетите, на частния сектор и неправителствени организации. Новата структура ще търси партньорство и с други подобни европейски и световни структури. Мария Габриел уточни, че едва под 9% от сектор \"Строителство\" в Европа са дигитализирани. Еврокомисарят обясни, че възможностите това да се промени са чрез финансиране от страна на програма \"Хоризонт 2020\" (\"Хоризонт Европа\" за новия програмен период) или чрез създаване на дигитални иновационни хъбове. За периода 2021 – 2027 г. ЕП е одобрил нова програма в областта на цифровите технологии за Европа (Digital Europe), която разполага с бюджет 9.2 милиарда евро. Преди дни премиерът Бойко Борисов отрече появилите се слухове, че България може да получи еврокомисар с ресор \"Земеделие\". \"За какво ти е ресор \"Земеделие\"?  Там парите са разпределени ясно и точно за всички държави.  Какво ще направиш с ресор \"Земеделие\". Искаме модерните ресори – киберсигурност, управление на IT технологиите\", каза Борисов.", "date": "2019.08.28", "title": "Мария Габриел иска да създаде дигитален хъб за цифровизиране на строителството"}
{"url": "https://www.dnevnik.bg/evropa/2019/08/28/3956384_kralicata_pozvoli_zamraziavane_na_parlamenta_zapochva/", "text": "Британската кралица Елизабет Втора даде съгласието си Борис Джонсън да \"замрази\" работата на парламента от 9 септември до 14 октомври и по този начин премиерът драстично ще ограничи възможността депутатите да блокират плановете му да изведе страната от Европейския съюз на 31 октомври без сделка. Използваната процедура, известна като пророгация (временно отлагане на парламентарната сесия), е без прецедент по мащаба си от 1945 г. и никога не е била използвана с подобни мотиви. Досега замразяването на дейността е било обикновено за по-малко от седмица някъде през пролетта, а не за 5 седмици и то в навечерието на най-драматичното от десетилетия насам събитие в британската история. Какво следва в дните до Брекзит можете да прочетете  тук . Новината предизвика масово осъдителни коментари, свикване на протести тази вечер в много градове в страната и закана от депутати да проверят доколко законни са действията на премиера. Но кралицата вече даде съгласието си за пророгация, \"която да започне не по-рано от 9 септември и не по-късно от 12 септември и да приключи на 14 октомври\". Освен това по закон членовете на Камарата на общините не могат да гласуват по това правомощие монарха, което Борис Джонсън поиска да бъде задействано. Парламентът така или иначе се канеше да излезе в триседмична пауза в средата на септември след най-продължителната си сесия от 400 години насам, започнала през юни 2017 г. Имаше идеи да се гласува против тази почивка или срещу опит тя да бъде удължена, но сега те вече са безсмислени.      С най-дръзкия си ход досега Борис Джонсън посочи 14 октомври като датата, на която кралицата ще произнесе годишното си слово в парламента, което е формалното начало на новата сесия е обикновено е предшествано от спиране на работата му. Според него \"ще има предостатъчно време депутатите да дебатират Брекзит, отношенията с ЕС и всички други въпроси\". Той заяви, че абсолютно не отговаря на истината версията ,че разпуска парламента, за да не отложат датата за Брекзит. Но ядосани представители на опозицията поискаха спешна среща с Елизабет Втора, което може да въвлече 93-годишната кралица в конституционна криза, след като повече от 3 години тя не заема страна за Брекзит. Увеличават се шансовете при събирането на парламента следващата седмица бързо да последва вот на недоверие срещу Джонсън. Това би довело до предсрочни избори и вече се преценяват като доста големи шансовете за съставяне на нещо като правителство на националното единство. Той може да удължи драмата, ако не спази протоколно правило, определящо, че изгубилият доверие министър-председател връчва оставката си на кралицата (премиерът винаги е \"на Нейно Величество\", а не на някоя от партиите или коалициите - бел.ред.) и веднага ѝ предлага свой наследник. При непосочване на бъдещ премиер се удължава процедурата за търсене на такъв политик, отдалечава се евентуалното разпускане на парламента и новите избори - сценарий, който също се вписва в хипотезата, че Джонсън иска всячески да избегне препятствия пред намерението му за Брекзит без сделка в нощта на 31 октомври срещу 1 ноември. Една от версиите защо той действа така е, че всъщност иска да създаде ситуация, в която не той, а депутатите предизвикват предсрочни избори. Популярността на неговата Консервативна партия е около 33% (а подкрепа ѝ обещава Найджъл Фараж със своята нова Брекзит партия с 14%), което автоматично ѝ носи и бонус места като най-голямата партия на вота. Теоретично той би могъл да управлява отново, независимо, че опозицията има общо 47% подкрепа към момента.      Но първата реакция на британците не е в негова полза - според проучване на YouGov едва 27% подкрепят замразяване дейността на парламента, а 47% са против. Но анкетата, направена за в.\"Таймс\" показва също дълбокото разделение в обществото - за пророгацията са 51% от привържениците на Брекзит и едва 9% от желаещите страната им да остане в ЕС. Критики отправи и бившият премиер Джон Мейджър, който заяви, че проверява правната страна на действията на Джонсън. Медиите припомниха негово изказване от юни: \"Не мога да си представя Дизраели, Гладстон, Чърчил или Татчър дори в най-трудните си моменти да избутат парламента настрани, докато прокарват политика, с която не е съгласна дори част от собствената им партия\". \"Не се заблуждавайте, това е британски преврат\", заяви драматично Джон Макдонълд, вторият човек в Лейбъристката партия. \"Каквито и да са ти възгледите за Брекзит, поемаш по много хлъзгав път, щом си позволил на премиера да предотврати пълноценната и свободна дейност на нашите демократични институции.\" Британската лира бързо се обезцени, Англиканската църква предупреди, че хаотичен Брекзит тежко ще удари бедните, а председателят на парламента каза, че политиците трябва да бъдат изслушани и група от представители на няколко партии опитва да попречи за активиране на пророгацията.", "date": "2019.08.28", "title": "Кралицата позволи \"замразяване\" на парламента, започва фронтална атака срещу Джонсън"}
{"url": "https://www.dnevnik.bg/razvlechenie/2019/08/28/3956372_bon_djouvi_obiavi_imeto_na_noviia_si_socialen_album/", "text": "Новият албум на групата \"Бон Джоуви\" ще се казва Bon Jovi: 2020. Вокалистът Джон Бон Джоуви обяви името от сцената на музикалния фестивал Runaway to Paradise, който се провежда на борда на средиземноморски круиз, плаващ от Барселона до Палма де Майорка, съобщава изданието \"Варайъти\". Рокерът от Ню Джърси коментира заглавието с думите: \"Това ще е година на избори, така че защо не?\" Другата причина за името той обяснява с това, че след издаването на предходния дългосвирещ запис на групата от 2016 This House is Not For Sale, който той определя като по-личен, сега музикантът има \"ясна визия, движейки се напред\".  Бон Джоуви допълва, че албумът ще засяга много по-\"социално осъзнати\" теми, сред които ще са песни за ветерани с разстройства от посттравматичен стрес и скорошните престрелки в Охайо и Тексас. Изпълнението на групата в рамките на круизния фестивал трябваше да бъде на основната му сцена, но заради буря бе изместен на закритата му сцена. Там срещата с публиката е включвала не само музикални изпълнения, но и сесия с въпроси и отговори между публиката и изпълнителите. На нея Джон Бон Джоуви е споделил, че песните, които му се иска той да беше написал, са Pride на  U2 , Born to Run на Брус Спрингстийн, всяка от песните на \"Бийтълс\" и The Boys of Summer на Дон Хенли.", "date": "2019.08.28", "title": "\"Бон Джоуви\" обяви името на новия си \"социален\" албум"}
{"url": "https://www.dnevnik.bg/sviat/2019/08/28/3956319_mirut_v_afganistan_moje_da_obleche_jenite_s_burki/", "text": "Две жълти бурки са изложени в телевизионна редакция в Кабул - светла версия на сините, призрачни облекла, които някои жени в афганистанската столица все още носят. За младите жени в \"Зан Ти Ви\" те са реликви - напомняне за миналото, когато талибаните бяха на власт и което малко от тях могат да си спомнят. Тяхното поколение е най-уязвимото и вероятно най-непокорното в момент, когато Съединените щати и талибаните се приближават към сделка за спиране на  най-дългата война на Америка . Разтревожени да не загубят своите придобивки от последните почти две десетилетия, те искат да имат глас в преговорите на високо ниво, които трябва да определят бъдещето на тяхната страна. \"Колкото до мен, аз няма да се покоря на талибаните\", каза 25-годишната главна директорка на \"Зан Ти Ви\" Шогофа Садики, която смята, че бунтовническата групировка ще има по-малко влияние, тъй като е изправена пред ново поколение. Тя описва  бурките  като символ на предизвикателствата, с които са се сблъсквали жените през годините, и буквално потръпна, когато беше попитана дали би носила такава. Никога, в никакъв случай. \"Не я харесвам\", каза тя, превключвайки на английски, за да изрази по-ясно чувствата си. и няма или има незначителни спомени за живота преди 2001 г. Тогава при предвождано от САЩ нахлуване бяха прогонени талибаните, които бяха подслонили  \"Ал Кайда\" и нейния лидер Осама бин Ладен  преди нападенията на 11 септември и наложиха строга форма на ислямското право, държаща жените извън общественото полезрение. Сега това младо поколение гледа как американският пратеник Залмай Халилзад преговаря за изтегляне на войските в замяна на гаранции от талибаните за противодействие на терористичните групировки. Преговорите са съсредоточени върху сигурността, а почти нищо друго не е гарантирано. Малцина знаят какво мислят талибаните или какво ще направят, когато международните сили си тръгнат и вниманието на света се премести. Бунтовническата групировка се възстановява от своето поражение и сега контролира близо половината Афганистан. Нейната позиция е по-силна от всякога и тя отхвърля преговори с афганистанското правителство, въпреки че се предвижда евентуалната сделка между  САЩ и талибаните  да бъде последвана от междуафганистански преговори по въпросите на политиката и сигурността. Талибаните могат да се включат в управлението. Колкото до правата на жените в тази все още доста консервативна страна, САЩ казват, че това ще бъде оставено да бъде решено от афганистанците. За 23-годишната Каришма Наз, която води музикално предаване по \"Зан Ти Ви\", \"Женска телевизия\" на езика дари, несигурността е тревожна. Тя се съмнява, че талибаните са променили убежденията си, и си представя два варианта, ако се върнат \"мрачните дни\": ще остане у дома насила или ще напусне страната - възможност, която множество млади афганистанки нямат. попита Наз, която се безпокои да не загуби кариерата пред камерата, за която е мечтала като дете. Но след като наближи времето до нейното предаване на живо, тя нагласи розовата си забрадка, оправи се и се усмихна. Нейното поколение видя как афганистанки стават улични музиканти, директори на компании, жена - член на Върховния съд, и как за пръв път жена печели телевизионното шоу за таланти \"Афганистанска звезда\". Млади афганистанки създадоха изцяло женски оркестър и участваха в олимпийски игри. Една жена откри първото студио за йога в страната, друга ръководи държавната компания за филмови продукции, а трета изнесе уличен концерт в Кабул със своята рок група по-рано тази година. Те имат равни права съгласно конституцията, приета след 2001 г., но реалността често изостава. Жените все още трябва да се сблъскват с консервативни роднини, членове на общността и осъдително настроени непознати хора. Законопроект, криминализиращ  насилието срещу жени , все още не е приет. Почти нищо не се е променило в районите, контролирани от талибаните, които казват, че момичетата може да се образоват и дори да работят в политиката или съдебната система, но не като президент или върховен съдия. \"Това изследване не можа да открие нито едно средно училище за момичета, действащо в район, където талибаните имат силно влияние или контрол\", заяви в доклад миналата година Институтът за чуждестранно развитие, интервюирал над 160 талибански бойци, длъжностни лица и обикновени граждани в седем от 34-те провинции на страната. 27-годишната депутатка Марям Сама каза, че все още има доста какво да се направи дори в районите под контрола на правителството. Около половината от всички  момичета в Афганистан  не ходят на училище, повече от половината са омъжени преди 19-годишна възраст, а домашното насилие е широко разпространено въпреки милиардите долари хуманитарна помощ от 2001 г. каза Сама, имайки предвид името, с което талибаните наричат своето самозвано правителство. \"Ако нещо се случи в Афганистан, ако нещо се обърка, цялата отговорност пада отново върху Съединените щати и хората на тази маса (за преговори).\" Една от малкото жени, разговаряли с талибанските лидери при техните срещи с представители на афганистанското общество тази година в Москва и Катар, е бившата депутатка Фавзия Куфи, превъзмогнала неприятните си спомени от управлението на талибаните, за да присъства в интерес на мира.      Талибанските представители й казали, че съжаляват за много неща, които са се случили, и заявили, че жените били принудени да си стоят у дома заради несигурността по онова време. Тя не повярвала на това. Талибаните продължават да не подкрепят правата на жените съгласно международните принципи, каза тя. Талибаните заявиха в декларация на преговорите в Москва, че групировката е обвързана с правата на жените според рамката на исляма и \"някогашната афганистанска традиция\". Те също така разкритикуваха неморалността и неблагоприличието \"под  формата на права на жените\" . \"Мисля, че новото поколение хора в Афганистан няма да може да приеме този тип подход\", заяви Куфи. Тя казала на талибаните, че момиче, родено през последните месеци от тяхното управление, сега би било на 18 години. \"То знае как да използва всички технологии и възможности на света и ако вие се опитате да го потиснете или лишите от неговите права, то определено ще използва своите възможности да информира света\", разказа тя в интервю. След това се извини, че трябва да отиде на среща, свързана със случай, напомнящ колко крехки може да бъдат придобивките на афганистанките. Млада бивша телевизионна водеща била застреляна на път за работа в Кабул по-рано тази година. Нейните родители обвинили съпруга й и казали на Куфи, че са нападани от хора, ядосани, че той - мъжът - е бил обвинен. Би ли могла тя да помогне? /БТА", "date": "2019.08.28", "title": "Мирът в Афганистан може да облече жените с бурки отново"}
{"url": "https://www.dnevnik.bg/bulgaria/2019/08/28/3956215_edin_sertifikat_v1_por_favor/", "text": "Езикови грешки, разминавания в датите, обществена поръчка за обучение, Норвегия и ниво В1 - това са част от фактите, които изникват при проверка на показаната нова диплома по испански език на бъдещия консул във Валенсия Пламен Георгиев. Документът, издаден от фирмата \"Никанор\" ООД, бе публикуван преди ден във вестник \"24 часа\" под заглавие \"Пламен Георгиев готов за разговор на испански език, вижте дипломата му\". Бившият председател на антикорупционната комисия (КПКОНПИ) и настоящ прокурор в специализираната прокуратура, беше определен за генерален консул на България във Валенсия с  правителствено решение , за което не беше официално съобщено. Според най-актуалната му публично достъпна автобиография Пламен Георгиев владее три езика, като сред тях е испанският, но на базовото ниво А2. Степента на владеене на езика става повод за поредица от шеги по адрес на Георгиев в социалните мрежи, въпреки че според Външно министерство изискванията за езикова компетентност, важащи за посланиците, не се прилагат към консулите. Преди дни премиерът Бойко  Борисов защити назначението  с думите: \"Пламен Георгиев е с няколко образования, с хиляди награди, с милиарди задържани и конфискувани средства, с няколко езика.\" Усъвършенстване от В1 към... А2 Сравнението на документите за езикова подготовка на Пламен Георгиев показва неочаквано развитие от по-високо към по-ниско ниво. Референтната езикова рамката включва три степени - А, В и С, всяка от които има два нива. Най-ниското е А1, което се придобива при първите стъпки в нов език, а най-високо - С2, означава владеене на езика на нивото на майчин език. Според нея ниво В1 предполага умение за участие в разговори на позната тематика, изразяване и аргументиране на мнение, съставяне на несложен свързан текст, водене на лична кореспонденция. В публикацията на \"24 часа\" се посочва, че именно това ниво на владеене на испански език е записано и в официалните документи, с които България е поискала от Испания да приеме Георгиев за консул във Валенсия. Посочената в сертификата дата на издаване е 2 март 2017 г. Близо година по-късно, подавайки автобиографията си като кандидат за шеф на новосформираната антикорупционна комисия, Пламен Георгиев посочва, че владее испански на по-ниското ниво А2.      Биографията, която още може да се види на сайта на Народното събрание, носи дата 8 февруари 2018 г. \"Дневник\" направи няколко опита да се свърже с Георгиев, за да изясни защо е предпочел да посочи по-ниска степен, след като вече е имал покрито ниво В1, но той не отговаря на мобилния си телефон. Преди седмица от специализираната прокуратура обявиха, че той отново е в платен отпуск (след четирите месеца принудителен отпуск преди оставката от КПКОНПИ заради скандала с  незаконната тераса към апартамента си ). По информация на \"Дневник\" от община \"Слатина\" той все още не се е явил да получи и заповедта за събаряне на постройките върху терасата, което  трябваше да стане на 19 август. Испански по обществена поръчка От публикувания сертификат е видно, че обучението на бъдещия консул от фирмата \"Никанор\" ООД е осъществено по проект, финансиран от Норвежкия финансов механизъм. Придобилата в последните години популярност в България програма осигурява безвъзмездно финансиране от Норвегия, Исландия и Лихтеншайн по проекти в различни сфери - местно развитие, енергетика, околна среда, култура, правосъдие, вътрешни работи и др. Целите на финансирането е намаляване на икономическите и социалните различия в Европейското икономическо пространство, задълбочаване на двустранните отношения с държави - членки на ЕС, и укрепване на основни европейски ценности като демокрация, толерантност и върховенство на закона. На 9 декември 2014 г. Пламен Георгиев - председател на тогавашната Комисията за отнемане на незаконно придобито имущество (КОНПИ), обяви пред медиите началото на проект \"Усъвършенстване на системата за установяване на активи в България\". Той се реализира по Норвежкия финансов механизъм 2009 - 2014 и се осъществява в партньорство със Съвета на Европа. Стойността на проекта е близо 1 милион евро, като 85% са предоставени от Кралство Норвегия. Конкретният проект включва различни дейности, сред които 14 специализирани работни срещи и семинари с участието на експерти от Съвета на Европа, купено е техническо оборудване, компютри, телефони и други служебни устройства на стойност над 200 000 лв. Програмата включва и езиково обучение, за което е проведена обществена поръчка. Фирмата, спечелила конкурса и сключила договор с КОНПИ, е \"Никанор\" ООД с управители Витлена Василева и Николай Николов. Компанията не е специализирана в езикова подготовка, а има доста по-широко портфолио. На сайта й е посочено, че предлага професионално обучение в различни сфери - за ресторантьори, озеленители, камериери, портиери, шивачи, охранители, аниматори в туризма и много други. Заедно с това се предлагат курсове по английски, немски, руски, гръцки, испански, френски и италиански език. По обявената обществена поръчка максималната стойност на курса за един служител на антикорупционната комисия трябва да е 733.42 лв. без ДДС. От \"Никанор\" са предложили 385 лв. без ДДС (462 лв. с ДДС) и сертификат за завършена езикова степен. Договорът все още е достъпен на сайта на антикорупционната комисия, като в него са достъпни личните данни на двамата управители на фирмата. \"Дневник\" публикува документа със заличени данни. В документацията, разменена между фирмата и КОНПИ, е записано, че обучението ще бъде проведено за до 20 служители. \"Никанор\" поема ангажимента служителите да минат тест, който да определи нивото на знанията и уменията, а след това да е разпределен в група според нивото си. От документите се вижда, че са проведени общо 140 часа, а курсът е бил в сградата на КОНПИ два пъти седмично. Обучението според документа е завършило с тест и сертификати. Сред обучените е и председателят на комисията Пламен Георгиев. ... и по други езици Езиковото обучение по проекта е било не само по испански, но и по други езици, обясни пред \"Дневник\" собственикът на фирмата \"Никанор\" Витлена Василева. Тя посочи, че компанията кандидатствала по Закона за обществените поръчки и е спечелила процедурата по обучение на всички служители на КОНПИ, в това число и на Пламен Георгиев. Проектът приключил с издадени сертификати преди две години. \"В момента не обучаваме служители на КПКОНПИ\", каза Василева. От КПКОНПИ не можаха да съобщят колко души точно са минали езиков курс, какви езици са учили и какъв сертификат за степен на владеене са получили. Заместникът на Георгиев и настоящ временен шеф на комисията след оставката му Антон Славчев със сигурност не е сред обучаваните, тъй като по това време все още работи в ДАНС. Справка в търсачката на \"Биволъ\" показва, че от 2007 до 2017 г. \"Никанор\" ООД е спечелила 7 обществени поръчки и печалбата от тях е общо 449 987.40 лв. Кандидатствали са и са печелили проекти и по оперативни програми, като от тях печалбата им е 770 369.16 лв. Фирмата се е явявала за изпълнение на проекти, обявени не само от КОНПИ, но и от други институции - Министерството на вътрешните работи, Националния осигурителен институт, Агенцията по заетостта и няколко общини. Google translate: какво пише в сертификата  Ден след публикуването на сертификата преподавателят по испански език Боряна Кючукова реагира в писмо до медии, че документът е пълен с елементарни грешки, което поставя под съмнение както компетентността на фирмата, която го е издала, така и нивото на самото обучение. \"Има правописни, синтактични, пунктуационни и лексикални грешки, липсват ударения, както и задължително членуване на някои места. Записано е, че \"настоящият документ е приготвен\", вместо изготвен. Описано е, че курсът е провеждан \"в светлата част на деня\", като вероятно авторите са имали предвид това, че е целодневен\", коментира пред \"Дневник\" Кючукова, която е доктор по филология, главен асистент в Катедра по испанистика и португалистика на Софийския университет \"Св. Климент Охридски\". Мотото на фирма \"Никанор\" е \"Обучението е отношение\", показва справка в сайта им. В сертификата обаче мотото е записано като \"Обучението е уважението\", преведе тя. \"Не може човек да преподава ниво В1 и да напише такова нещо. Ако наистина там има испанист, би било редно да го погледне. Превеждано е дума по дума като с Google translate и на места са използвани думи, които означават нещо съвсем различно\", каза Кючукова и добави, че подобен текст на документ би предизвикал смях, ако бъде представен като официален в държава, в която се говори на испански език. Документът - официален, ако е признат От института \"Сервантес\" - испанската обществена институция, която отговаря за разпространението на испанската култура по света и организира най-уважаваните курсове по езика в България, коментираха за \"Дневник\", че не познават никого от фирмата, провела обучението, не знаят какви са преподавателите, нито какво е нивото на обучение в тази частна езикова школа. \"Г-н Георгиев си е завършил някакъв курс. Документът има официален характер, доколкото е издаден от частна школа. Но какво се случва в тази школа не можем да знаем. Ако например Пламен Георгиев дойде при нас с този документ и желае да продължи обучението си, задължително ще му направим тест за определяне на нивото въпреки сертификата, тъй като не е издаден от нас. В някои случаи нивото се покрива, в други знанията не отговарят на посоченото в сертификата\", казаха от института. В отговор на въпрос оттам допълниха: \"Дали този документ служи като официален зависи от това дали го искат и дали ще го признаят там, където трябва да се представи.\" Според Закона за дипломатическата служба ръководител на задгранично представителство  трябва да \"владее най-малко два чужди езика , поне единият от които официален за Организацията на обединените нации, или процедурен език, използван от Европейската комисия\". В Закона не е упоменато изрично изискване за нивото на владеене на чуждите езици, уточниха за \"Дневник\" от пресцентъра на външно министерство, когато стана известно назначението на Пламен Георгиев. ", "date": "2019.08.28", "title": "Един сертификат В1, por favor"}
{"url": "https://www.dnevnik.bg/sport/2019/08/28/3956381_ministerstvoto_odobri_investicionniia_plan_na/", "text": "Инвестиционният план на \"ЦСКА-София\" за изграждането на нов стадион на мястото на \"Българска армия\" получи одобрение от министерството на младежта и спорта. Това се е случи на среща между големите акционери в клуба Гриша Ганчев и Юлиян Инджов, изпълнителния директор Пламен Марков и екип на министерството, воден от министър Красен Кралев, съобщиха в сайта на ММС. На срещата ръководството на \"ЦСКА-СОФИЯ\" е представило  писмо за инвестиционните си намерения , в което предлага създаване на смесено търговско дружество, в което да бъде апортирана спортната инфраструктура в лицето на стадион \"Българска армия\" и тренировъчен комплекс \"Панчарево\". В съобщението се допълва, че клубът се ангажира да представи еквивалента на стойността на апортирания имот в парични средства, с които да бъде изградено съоръжението. В петък предстои среща с главния архитект на София Здравко Здравков за уточняване на техническите процедури по реконструкция на съоръжението, пише още в съобщението.  По-рано през деня клубът обяви, че започва стъпки в стремежа да получи зелена светлина за строеж на нов стадион на мястото на \"Българска армия\". От клуба допълниха в сайта си, че първата крачка ще е среща с представители на Министерството на младежта и спорта. Реакцията на клуба идва в отговор на думите на кмета на София  Йорданка Фандъкова, която обяви, че не съществуват пречки за изграждането на нов стадион  на мястото и в границите на настоящото съоръжение. Темата за новия стадион беше сред ключовите при  обсъждането на устройствения план на Борисовата градина . Миналия петък  \"ЦСКА-София\" изпрати писмо до министъра на спорта Красен Кралев , в което изразява притесненията си около \"Българска армия\". Червените посочиха, че са срещнали добри намерения, но очакват реални действия от държавата, като акцентират, че не искат финансова помощ, а съдействие за получаване на зелена светлина за строеж. Кралев отвърна с коментар под публикация във \"Фейсбук\", че  очаква клубът да представи инвестиционните си намерения . \"Това е наистина една манипулация - няма подобно нещо (че има пречка). Ние сме обявили и сме готови, и главният архитект го е заявил, че в рамките на чашата - такова е желанието и на собствениците на клуба, стига да са готови с проекти и финансиране - няма никаква пречка да се реновира или изгради. Отново ще кажа - имаме такова съгласие всички, че това може да стане в рамките на съществуващите граници за момента и няма никакви граници за това\", заяви Фандъкова във вторник. Собственикът на клуба  Гриша Ганчев заяви пред \"Капитал\" преди месец, че вече има осигурено финансиране  - 10 милиона евро собствени средства и 20 милиона от датски инвестиционен фонд. Червените представиха в сайта си няколко проекта, изработени от различни архитектурни студиа, за това как би изглеждал стадионът. В момента \"Българска армия\" е собственост на \"Сердика спортни имоти\" ЕАД под шапката на спортното министерство, а \"ЦСКА-София\" има договор за наем за 10 години (с надежда да бъде удължен) срещу 62 хиляди лева без ДДС на месец и задължителна инвестиционна програма от 1.1 милиона лева (без ДДС).", "date": "2019.08.28", "title": "Министерството на спорта одобри плана на \"ЦСКА-София\" за нов стадион"}
{"url": "https://www.dnevnik.bg/kultura/2019/08/28/3956316_kak_prikljuchi_kazusut_darina_takova/", "text": "Боил Банов не смята, че е реагирал прибързано по казуса \"Дарина Такова\". Това той обяви в интервю, публикувано във вестник \"24 часа\" днес. Тази събота министърът на културата  поиска чрез публикация във \"Фейсбук\" оставката  на директора на Националното музикално училище \"Любомир Пипков\" в София Столина Добрева. Повод за реакцията му беше друга  публикация в социалната мрежа - на оперната певица Дарина Такова.  В нея тя разказа как е кандидатствала за преподавател в училището, но директорката й обяснила, че като всички кандидати трябва да премине през обявения конкурс. За целта трябвало певицата да изпълни 5 произведения в съпровод на пиано, въпреки че тя се оттегли от сцената преди 12 години именно заради травма на гласните струни.  \"Не съм реагирал прибързано. Директорката в понеделник обясни някакви детайли, но те не променят ситуацията съществено\", заявява Банов в интервюто. Ако не съм емоционален, няма да съм тук.\" Той потвърди позицията си от понеделник, че подаването на оставка е \"морален акт\" и Добрева сама решава дали ще се оттегли. \"Правилата са важни, само че във всички правила би трябвало да има и изключения. И започва един спор кое е по-важното - правилата или качеството и бъдещето. За мен са по-важни вторите неща\", продължава Банов. За него трябва да се реагира бързо, за да може доказали се творци като Такова да бъдат привличани за преподаватели. Именно в това той намира грешката на директорката и той й препоръчва да преразгледа правилата за кандидатстване, за да не се допускат подобни случаи. \"Но и директорката Столина Добрева от своя страна е права. Тя е качествен и свестен човек, неслучайно е там и се стреми да развива училището и своите ученици. Но за мен в случая е сгрешила\", казва още Банов. В понеделник той обяви, че предстои експерти на Министерството на културата да направят проверка на обявяването на конкурса и условията за провеждането му.  \"През септември събираме директорите и училищата по изкуства и култура и темата ще е и как да се излезе от общите правила\", завършва министърът. В понеделник се изказа и Такова. Тя го направи отново чрез публикация във \"Фейсбук\". Оперната певица заяви, че казусът е приключен и че тя е обещала на себе си и на детето си, че \"Аз бях дотук\", категорична е Такова. Тя описва накратко как е видяла обявата за конкурса, консултирала се е с Милка Митева, бившата директорка на училището, която я посъветвала да се чуе с Добрева. \"Попитах я многократно кой ще ме изпитва, не стана ясно\", разказва Такова. Тя твърди, че е била готова за всичко, докато не е видяла частта, в която от нея се изисква да пее. \"Попитах дали аз трябва да пея, бе ми обяснено, че категорично да. Аз казах, че си тръгвам\", продължава Такова.  \"Можех да замълча, но за мен Написах текста в личния си профил, без да очаквам това, което последва, истинска революция, планетата се разтресе\", пише тя. Певицата разказва и че е станала обект на \"вербална агресия\". \"Най-много ми хареса коментарът, който сравни ситуацията с това, все едно да накараш Стефка Костадинова да скочи отново 209 сантиметра, за да я вземат за учител по физическо в квартално училище...\", заявява тя. След това тя казва, че за нея казусът е приключен и не смята, че имиджът й е нарушен. \"Не съм жертва, никога не съм се чувствала като такава, дори в най-сложните моменти от живота ми. Нямам лично отношение към Столина Добрева. Министърът на културата ми позвъни лично, за да се извини за случая от свое име и от името на министерството, което означава, че осъзнава импотентността на закона\", завършва Такова. Потърсена от \"Дневник\" за коментар, Столина Добрева обясни, че конкурсите за учители до един момент са се провеждали от Министерството на културата \"по правила и регламент, утвърдени от тях\". Откакто правомощията са дадени на училищата, начинът на провеждане на конкурсите е същият, като правилата се осъвременяват. След срещата между нея и Банов в понеделник стана известно и че  тя няма да подаде оставка .       \"До момента не сме имали подобен случай и затова може би правилата не са нагодени, защото , изтъкна тя. Добрева е на мнение, че това е обект на по-широка дискусия, в която трябва да участват експерти от министерството, тъй като подобни творци има от всички изкуства. \"Много е трудно да определяш правила и да утвърждаваш правила, съобразявайки се с това кой би могъл да се яви\", допълни тя. Добрева заяви и че хора от подобен ранг трябва да бъдат канени да преподават в учебните заведения под някаква друга форма. Тя изтъква, че щатните позиции предполагат много административни задължения, които не подхождат на големите имена. Относно намерението на Добрева да покани Такова да преподава в училището под някаква друга форма тя каза, че не знае кога ще се обади на певицата. \"Трябва да поразсъждавам по този въпрос, тъй като прочетох нейните коментари впоследствие\", заяви тя.", "date": "2019.08.28", "title": "Как приключи казусът \"Дарина Такова\""}
{"url": "https://www.dnevnik.bg/sviat/2019/08/28/3956383_indiia_shte_zabrani_plasmasata_za_ednokratna_upotreba/", "text": "Индия ще забрани найлоновите торбички и пластмасовите чаши и сламки от 2 октомври. Това би било едно от най-мащабните действия в света в борбата с пластмасата за еднократна употреба. Информацията идва от високопоставен служител на правителството, цитиран от агенция \"Ройтерс\". Забраната ще обхване още пластмасови чинии и малки бутилки. Не само употребата, но и производството и вносът няма да бъдат разрешени. Премиерът Нарендра Моди иска да прекрати употребата на еднократни пластмасови изделия до 2022 г. и това е началото на усилията му. Близо 50% от тези отпадъци по света отиват в световния океан, като водят до смъртта на животни и  стигат и до човешката храна.", "date": "2019.08.28", "title": "Индия ще забрани пластмасата за еднократна употреба от октомври"}
{"url": "https://www.dnevnik.bg/bulgaria/2019/08/28/3956385_banka_dsk_e_globena_s_1_mln_leva_zaradi_iztichane_na/", "text": "Комисията за защита на личните данни (КЗЛД) наложи първата си голяма санкция по Общия регламент за защита на личните данни (GDPR). Глобата е за 1 млн. лв. и е наложена на Банка ДСК, съобщава  \"Капитал\".  От съобщението на регулатора се разбира, че наказателното постановление от 28 август е на база едномесечна проверка, при която са установени  неправомерно разкрити и достъпени от трети лица лични данни на общо 33 492 клиенти на банката  в 23 270 кредитни досиета. За разлика от случая с изтеклите данни на над 5 млн. българи от масивите на приходната агенция при казуса с ДСК не е известно информацията да е достигала до широк кръг лица, а освен това проверката започва, след като самата кредитна институция уведомява КЗЛД и съдебните органи. От ръководството на банката уточниха с позиция до медиите, че приемат глобата и ще си сътрудничат \"с органите за по-нататъшно подобряване на своите мерки за защита на личните данни\". Повече за наложената глоба на банката четете  тук.", "date": "2019.08.28", "title": "Банка ДСК е глобена с 1 млн. лева заради изтичане на лични данни"}
{"url": "https://www.dnevnik.bg/sport/2019/08/28/3956386_bez_igra_grigor_dimitrov_se_klasira_za_tretiia_krug_na/", "text": "Григор Димитров се класира за третия кръг на US Open без да трябва да играе срещу Борна Чорич. Хърватският съперник на българина се отказа от участие в турнира заради травма в долната част на гърба. Димитров и Чорич, който е 12-и в света, трябваше да излязат на корта около 3.30 часа. Двубоят щеше да е първи между двамата.  В следващия кръг Димитров ще срещне победителя от двойката Пабло Куевас - Камил Майжак, които са съответно 53-и и 94-и в ранглистата. Димитров, който в момента е 78-и в световната ранглиста, е достигал до четвъртия кръг в Ню Йорк. Това се случи през 2014 и 2016 г. Преди година българинът отпадна още на старта. ", "date": "2019.08.28", "title": "Без игра Григор Димитров се класира за третия кръг на US Open"}
{"url": "https://www.dnevnik.bg/bulgaria/2019/08/28/3956389_zatvornik_iska_obezshtetenie_ot_200_hil_leva_zashtoto/", "text": "Обезщетение от 200 хил. лева е поискал поискал осъденият на 29 години затвор за грабежи и опит за убийство Светломир Нешков-Куцара. Според него личната му кореспонденция е била четена от надзирателите на всички затвори, в които е бил досега, съобщава  lex.bg.  Той е депозирал исковата си молба в Административен съд София-град (АССГ). Тя е насочена срещу Главна дирекция \"Изпълнение на наказанията\" (ГДИН) и началници на затворите, в които е бил разпределен. В молбата му за обезщетение е посочил, че \"ръководствата на всички пенециарни заведения, в които е бил настанен, незаконосъобразно са чели цялата му кореспонденция с различните държавни органи и институции, правили са копие на тази кореспонденция и са я прилагали към затворническото му досие\". Нешков твърди още, че служителите са бездействали като не са изпълнявали задължението си на всеки шест месеца да преглеждат досието му и да заличават и унищожават наложените му дисциплинарни наказания. Нешков вече един път е осъждал България. Това стана през 2015 г., а причината - лошите условия в затвора. Делото доведе до промени в закона и даде възможност на осъдени сами да поискат предсрочно освобождаване.", "date": "2019.08.28", "title": "Затворник иска обезщетение от 200 хил. лева, защото надзиратели чели писмата му"}
{"url": "https://www.dnevnik.bg/sviat/2019/08/28/3956391_kljuchovite_dati_ostavashti_do_brekzit/", "text": "Британският премиер Борис Джонсън поиска и получи съгласието на кралица Елизабет Втора да обяви между 9 и 12 септември, че замразява работата на парламента до 14 октомври. Така силно се ограничава възможността депутатите да влияят на Брекзит в нощта срещу 1 ноември, макар Джонсън да отрича ходът му да има нещо общо с напускането на ЕС. Бившият финансов министър Филип Хамънд каза днес, че депутатите, които искат да предотвратят Брекзит без споразумение с останалите 27 държави от ЕС, трябва да действат следващата седмица. Той разкри, че съмишлениците му са планирали да изчакат до последните седмици на септември, за да видят дали Джонсън ще договори нова сделка и сега ще трябва да изтеглят напред действията си. Вечерта напусна Консервативната партия Рут Дйвидсън - лидер на торите в Шотландия, която непрестанно работеше за оставането в ЕС. От нейния екип твърдят, че решението ѝ е взето преди няколко дни, но то е сериозен удар по шотландските консерватори в момент, когато местните националисти подготвят нов референдум за напускане на Обединеното кралство. Шотландия гласува на референдума през 2016 г. с голямо мнозинство за оставане в ЕС. Ето ключовите дати до 31 октомври: Парламентът подновява работа след лятната пауза за кратка сесия, която обикновено продължава около 2 седмици. След това традиционно има нова пауза, за да проведат партиите годишните си конгреси и да изяснят политическата и законодателната си програми. Парламентът на Уелс прекъсва лятната си отпуска и се събира извънредно на заседание. Двете камари в Уестминстър дебатират решение, свързано със Северна Ирландия, след което започва подготовката за края на парламентарната сесия (тази е най-дългата от 4 века и започна през юни 2017 г.) и речта на кралицата. Обикновено словото на монарха съдържа послания и направления, които иска да следва правителството. В този срок кралица Елизабет Втора позволи на Джонсън да замрази работата на парламента до нейното слово на 14 октомври. Годишна конференция на опозиционната Лейбъристка партия. Годишен конгрес на Консервативната партия на Борис Джонсън. С реч на кралицата се открива нова парламентарна сесия; словото очертава законодателната програма. Последна среща на Европейския съвет пред Брекзит, на която евентуално може да бъде обсъдена и одобрена нова сделка; британските правила изискват тя да бъде одобрена от парламента преди да бъде ратифицирана. Парламентът ще гласува върху основните моменти от речта на кралицата и резултата от Европейския съвет. Великобритания напуска Европейския съюз. Ако това стане без сделка, се задействат аварийни режими за всичко - от самолетни полети и трафик през границата до митнически и паспортни процедури и здравни права на гражданите.", "date": "2019.08.28", "title": "Ключовите дати, оставащи до Брекзит"}
{"url": "https://www.dnevnik.bg/bulgaria/2019/08/28/3956403_slujbite_sa_ustanovili_purvo_izvurshitelite_a_sled/", "text": "Службите, ангажирани с разследването на убийството на двама души, открити във водоем до софийското село Негован преди 10 дни, са стигнали първо до евентуалните извършители на престъплението и чак след това са установили кои са жертвите. Това каза министърът на вътрешните работи Младен Маринов на извънреден брифинг пред Техническия университет в столицата. Край учебното заведение е открит пистолета, с който е извършено убийството на мъжа и жената, които нямат родствена връзка и най-вероятно са съпрузи или са живеели заедно, уточни Маринов. Зам.-главният прокурор Иван Гешев, който също присъства на импровизираната пресконференция, каза от своя страна, че към момента са арестувани двама души, като първоначално те са задържани за 24 часа. Те са мъже от София на 44 и 39 години. Единият от тях е лежал в затвора. Двамата се познавали с жертвите от около година и половина като са извършвали ремонтни дейности в апартамента им в кв. \"Иван Вазов\". Именно в него е извършено и двойното убийство. Гешев каза още, че мотивът за престъплението е користен. По първоначална информация предполагаемите извършители на убийствата са търсели скъпи вещи и пари. До откриването на двамата се е стигнало, след като дъщерята на убития мъж е казала на своя позната, че не се е чувала отдавна с родителите си, с които не била в добри отношения. След това нейната приятелка е подала сигнал до столичната полиция и така разследването се насочила в определена посока. Директорът на Главна дирекция \"Национална полиция\" Христо Терзийски уточни, че били прегледани над 11 хил. сделки за имоти, в които са били намесени възрастни хора. Проверени са били и невзети пенсии от последните 4 месеца. Това не дало никакви резултати и заради това полицията е решила да разпространи снимки с доказателства, сред които  дрехи на жертвите. ", "date": "2019.08.28", "title": "Службите са установили първо извършителите, а след това и кои са жертвите край Негован"}
{"url": "https://www.dnevnik.bg/sport/2019/08/28/3956409_migel_anhel_lopes_si_vurna_liderskata_poziciia_vuv/", "text": "Мигел Анхел Лопес отново е лидер в  Обиколката на Испания , след като си върна червената фланелка след петия етап в състезанието. Колоездачът на \"Астана\", който беше лидер във Вуелтата и след  отборното бягане по часовник  в първия етап, си върна трикото от Николас Роуч, който го облече във втория ден. Лопес завърши четвърти в етапа между Л’Елиана и Хаваламбре. Отсечката от 170 км беше първият етап, който завърши на изкачване, при това от първа категория (11.1 км със среден наклон от 7.8%) и общо 3900 метра денивелация. Колумбиецът беше най-добър от претедентите за генерално класиране и завърши на 47 секунди от етапния победител Анхел Мадрасо, който се превърна в първият испанец с успех през 2019 г. Досегашният лидер Роуч финишира 14-и и загуби 1.30 минути от Лопес. В етапа имаше две битки, като едната беше между тримата бегълци Мадрасо, съотборникът му в \"Бургос\" Йетсе Бол и Хосе Ерада от \"Кофидис\", а другата между претендентите за червената фланелка. С геройско представяне на последната височина Мадрасо успя да вземе победата. Той атакува в последните 500 метра и пресече финала 1299 дни след последния си професионален успех. Бол затвърди доброто представяне на \"Бургос\" с трето място. Това беше и първа етапна победа за про-континенталния тим във Вуелтата, при второто му участие.      С успеха си Мадрасо затвърди и фланелката за най-добър катерач. Сред претендентите за генерално класиране Лопес спечели срещу Примож Роглич и световния шампион Алехандро Валверде. Младият Тадей Погачар загуби 42 секунди, а  Найро Кинтана  54. След пет етапа Лопес води с 14 секунди пред Роглич и 23 пред Кинтана. В топ са още Валведе (+28), Роуч (+57), Ригоберто Уран (+59), Естебан Чавес (+1.17), Рафал Майка (+1.18), Погачар (+1.49) и Вилко Келдерман (+1.50). В четвъртък предстои шестият етап, който включва четири изкачвания и финал на височина от трета категория (7.7 км с наклон от 5.3%).", "date": "2019.08.28", "title": "Мигел Анхел Лопес си върна лидерската позиция във Вуелтата"}
{"url": "https://www.dnevnik.bg/photos/2019/08/28/3956098_fotogaleriia_svetovnite_snimki_na_denia_-_28_avgust/", "text": "Хора се забавляват на залез край езеро в покрайнините на Минск, Беларус.", "date": "2019.08.28", "title": "Фотогалерия: Световните снимки на деня - 28 август 2019 г."}
