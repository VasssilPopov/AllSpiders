{"url": "https://www.dnevnik.bg/sviat/2019/02/26/3396407_turciia_zapochna_da_prodava_poveche_hrani_na/", "text": "Държавните павилиони за храни в някои от турските големи градове започнаха от днес наред със зеленчуци, да предлагат и ориз, нахут и леща на по-ниски цени, след като растящите пазарни цени удариха джобовете на гражданите преди местните избори в края на март, съобщава ДПА. Състоянието на икономиката и преди всичко високата инфлация остава сериозен проблем преди изборите на 31 март. Инфлацията при цените на храните достигна до 31 процента през януари според данни на турския статистически институт (ТюркСтат). Целите количества ориз, леща и нахут бяха разпродадени за няколко часа рано сутринта, съобщи продавач в един от павилионите на истанбулския площад \"Таксим\". При продажбата беше поставено ограничение от 2 килограма на човек за лещата и нахута и от 5 килограма за ориза. И трите продукта са основни в менюто на турските домакинства. Храната заема една трета от потребителската кошница на ТюркСтат за измерване на инфлацията на потребителските стоки, която надхвърля 20 процента през последната година. Правителството започна да продава зеленчуци направо от фермите на 11 февруари, като заобикаля посредниците и се опитва да се конкурира с високите цени в супермаркетите и хранителните магазини. Повече от 2500 тона бяха продадени само в Истанбул през първата седмица, според информация на Анадолската агенция. Миналата седмица президентът Реджеп Тайип Ердоган каза, че правителството ще увеличи асортимента на предлаганите продукти, например с почистващи препарати, и ще разшири инициативата след местните избори. Той обвини търговците, че \"експлоатират\" хората. /БТА", "date": "2019.02.26", "title": "Турция започна да продава повече храни на държавните щандове преди изборите"}
{"url": "https://www.dnevnik.bg/sport/2019/02/26/3396405_sudut_na_es_osvobodi_barselona_i_real_ot_zaduljeniia/", "text": "Барселона\", \"Реал\" (Мадрид), \"Атлетик\" (Билбао) и \"Осасуна\" бяха освободени от плащането на данъци, които е трябвало да бъдат начислени в периода от 1990 до 2005 г. Съдът на Европейския съюз отмени решението на комисията за защита на конкуренцията. През 2016 г. \"Барселона\", \"Реал\", \"Атлетик\" и \"Осасуна\" бяха обвинени, че са плащали такси от 25% в продължение на повече от 20 години, като нормата за спортни компании е 30%. Всеки от клубовете беше призован да плати по 5 милиона евро. По-ниските нива на данъци за четирите отбора са били поставени, защото въпросните испански тимове са били разглеждани като организации с нестопанска цел, вместо като професионални футболни клубове с ограничена отговорност. Съдът съобщи, че комисията е направила грешка при оценяването на случая, като сумите покриват четири финансови години, докато въпросното по-ниско облагане с данъци е продължило повече от 20 години.", "date": "2019.02.26", "title": "Съдът на ЕС освободи \"Барселона\" и \"Реал\" от задължения за неизплатени данъци"}
{"url": "https://www.dnevnik.bg/bulgaria/2019/02/26/3396481_sudut_okonchatelno_razporedi_na_toplofikaciia_sofiia/", "text": "Омбудсманът Мая Манолова осъди \"Топлофикация София\" ЕАД за отказа на изпълнителния директор на дружеството да предостави информация по Закона за достъп до обществената информация. Решението на столичния Административен съд е окончателно и не подлежи на обжалване, уточниха от офиса на Манолова. Съдебните дела продължиха близо три години. Те започнаха заради отказа на ръководството на \"Топлофикация София\" да даде исканата информация за какво са похарчени събраните през 2015 г. юрисконсултски възнаграждения за близо 15 млн. лева, които дружеството прибира от своите длъжници, въпреки че заплатите на юристите му са включени в цената на топлинната енергия, одобрена от енергийния регулатор. По производствата \"Топлофикация София\" е поискала минимум 300 лева пред съда, 350 лева пред частен съдебен изпълнител и 300 лева по исково производство. През миналата година съдът отмени \"мълчаливия отказ\" на изпълнителния директор на дружеството, като преписката бе върната за произнасяне. Последва решение на столичното топлофикационно дружество, в което отново изпълнителният директор отказа да предостави исканата обществена информация.", "date": "2019.02.26", "title": "Съдът окончателно разпореди на \"Топлофикация София\" да предостави данни как харчи парите си"}
{"url": "https://www.dnevnik.bg/bulgaria/2019/02/26/3396472_sudiiskata_kolegiia_otkaza_da_obrazuva_disciplinarno/", "text": "Съдийската колегия отказа да образува дисциплинарно дело по искане на председателя на ВКС Лозан Панов срещу председателя на Апелативния специализиран съд (АСпС) Георги Ушев за нарушения, посочени в доклада на Панов като установени от проверката на комисията на ВКС на организацията на делата по мерките за неотклонение на подсъдимите за подкуп Десислава Иванчева и Биляна Петрова. За това информира сайтът  news.lex.bg. На същото заседание колегията отложи за 12 март разглеждането на дисциплинарно дело срещу съдията от Софийския градски съд Мирослава Тодорова, за да бъде изслушана. Дисциплинарното дело бе образувано по искане на главния прокурор Сотир Цацаров на 6 декември 2016 г. - в последния ден на изтичане на давностния срок, за това, че е било забавено от съдия Тодорова в СРС разкриването на банкова тайна на свързани юридически лица по искане на прокуратурата. Искането е постъпило в съда на 21 ноември 2015 и е върнато с решение на 17 ноември 2015. А срокът е 24 часа. При направеното тогава предложение на главния прокурор не беше коментирано забавянето на прокуратурата, на която е отнело цял месец само изготвянето на искането. Съдия Тодорова беше вече наказана с най-тежката мярка - уволнение, през юли 2012 г., докато беше председател на Съюза на съдиите в България, след като вътрешният министър тогава Цветан Цветанов влезе в безпрецедентна война с нея от ефира на телевизиите. Впоследствие уволнението бе заменено от съда с понижение в Софийския районен съд за две години, които изтекоха през май 2016. Сега новото дисциплинарно дело бе отложено за 12 март, тъй като по време на закритото заседание днес кадровици са излезли с предложение за по-тежко наказание от предложеното от дисциплинарния състав. Според информация на \"Дневник\" предложението на състава е за понижение на заплатата с 10 процента за шест месеца. По-тежката санкция е понижение в ранг и длъжност. Предложение за извънредната мярка - уволнение, този път не са направили.", "date": "2019.02.26", "title": "Съдийската колегия отказа да образува дисциплинарно дело на шефа на апелативния спецсъд"}
{"url": "https://www.dnevnik.bg/sviat/2019/02/26/3396353_diasnata_ruka_sestrata_ikonomut_-_na_kogo_razchita_kim/", "text": "Севернокорейският лидер Ким Чен-Ун може да разчита във Виетнам на помощта, съветите и защитата на най-близките си сътрудници за втората си среща на върха с американския президент Доналд Тръмп. Кои са хората, които са около първия човек в КНДР, и каква роля играят? Дясната му ръка Ким Йон-Чхол , най-високопоставеният представител на единствената управляваща партия, който по ранг отговаря на държавния секретар на САЩ Майк Помпео, е на първа линия в преговорите между Пхенян и Вашингтон. Смятан е за доверен човек на севернокорейския лидер и пътува с него в бронирания влак, за да отиде във Виетнам за срещата на върха в Ханой в сряда и четвъртък. Миналия месец Ким Йон-Чхол посети Вашингтон, носейки послание от лидера, след което Белият дом обяви втората среща на върха, насочена към подновяване на преговорите за денуклеаризацията, които буксуват след до голяма степен символичната среща в Сингапур през юни. Той наблюдаваше преговорите в града държава, където се състоя първата среща на високо равнище между американски президент и севернокорейски лидер. По всяка вероятност той ще продължи да играе ключова роля и във виетнамската столица. Сестрата Ким Йо-Чен  е до брат си, откакто миналата година той направи дебюта си на международната сцена с визита в Пекин. Тя също е част от виетнамския екип. По време на международните срещи често я виждахме до първия човек в Северна Корея, да поема палтото му, да си записва старателно думите му, да му подава писалка за подписването на съвместните декларации с лидерите на Китай, Южна Корея и САЩ. Миналата година пресата широко обсъждаше това, че тя представляваше страната си на зимната олимпиада в Пьонгчанг, Южна Корея.  Отбелязва се и склонността на г-жа Ким да се озове неволно в обсега на камерите и фотоапаратите по време на срещите на брат си с различни държавни глави, преди бързо да се отдръпне извън кадър. Пратеникът Ким Хьок-Чхол, севернокорейският пратеник в САЩ, пристигна в Ханой една седмица преди срещата на върха за подготвителни срещи с американския си колега Стивън Бигън. Бивш посланик на Северна Корея в Испания, преди да бъде експулсиран през 2017 г. в период на напрежение около ядрените оръжия, миналия месец той беше представен като колега на Бигън по време на визита с Ким Йон-Чхол в Белия дом. Двамата с Бигън се включиха в маратонски преговори, вероятно за програмата на форума, които може да продължат до самото начало на срещата на върха. Икономът Ким Чхан-Соб е фактически началник на кабинета на севернокорейския лидер, който отговаря за сигурността и протокола по време на важни събития. Според медиите Ким Чен-Ун и сестра му са много близки с Ким Чхан-Соб, играл ролята на \"доверен иконом\" на семейството по времето на Ким Чен-Ир, покойния баща и предшественик на поста на сегашния лидер. \"Икономът\" пристигна в Ханой преди около две седмици, като грижливо инспектира местата, където би могла да се състои срещата на върха и да отседне севернокорейското ръководство. Той беше вчера и на виетнамската гара Донгдан, за да посрещне севернокорейския лидер при пристигането му във Виетнам. Телохранителите Сто севернокорейски телохранители са заминали в неделя със самолет от Пхенян според виетнамската преса. Те не се набиваха на очи в Сингапур както по време на официалните срещи, така и по време на неофициалната нощна разходка на Ким из улиците на града държава. Тази охрана привлече вниманието на първата среща на върха на Ким с южнокорейския президент Мун Дже-Ин, когато телохранителите тичаха успоредно с мерцедеса на своя лидер. Във Виетнам дузина от тях за кратко тичаха от двете страна на седана, който щеше да го откара в Ханой след пристигането на бронирания влак на Ким.", "date": "2019.02.26", "title": "Дясната ръка, сестрата, икономът - на кого разчита Ким Чен-Ун за срещата с Тръмп"}
{"url": "https://www.dnevnik.bg/sviat/2019/02/26/3396427_rusiia_svurza_s_shirokolentov_internet_ostrovite_za/", "text": "Русия откри днес подводен оптичен кабел, чрез който Курилските острови, за част от които претендира Япония, ще имат постоянен и неограничен достъп до широколентов интернет, обяви руската телекомуникационна компания Ростелеком, цитирана от \"Франс прес\". Широколентовата връзка беше открита в присъствието на специалния представител на руския президент по въпросите на защитата на околната среда, екологията и транспорта Сергей Иванов. Кабелът свързва руския град Южно-Сахалинск, в Далечния изток, с островите Итуруп, Кунашир и Шихотан. Линията е с дължина 815 километра, а полагането ѝ е започнало през юни 2018 година. Тя осигурява широколентов достъп до интернет на населението, както и на търговските и обществените организации на Южните Курили, се казва в съобщение на \"Ростелеком\". \"Появата на широколентов интернет на тези отдалечени острови, които са руски и са наши, увеличава значително качеството на живот на местното население, като прави достъпни редица услуги и информационни технологии, сред които телемедицината и дистанционното обучение\", изтъкна Сергей Иванов, цитиран в комюникето. Курилските острови, чието население не надхвърля 17 хил. души по официални данни, досега разполагаха единствено с интернет със слаба скорост. /БТА", "date": "2019.02.26", "title": "Русия свърза с широколентов интернет островите, за част от които спори с Япония"}
{"url": "https://www.dnevnik.bg/politika/2019/02/26/3396488_gerb_kategorichno_ne_iska_mashinno_glasuvane_obiavi/", "text": "Категорично ГЕРБ не иска машинно гласуване. Това е архаичен метод, използва се само в слабо развити демокрации. След машинно гласуване във Венецуела има 1.5 млн. фалшиви гласове\", каза днес по БНТ председателят на правната комисия в парламента Данаил Кирилов. Въпреки това обаче в Изборния кодекс ще остане записано, че на евроизборите машини за гласуване ще има в 3000 секции, на следващите в 6000 секции, а след три години ще се разчита само на тях. Кирилов обаче предупреди, че въвеждането на този метод на гласуване ще доведе до разочарование. Според него БСП само са си търсили повод да атакуват Изборния кодекс и ако не са били промените в преференциите, са щели да се намерят друг повод. Попитан финално как ще се влиза в европарламента с преференция, Кирилов уточни, че  това ще става както досега , защото така е решила Изпълнителната комисия на ГЕРБ и той трябва да се съобрази. През миналата седмица той обясни  смяната на позицията на ГЕРБ по въпроса с това, че партията е народна и сe \"съобразяваме с тренда, с настроенията и общественото мнение, без значение от коя част от обществото идват\".", "date": "2019.02.26", "title": "ГЕРБ категорично не иска машинно гласуване, обяви Данаил Кирилов"}
{"url": "https://www.dnevnik.bg/evropa/2019/02/26/3396278_kardinal_pel_-_dramatichnoto_padenie_na_kovchejnika_na/", "text": "В продължение на две десетилетия Джордж Пел беше господстваща фигура в католическата църква в Австралия - момче от град със златна мина, чиито амбиции, интелект и умение да печели приятели сред влиятелни хора го издигнаха до третата по важност позиция в йерархията на Ватикана. Всичко това обаче рухна през декември, когато съдът призна 77-годишния Пел за виновен по пет обвинения в престъпления от сексуален характер срещу деца, извършени в катедрала в Мелбърн. Той самият е от град Баларат, намиращ се на 115 км оттам. Тогава съдът постанови решението да не бъде огласявано.  Днес съдията отмени  тези ограничения. Пел е най-високопоставеният представител на Римокатолическата църква, признат за виновен в извършване на сексуални престъпления. С неговия случай разгръщащият се скандал за посегателства, който от три десетилетия измъчва католическата църква в цял свят, достигна и до Ватикана, и до обществения живот на Австралия. Пел е прекарал по-голямата част от първите си три десетилетия като свещеник в Баларат, стар миньорски град в щата Виктория, известен със златодобива. По-късно щатски и федерални разследвания ще констатират, че това е един от католическите диоцези, които са най-тежко засегнати от случаите на сексуални злоепотреби, макар че нито една от жалбите срещу Пел не засяга времето, когато е работил там. След като Пел е напуснал родния си град, за да стане през 1996 г. архиепископ на Мелбърн, той е извършил престъпления срещу две момчета от църковния хор на катедралата \"Свети Патрик\" в Мелбърн, за които 12-те съдебни заседатели го признаха за виновен. За жалбите срещу Пел се разбра едва през 2016 г., а обвиненията бяха повдигнати през 2017 г. През това време той продължаваше да се издига в църковната йерархия в Австралия. Още преди през 2001 г. да стане архиепископ на Сидни, най-високия пост в Католическата църква в Австралия, той бе поляризираща фигура - почитана от много от консервативни политици, но критикувана от либералите за открито изразяваните си възгледи. През 2002 г. на Световните дни на младежта в Торонто Пел влезе в новините с думите, че на свещеници срещу млади хора\", защото абортът \"винаги е унищожаване на човешки живот\". В кратко изявление днес пред съда, направено след като Пел отпътува с чакащата го кола, адвокатът му Пол Галбали заяви: \"Кардинал Пел винаги е казвал, че е невинен, и продължава го твърди\". По думите на адвоката вече е внесено обжалване на решението на съда. На заседанията на кардиналите преди конклава, избрал през 2013 г. папа Франциск, австралиецът се открояваше, но не само с внушителния си ръст и широки рамене, но с познанията си по финансовите въпроси. С надеждата да потуши ватиканските финансови скандали папата прехвърли Пел в Рим и през 2014 г. той беше назначен за ръководител на ново министерство - секретариата по икономическите въпроси. Междувременно в Австралия щатско разследване за злоупотреби в институции започна да съобщава за свидетелства за тормоз над деца и потулване на случаи в Баларат и другаде в продължение на десетилетия. Така започна по-голямо разследване, водено вече от Федералната кралска комисия. В нито едно от разследванията Пел не беше споменат като предполагаем извършител. Когато беше извикан да даде показания пред Кралската комисия, той трябваше само да каже какво му е известно за поведението на други хора, както и дали е присъствал при вземането на решения от църковните ръководители да местят извършили престъпления свещеници в други енории. В показания пред комисията през март 2016 г. Пел заяви, че не е знаел нищо за сексуалния тормоз над деца в Баларат, упражняван от друг свещеник през 70-те години, докато последният не бил признат за виновен през 1993 г. Други обаче казаха пред комисията, че поведението на свещеника е било обществена тайна в диоцеза. \"Това е тъжна история и не съм проявявал особен интерес към нея\", каза Пел в това разследване и добави, че Църквата е направила \"катастрофален\" избор, като не е реагирала активно и е потулвала жалбите за посегателства. Когато през юни 2017 г. световната вълна на обвинения в сексуални злоупотреби застигна и Пел, някои от най-влиятелните хора в страната застанаха зад него, включително бившият премиер консерватор Тони Абът, самият той ревностен католик, който каза следното пред един вестник: \"Онзи Джордж Пел, когото аз познавам, е прекрасен човек\". Наследникът на Пел като архиепископ на Сидни Антъни Фишър също заяви по онова време пред медиите, че \" Джордж Пел, когото познава, е почтен в отношенията си с хората, човек на вярата и високите идеали, изключително благоприличен\". Абът и Фишър засега не са отговорили на запитванията за коментар, отправени след оповестяване на решението на съда. Марк Колъридж, председател на Конференцията на австралийските католически епископи, заяви, че решението на съда е шокирало хората в цяла Австралия и по света, включително епископите. \"Молим се за всички, които са били подлагани на тормоз, и техните близки и се ангажираме отново да направим всичко възможно, за да направим така, че за всички, особено за младите и уязвимите\", каза той. Пел си взе отпуск от финансовите си функции във Ватикана, за да изчисти името си, но по време на делото официално продължаваше да заема този пост. Когато през декември съдът призна Пел за виновен, папа Франциск и Светият престол не коментираха, като заявиха, че ще се съобразят със законите на Австралия и съдебната заповед да не се разгласява съдебното решение. Ден след като през декември съдът се произнесе, Пел беше един от тримата кардинали, които папата отстрани от групата на близките си съветници. Но тогава не бяха посочени конкретни причини. Според адвокати на жертви признаването за виновен на човек, който е толкова високопоставен в църковната йерархия, може да насърчи и други пострадали от тормоз от свещеници, да проговорят. \"Много хора, особено преживелите такива злоупотреби, се страхуват да говорят публично, защото си мислят: \"Никой няма да ми повярва, съдът няма да ми повярва\", каза Филип Нейгъл. Той е бил ученик в Баларат, където Пел през 70-те години Пел е бил свещеник, и е свидетелствал срещу друг свещеник, който след това бил осъден на лишаване от свобода. \"Липсата на правосъдие е може би по-вредна от самите престъпления, така че това ще даде по-голям кураж на повече хора да излязат публично\", добави той. /БТА", "date": "2019.02.26", "title": "Кардинал Пел - драматичното падение на ковчежника на Ватикана"}
{"url": "https://www.dnevnik.bg/skorost/avtomobilna_industriia/2019/02/26/3396491_avtomobilnite_kompanii_koito_ne_predusetiat_promenite/", "text": "Автомобилната индустрия трябва да преосмисли начините, по който прави бизнес, предупреди днес ръководителят на \"Даймлер\" (Daimler) Дитер Цече, цитиран от ДПА, предаде БТА. Той отбеляза, че безпилотните автомобили, споделените платформи и електрическите двигатели могат да преобърнат бранша. \"Компаниите, които не предусетят промените в сектора, могат да се провалят, каза Цече, допълвайки, че дори \"Даймлер\" е изложен на риск. \"Не е даденост, че ще ни има утре, посочи той пред аудитория на Световния конгрес на мобилните устройства в Барселона. Цече участва заедно с главния изпълнителен директор на \"Майкрософт\" (Microsoft) Сатя Надела в дискусия за бъдещето на информационните технологии и представи променящото се бъдеще на автомобилостроителите. \"Знаем, че след 10 години този сектор ще бъде напълно различен. Някои от конкурентите ни ще бъдат същите, но ще имаме и някои напълно нови конкуренти. Ако продължим да правим това, което правихме толкова добре, с нас е свършено\", каза още ръководителят на \"Мерцедес\". \"Вчера най-важно беше да заключиш инженерния си отдел, така че никой да не може да копира нищо. Днес, когато говорим за тези системи, ние сме убедени, че трябва да ги правим с отворен код, тъй като се нуждаем от способностите на цялата общност\", допълни Дитер Цече.", "date": "2019.02.26", "title": "Автомобилните компании, които не предусетят промените, могат да се провалят, смята Цече"}
{"url": "https://www.dnevnik.bg/sviat/2019/02/26/3396494_blizuk_na_poroshenko_e_namesen_v_kontrabanden_vnos_na/", "text": "Президентът на Украйна Петро Порошенко е подложен на критики месец преди президентските избори заради афера с контрабанда на военно оборудване от Русия, която Киев смята за държава агресор, предаде \"Франс прес\", предаде БТА. Според разследващите журналисти от проекта \"Наши гроши\" (Нашите пари), близкият до президента заместник-секретар на Националния съвет по сигурност и отбрана Олег Гладковски и синът му са организирали широкомащабна операция по контрабанден внос на части за военно оборудване. Те са били купувани незаконно в Русия и се доставяли на украинските въоръжени сили на три до четири пъти по-високи цени, като организаторите прибирали разликата. Смята се, че този трафик е започнал през 2015 г., тоест една година след анексирането на Крим от Русия и избухването на войната срещу проруските сепаратисти в Източна Украйна, които според Киев и Запада получават военна подкрепа от Русия. Украинските власти определят Русия като държава агресор. Порошенко, който е остро критикуван в страната си за неуспеха си да се пребори с корупцията, не е обвинен, че е пряко свързан с този трафик, но Олег Гладковски е смятан за един от близките му хора. Бившата министър-председателка Юлия Тимошенко, която е един от съперниците на Порошенко на вота на 31 март, днес призова в парламента да се започне процедура по импийчмънт на президента заради държавна измяна, като го обвини в \"колаборация с врага и съдействие на страната окупатор\". Водещият в допитванията за президентските избори актьор Володимир Зеленски заяви във видео във Фейсбук, че е останал \"без думи\". \"Тези хора с кръв дойдоха на власт и с кръв печелят пари\", каза той. Говорителят на Порошенко Святослав Цеголко съобщи във Фейсбук, че президентът е наредил на правоохранителните органи да проверят журналистическите информации.", "date": "2019.02.26", "title": "Близък на Порошенко е намесен в контрабанден внос на военно оборудване от Русия"}
{"url": "https://www.dnevnik.bg/bulgaria/2019/02/26/3396499_voenniiat_zavod_v_turgovishte_zapochna_remont_na_deset/", "text": "Екип от 77 души от военния завод \"ТЕРЕМ - Хан Крум\" в Търговище от началото на годината работи по ремонта на десет танка Т-72, съобщи Би Ти Ви. Поръчката е възложена от министерството на отбраната. Обновяването на всеки от танковете ще продължи осем месеца. Ремонтът ще струва 822 хиляди лева на машина без ДДС, или общо около 10 млн. лв. ДДС. Интересното е, че  при обявяването на поръчката  за ремонта през лятото беше съобщено, че ще се ремонтират 13 танка Т-72 и 60 мерника за тях за общо 9.8 млн. лв. с ДДС. Според директора на холдинг ТЕРЕМ Иван Досков цената не е висока и дори при нея фирмата е на ръба на печалбата, тъй като танковете не са ремонтирани дълго време. $Ние сме с по-ниски цени от това, което се предлага от чешки и полски заводи\", допълва той. Процедурата по обновяването на машините започва с тяхното разглобяване и определяне на частите, които могат да се ползват още. След това ще се доставят резервни части и следва сглобяване и тестване на всеки танк. Иван Досков уточнява, че става въпрос за ремонт, а не за модернизация. След ремонта бронираните машини ще могат да се ползват още 2-3 години. В момента България разполага с 90 танка Т-72, който се планира да служат до 2020 година.", "date": "2019.02.26", "title": "Военният завод в Търговище започна ремонт на десет танка Т-72 за 10 млн. лв."}
{"url": "https://www.dnevnik.bg/sviat/2019/02/26/3396496_germanski_sud_ne_razreshi_na_razuznavaneto_da/", "text": "Германски съд спря процедура по наблюдение от разузнаването на крайнодясната партия \"Алтернатива за Германия\" няколко месеца преди важни избори, предаде \"Франс прес\", цитирана от БТА. На 15 януари вътрешното разузнаване публично обяви, че превръща организацията в \"тестов случай\", което е степента преди поставянето под наблюдение. Решението е било взето след неколкомесечно проучване на изказвания и публикации на партията. \"Алтернатива за Германия\" сезира съда в Кьолн, който днес отсъди в нейна полза. Съдът прецени, че в германската конституция не се съдържа правно основание за превръщането на организацията в \"тестов случай\" и че тази мярка на разузнаването е незаконно и несъразмерна. Освен това тази мярка може да окаже отрицателно въздействие на избирателите няколко месеца преди изборите за Европейски парламент и регионалните избори в Източна Германия, добави съдът. Съдебното решение може да се обжалва в административния съд на провинция Северен Рейн-Вестфалия. Разузнавателните служби освен това продължават разследването си за установяване на евентуални връзки между членове на \"Алтернатива за Германия\" и радикалната крайна десница и неонацистките среди преди евентуално поставяне на партията под наблюдение. Тази мярка би дала разширени правомощия на службите за вътрешно разузнаване, включително възможността да следят телекомуникациите на членове на тези организации, съхраняване на лични данни, вербуване на информатори и внедряване на агенти. Младежки организации на \"Алтернатива за Германия\" като \"Крилата\" и \"Млада алтернатива\" пък са подложени на засилено наблюдение, което е една степен над обикновеното наблюдение. От септември 2017 г. \"Алтернатива за Германия\" е основната национална опозиционна партия в Германия в парламента, след като канцлерът Ангела Меркел състави управляваща коалиция от консерваторите и социалдемократите. Партията в момента получава малко под 15% подкрепа в проучванията на избирателните нагласи.", "date": "2019.02.26", "title": "Германски съд не разреши на разузнаването да наблюдава крайнодясна партия"}
{"url": "https://www.dnevnik.bg/sport/2019/02/26/3396281_fifa_priobshtava_elektronnite_sportove_s_mejdunaroden/", "text": "ФИФА направи следващата стъпка в засилване на влиянието си в  електронните спортове  със създаването на световен виртуален турнир за национални отбори. Състезанието еNations cup е част от осемте големи надпревари в глобални серии на футболния симулатор FIFA 19. Представители в турнира ще имат 16 държави от шестте конфедерации, като всяка страна ще изпрати по двама състезатели. Поканените отбори предстои да бъдат обявени, а избраните нации ще могат да проведат вътрешно състезание за определяне на участниците в надпреварата. \"Обвързването на асоциациите със специален турнир на нациите е още една съществена и вълнуваща стъпка за ФИФА и развитието на футбола в електронните спортове в световен мащаб\",  каза Луис Висенте, директор по иновациите във ФИФА.  \"И още повече засилване на ангажираността на феновете и играчите по света, както и позволяване на асоциациите да развият и ускорят програмите и състезанията в техните държави\", допълни Висенте за новия турнир, който ще се състои за пръв път на 13 и 14 април. Турнирите в глобалните серии на FIFA 19 носят точки за класиране на световното първенство, който е най-големият футболен форум в електронните спортове. Най-постоянните състезатели ще се класират за надпреварата в края на август. През 2018 г. виртуалното световно първенство имаше огромен успех за ФИФА. Намеренията на организацията са  да улови вълната от интереса към електронните спортове , които имат предпоставки скоро да се превърнат в бизнес за милиард долара. ", "date": "2019.02.26", "title": "ФИФА приобщава електронните спортове с международен турнир"}
{"url": "https://www.dnevnik.bg/photos/2019/02/26/3396065_fotogaleriia_svetovnite_snimki_na_denia_-_26_fevruari/", "text": "Лебеди в езеро в покрайнините на Минск, Беларус.", "date": "2019.02.26", "title": "Фотогалерия: Световните снимки на деня - 26 февруари 2019 г."}
{"url": "https://www.dnevnik.bg/skorost/2019/02/26/3395734_seat_subra_motociklet_i_kola_v_maluk_elektromobil/", "text": "Сеат\" избра Световния конгрес за мобилни устройства в Барселона (Mobile World Congress), за да представи концептуален автомобил, който според виждането им се очаква от всички компаниите с бизнес със споделени автомобили. Прототипът \"Минимо\" напомня много на \"Рено Туизи\", като обединява в себе си сигурността на лека кола и компактността на мотоциклет. Количката е с дължина 2.5 метра и ширина 1.24 м, като паркирана заема едва 3.1 квадратни метра, при поне 7.2 кв.м за стандартен автомобил. \"Минимо\" използва сменяема батерия, която за няколко минути се зарежда с ток за изминаване на стотина километра. В автомобилчето има място за шофьор и пасажер. Автомобилът е хиперсвързан и разчита на 5G технология, за да осигури дигитален достъп, който заменя класическият контактен ключ. Със свързването на мобилния телефон всеки ползвател разполага със своята музика, контакти, адреси в навигацията и т.н. На база свързаното устройство автомобилът ще знае дали шофьорът е на възраст между 16 и 18 години, за да ограничи максималната скорост от 90 на 45 км/ч. На конгреса в Барселона днес беше обявено и че \"Сеат\", и испанската телекомуникационна компания Telefónica започват да тестват в каталунската столица 5G Connected Car - свързан, автономен автомобил. \"Купра\" планира удвояване на продажбите Междувременно дъщерната марка на \"Сеат\" за спортни автомобили - \"Купра\" разкри информация за концептуален автомобил, който ще представи на автосалона в Женева (5-17 март). Моделът \"Форментор\" има амбицията, че комбинира пътното поведение на лек автомобил с предимствата на кросоувър. Автомобилът разчита на хибридна система, комбинираща бензинов двигател и електромотор. Общата системна мощност е 245 конски сили. Автомобилът използва скоростна кутия с двоен съединител, а ходовата част е с променливи характеристики - спортни и комфортни настройки. Само на ток \"Купра Форментор\" изминава до 50 км по новия цикъл WLTP. \"Купра\" е продала 14 400 коли от единствения си модел - \"Купра Атека\". Плановете на компанията са да удвоят продажбите в следващите три до пет години.", "date": "2019.02.26", "title": "\"Сеат\" събра мотоциклет и кола в малък електромобил"}
{"url": "https://www.dnevnik.bg/sviat/2019/02/26/3395297_zashto_moskva_ne_komentira_i_niama_da_komentira_po/", "text": "Русия не е коментирала досега по същество подозренията и официалното разследване в България за предполагаема връзка на високопоставен офицер от руските спецслужби с покушение срещу българския оръжеен търговец Емилиан Гебрев през 2015 г. Няма и да го коментира по няколко причини, основната от които е, че българският случай е твърде, твърде \"ниска топка\" за Кремъл, за да му се придава тежест с офциална реакция. Това бе и посланието от  репортаж на Би Ти Ви в неделя , който директно и безкритично сведе до българската аудитория тези на руските спецслужби и дипломация, въртящи се от месеци насам. В ефир бе пуснато дори подхвърлянето, че \"ами може би жена му лошо е измила салатата\", при положение, че съпругата на Гебрев умира от рак месец преди отравянето. Нищо не променят засега и твърденията на разследващи групи и медии, че Сергей Федотов, който тогава три пъти е бил в България, е бил във Великобритания и при нападението преди година срещу бившия двоен агент Сергей Скрипал и дъщеря му Юлия в Солсбъри. Според Лондон и партньорите му в НАТО то е първото с нервнопаралитично бойно вещество на европейска територия и извършителите са двама служители на военното разузнаване на Русия. Тезите на Москва са общо взето ясни и сведени системно през руските медии за тиражиране и преповтаряне. Едно към едно някои от тях те бяха повторени и в репортажа на Десислава Ризова от Русия:", "date": "2019.02.26", "title": "Защо Москва не коментира (и няма да коментира) по същество случая \"Гебрев\""}
{"url": "https://www.dnevnik.bg/sport/2019/02/26/3394674_da_iahnesh_vulnata_na_slavata_s_albert_popov/", "text": "Доказахме, че сме едни от най-големите в света на белите спортове с тези три състезания и, разбира се, с успехите на Алберт Попов и всички, които идват след него.\" С тези думи председателят на Българската федерация по ски Цеко Минев откри Световната купа в Банско. В продължение на четири дни - от първата официална пресконференция в четвъртък до закриването на събитието в неделя - младият български скиор неизменно беше в устата и прегръдките на всички, свързани с организацията. От Минев през кмета на Банско Георги Икономов до спортния министър Красен Кралев - всички се надпреварваха да възхваляват таланта на Попов, да се снимат с него и да го награждават. Представянето на Попов без никакво съмнение е изключително впечатляващо. Три години след тежка катастрофа и последвали две операции българският скиор направи пробив в Световната купа с две класирания в топ 10 и четири влизания в зоната на точките. Използването на местните звезди за реклама и срещи с фенове е традиционна практика навсякъде по света. Попов обаче трябваше да разпределя вниманието си между постоянните участия в странични събития и представянето си на пистата. Присъствието му в Банско се превърна в повод да се изтъкне колко важно е за България да организира кръг от Световната купа наред с традиционните мотиви, които Кралев посочва - рекламата пред света, която носи такова домакинство, и ефекта върху децата от досега със звездите на спорта. Събитието беше финансирано от  държавата с 1 милиона лева . Последното беше обявено публично едва в петък след церемонията по откриването. При това споменато съвсем небрежно в публикация на фейсбук страницата на Красен Кралев, след като първоначално  не фигурираше в списъка с държавните пари за домакинства на спортни състезания . \"Много съм щастлив, че мъжкото присъствие тук, в Банско, съвпада с най-силния сезон в кариерата на Алберт Попов. Нека да му пожелаем изключително голям късмет, защото той майсторството и таланта си ги има\", каза Кралев по време на церемонията на площада в Банско. При всеки възможен повод 21-годишният състезател беше представян като \"нашия Аби\", \"гордостта на България\", \"голямата сензация в Световната купа\" и \"бъдещето на световните алпийски ски\". През ноември Попов се класира 20-и в слалома в Леви, като стана първият българин с точки за Световната купа от Петър Попангелов през 1986 г. Последва ново влизане в точките - 16-о място в Мадона ди Кампилио през декември, за да се стигне до двете паметни класирания на австрийска земя в началото на годината -  шесто място в Шладминг  и  девето място в Кицбюел . Всичко това идва само три години след трагичния инцидент, при който загина треньорът на националния отбор Драго Грубелник. Тогава микробус, управляван от 39-годишния словенец, в който бяха помощникът му Митко Христов и Попов, падна в дълбока пропаст край Зьолден. Младият скиор трябваше да извърши дълъг път към завръщането на пистата - не толкова физически (той счупи глезен, скула и претърпя две операции), колкото психически след челния сблъсък със смъртта. След един пропуснат сезон Попов бързо започна да наваксва изгубеното. Благодарение на договора си с HEAD той вече трета година след катастрофата се готви с германския отбор. Още преди година българският скиор показа, че може да реализира големия потенциал, който винаги е имал. Той спечели бронзов медал от световното първенство за младежи, а след това записа 28-о място на олимпийските игри в Пьонгчанг. Награди, снимки и възхвали тогава нямаше. Сега обаче, след двете влизания в топ 10 и наближаването на стартовете в Банско, всеки искаше да се понесе на вълната, да покаже близост с Попов и да се асоциира с успехите му. В началото на месеца федерацията по ски организира пресконференция с участието на Попов в София. \"В името на това, че знаем цялата нелека история на Аби като състезател, и това, което постигна, искам да ви помоля всички да станем и да го аплодираме\", призова Минев по време на събитието. Попов участваше в реклама за Световната купа на Първа инвестиционна банка, в която Минев е главен акционер и която е генерален спонсор на ски федерацията. Българският скиор беше част и от традиционни рекламен клип на \"Евроспорт\" за кръговете от Световната купа наред със звездите на алпийските ски. При откриването на Световната купа в петък Попов получи почетния знак на Банско от Икономов. Като причина беше изтъкнат приносът му за \"добрия имидж и известността на нашия град\" в световен мащаб. Същото отличие получи и носителят на Големия кристален глобус за последните седем години Марсел Хиршер. На следващия ден,  след като супергигантският слалом беше отменен , Попов отново беше впрегнат да участва в различни мероприятия. Едно от тях включваше среща с фенове, на която скиорът в продължение на близо час раздаваше автографи и се снимаше с хората. \"Много емоция. Нещо ново за мен, но опитвам да се снимам с всички. Все пак хората са дошли да ме видят и да стискат палци за мен, така че съвсем нормално\",  сподели Попов . През цялото време той беше изключително усмихнат и отзивчив. В същото време обаче трябваше да се готви за състезание, за което за капак организаторите създадоха нереалистичните очаквания, че класиране на подиума е напълно постижимо. При положение, че до този момент българинът нито веднъж не беше стигал до втори манш в дисциплината гигантски слалом, а на световното в Оре зае 29-о място. Накрая дори председателят на парламентарната група на ГЕРБ Цветан Цветанов яхна вълната. \"Всички силно подкрепяме нашия Алберт Попов в супергигантския слалом (бел. авт. - състезанието беше в дисциплината гигантски слалом).\" \"Изживяването край пистата е невероятно и зареждащо с много емоции. Банско за пореден път доказа, че е курорт на световно ниво. Състезанието и красотата на Банско доведоха и много чуждестранни туристи. Така че препоръчвам на всички българи да изберат българското и да посещават Банско\", написа Цветанов в социалните мрежи, след като изгледа неделният старт на живо. Попов в крайна сметка успя да запази концентрация и да се представи на добро ниво. Въпреки че се спусна с 57-и стартов номер, на вече доста изорана писта, той се класира 32-и и остана само на 26 стотни от място във втория манш. Неговият треньор Ивайло Борисов все пак призна, че постоянните странични ангажименти \"определено ни създадоха затруднения\". \"Изведнъж го заля цялата тази вълна. Нямаше никакво свободно време. Срещи, събития, снимки, автографи. Свари ни неподготвени. Това трябва да се регулира в бъдеще, защото ако продължи така безразборно, ще ни се отрази на работата\", каза Борисов пред \"Дневник\".", "date": "2019.02.26", "title": "Да яхнеш вълната на славата с Алберт Попов"}
{"url": "https://www.dnevnik.bg/evropa/evropeiski_parlament/2019/02/26/3395605_izborite_za_evroparlament_moje_da_predizvikat/", "text": "Председателят на Европейската комисия Жан-Клод Юнкер бе толкова слисан, след като унгарският премиер нападна имиграционната му политика, че на всеослушание измърмори \"Не мога да повярвам на това, което чета\". Когато партията на Орбан по-късно го направи обект на  злостна предизборна агитационна кампания  с плакати,  Юнкер отново бе изумен  и каза: \"Наистина не може да направиш нищо срещу лъжите\". Врагове от противоположни лагери?  Не, те принадлежат към една и съща християндемократическа група  на Европейската народна партия (ЕНП), господстваща сила в Европейския парламент и на теория трябва да са близки съюзници на евроизборите през май. Вместо това политическата братоубийствена ежба е във фокуса на това гигантско упражнение по демокрация, което обхваща 27 страни и включва близо половин милиард души. Изборите за Европейски парламент на 23-26 май може да се окажат повратна точка в следвоенната европейска политика. Някои традиционни центрове на влияние могат да започнат да се рушат, което ще позволи на екстремистките, популистки партии да спечелят повече влияние и да придадат нова посока на европейската политическа машина. \"Никога не сме виждали подобно нещо на евроизборите\", каза професорът по европейска политика Хендрик Вос от Университета в Гент във връзка с неприятната атмосфера около изборите. Евроизборите се провеждат като национални гласувания в 27 държави членки. Националните политически партии със сходна идеология се обединяват в паневропейски политически групи като десноцентристката ЕНП, левоцентристката Партия на европейските социалисти (ПЕС) и либералната про-бизнес партия Алианс на либералите и демократите в Европа (АЛДЕ). През годините големите политически групи започнаха да се стремят да присъединяват необвързани национални партии, и да разширяват електоралната си база. Дори тези новоприети членове да не са близки до основните им ценности, те могат да увеличат присъствието им в Европейския парламент. Някои фракции обаче са възприели силно различаващи се програми вътре в своите групи като могат да варират според географското си разнообразие от Финландия до Унгария, и до Португалия. Някои като твърдо антиимигрантската дясна партия \"Фидес\" на Орбан могат сега да се отцепят, като отслабят центъра и засилят разделенията. ЕНП, например, приветства италианския популист Силвио Берлускони преди две десетилетия. Партията \"Фидес\" на Орбан го последва скоро след това. Други групи се изправят също пред подобни вътрешни проблеми, като АЛДЕ с популисткия чешки лидер Андрей Бабиш, който е обвиняван в злоупотреби с евросубсидии за земеделието, и ПЕС с румънските социалдемократи, за които критиците казват, че отслабват борбата на съдебната система с корупцията. Но Отначало Орбан бе насърчаван заради антикомунистическите му позиции, но с годините той се превърна в антиимигрантски популист, призоваващ за \"нелиберално\" общество с автократично управление, нещо което влезе в силно противоречие с ценностите на ЕНП. Нещата се нагорещиха миналия месец, когато Орбан изригна със своята антибрюкселска реторика, представяйки Юнкер като заговорник, който цели да се разпорежда със страни като Унгария, и да отвори европейските граници за всички мигранти. Той покри Будапеща с плакати, представящи Юнкер като въплъщение на злото. \"Смятам формулировките в агитационната кампания в Унгария срещу Жан-Клод Юнкер, която се посреща с неразбиране в широки кръгове от ЕНП, за неприемливи\", каза в петък австрийския канцлер Себастиан Курц, влиятелна фигура в ЕНП. Сега трябва ли да се отвърне от Орбан заради принципите си, каквито и да са последствията, или да го държи изкъсо, за да не се съюзи с други антиевропейски популисти? \"В тази нова динамика възникват нови възможности\", отбеляза италианският политически анализатор Алберто Алемано. В периода след предишните евроизбори през 2014 г. Великобритания гласува за излизане от ЕС, а Италия и Австрия сформираха правителствени коалиции, които включват крайната десница. В повече от десет европейски държави има неустойчиви правителства на малцинството, а Полша е станала толкова враждебна към Брюксел, колкото и Унгария. \"След падането на Лондон, Рим, Варшава, Будапеща или Виена в ръцете на антиевропейски или ксенофобски сили, вече не говорим за \"враг пред портата\", а за \"враг сред нас\", написа Хосе Игнасио Торебланка за Европейския съвет за международни отношения. Всичко това става в момент, когато Европейският парламент вече има повече правомощия. Служил прекалено дълго като място за почетни длъжности за пенсионирани политици, с реално влияние върху въпроси, вариращи от Брекзит до екологични стандарти.  Първите прогнози за разпределението на местата  в 705-членния законодателен орган, направени миналата седмица, показват спад в подкрепата за ЕНП и ПЕС. Християндемократите се очаква да получат 183 места, а социалистите понасят още по-големи загуби и падат до 135 места, с което за първи път тяхната голяма коалиция няма да има мнозинство. Популистите ще придобият повече влияние по време на предстоящия 5-годишен мандат. Влиятелният мозъчен тръст \"ВоутУоч Юръп\" посочва, че \"десните националисти се очаква да увеличат подкрепата си, въпреки че вероятно няма да успеят да получат 25 процента от местата\". Но една обединена група от десни националисти може да стане втората най-голяма група в парламента, отбелязва мозъчният тръст. Досега популистките и екстремистки партии ставаха все по-гръмогласни и използваха смущаваща реторика на заседанията на Европейския парламент, но имаха твърде незначително влияние върху парламентарната дейност. Но с повече места и по-добра координация антиевропейските сили могат да оказват по-голямо влияние върху взимането на решения в Европа и да дадат отпор на проевропейската визия на френския президент Еманюел Макрон за все по-тесен съюз. Това ще е Тъй като Юнкер няма да се кандидатира за още един мандат като председател на Европейската комисия, изборите през май може да са последен етап от борбата му. Този етап не е приключил и Юнкер иска да защити своето проевропейско наследство. \"Не се предавам. Не съм такъв човек. Искам да съм пълна противоположност на това\", каза Юнкер. /БТА", "date": "2019.02.26", "title": "Изборите за Европарламент може да предизвикат политическо сътресение в Европа"}
{"url": "https://www.dnevnik.bg/razvlechenie/2019/02/26/3395611_petima_muzikanti_vuv_vihura_na_dvorjak/", "text": "Петима млади и талантливи музиканти ще обединят сили в края на месеца, за да представят пред публиката в София едно от най-интересните произведения на световноизвестния чешки композитор Антонин Дворжак. Изпълнението е поредното от  цикъла камерни концерти \"Мотив\" , съобщават организаторите от \"Модо България\", които стоят и зад успешния проект за класическа музика за деца \"Концерти на възглавници\" . Клавирният квинтет на Дворжак ще звучи в изпълнение на Санджар Сапаев и Яна Зеленогорска (цигулка), Стефания Янкова (виола), Атанас Кръстев (виолончело) и Венета Нейнска (пиано). Музикантите се събират отново след миналогодишния им концерт в София, когато си партнираха за първи път в клавирния квинтет на Йоханес Брамс. Програмата включва още Рондо за виолончело и пиано, както и Терцето за две цигулки и виола. Концертът \"Мотив: Дворжак\" е на 28 февруари от 19.30ч. в къщата музей \"Борис Христов\" на ул. \"Цар Самуил\" 43 в София. Сцената е избрана в духа на артистичната концепция на поредицата \"Мотив\" - за ограничен брой зрители и непосредствено общуване между музикантите и публиката.  Местата в залата са 50, а билети се продават на  страницата на концерта , на касите на Eventim в страната или  онлайн  и на място непосредствено преди събитието", "date": "2019.02.26", "title": "Петима музиканти във вихъра на Дворжак"}
{"url": "https://www.dnevnik.bg/sviat/2019/02/26/3395962_britanskite_leiburisti_podkrepiat_ideiata_za_vtori/", "text": "Лейбъристката партия ще подкрепи законодателна поправка, в която се предлага организиране на втори референдум за Брекзит. Това ще стане, ако парламентът отхвърли нейния алтернативен план за напускане на Европейския съюз, предаде Ройтерс, цитирана от БТА. Целта е да се избегне \"пагубен Брекзит\", към който водят страната консерваторите на премиера Тереза Мей, заяви снощи лидерът на партията Джеръми Корбин. На среща с депутатите от партията късно снощи се очакваше, че Корбин ще обяви, че Лейбъристката партия ще внесе поправка с искане Великобритания да остане в митническия съюз на ЕС и да запази тясната си връзка с единния пазар на общността и след Брекзит. Ако тази поправка, както се очаква, бъде отхвърлена, ще се внесе втора поправка с искане за втори референдум. \"По един или друг начин ще направим всичко по силите си да избегнем Брекзит без споразумение\", се казва в предварителния текст на речта на Корбин. \"Ако парламентът отхвърли нашия план, то тогава партията ще изпълни обещанието, дадено на нашата годишна конференция, и ще подкрепи провеждането на референдум\", каза говорителят на лейбъристите по въпросите на Брекзита Кейр Стармър, цитиран от Ройтерс. Парламентът трябва да дебатира и да гласува в сряда за следващите стъпки на страната по мъчителния развод с ЕС, като се очаква депутатите да внесат различни предложения и поправки, включително и искане споразумението за развода да бъде подложено на всенародно допитване. Лейбъристката партия не конкретизира какъв може да бъде въпросът в такъв нов референдум, но в предишни свои официални позиции е посочвала, че сред вариантите е и въпросът дали Великобритания да остане член на ЕС, отбелязва Асошиейтед прес по този повод. Това решение на главната опозиционна партия е удар по усилията на премиерката Тереза Мей да спечели подкрепа за едно ревизирано споразумение с ЕС при гласуване, което тя обеща да се проведе до 12 март. Тя се надяваше при едно такова гласуване в самото навечерие на Брекзита, насрочен за 29 март, да привлече гласовете на онези депутати, които биха подкрепили това споразумение, за да се избегне Брекзит без споразумение, но които биха предпочели втори референдум. Сега лейбъристите подават ръка на тези депутати, предлагайки им алтернатива за нов референдум - нещо, което Мей категорично отхвърля, отбелязва Ройтерс. Ако Мей не успее да получи парламентарно одобрение за споразумение за Брекзит до 13 март, министри и депутати ще поискат тя да отложи датата на Брекзита 29 март и да изключи варианта за напускане на ЕС без споразумение, съобщи телевизия \"Скай нюз\", цитирайки неназован министър. По-рано Мей обеща да внесе отново споразумението по Брекзита за гласуване в парламента до 12 март и повтори, че отлагането на Брекзита след 29 март няма да реши сегашната безизходица в парламента.", "date": "2019.02.26", "title": "Лейбъристите подкрепят идеята за втори референдум за Брекзит"}
{"url": "https://www.dnevnik.bg/sviat/2019/02/26/3395580_netaniahu_zalaga_na_sujuz_s_krainata_desnica_za_da_ne/", "text": "Министър-председателят Бенямин Нетаняху си навлече необичайни критики от Американско-израелския комитет по обществените въпроси (АИКОВ) - най-голямото произраелско лоби в САЩ, заради предизборен съюз с крайнодясна партия, вярна на политиката на покойния антиарабски равин Меир Кахане. Нетаняху уреди в сряда сделката между \"Еврейска сила\" и друга ултранационалистическа формация - \"Еврейски дом\", след като е изправен пред ново обединение на центристки партии, което според социологическите проучвания може да го победи. Анкетите предполагат, че без съюза една от крайнодесните партии или и двете може да не прескочат 3.25-процентовата бариера, необходима за влизане в 120-членния парламент. С обединението те може да спечелят цели пет. Нетаняху защитава обединението като начин да подобри шансовете си за съставяне на дясна управляваща коалиция, оглавявана от неговата партия \"Ликуд\", за да остане на власт за пети мандат след изборите на 9 април. Той каза, че подобен блок ще защити по-най-добрия начин сигурността на Израел. Но критиките, отправени от АИКОВ и друга водеща еврейска организация в САЩ - Американския еврейски конгрес (АЕК), срещу \"Еврейска сила\", бяха основна тема вчера в медийното отразяване на оспорваната надпревара в Израел. \"АИКОВ има дългогодишна политика каза лобистката група в духа на коментарите, които направи АЕК в \"Туитър\". АИКОВ обикновено категорично е подкрепяла политиката на Нетаняху през 13-те му години на власт, макар някои еврейски организации в САЩ да са изразявали резерви заради израелския уклон надясно. Водещият противник на Нетаняху - бившият началник на генералния щаб на въоръжените сили  Бени Ганц , който е лидер на новия центристки съюз \"Синьо и бяло\", каза, че министър-председателят е прекрачил етична граница и вреди на \"важните ни отношения с американските евреи\". След своите критики АИКОВ обяви вчера в \"Туитър\", че Нетаняху е потвърдил, че ще направи обръщение на годишната политическа конференция на организацията във Вашингтон в края на следващия месец. Лидерите на \"Еврейска сила\" се определят като наследници на родения в САЩ равин Кахане, изкарал един мандат в парламента през 80-те години на 20 век, преди неговата партия \"Ках\" да бъде забранена от Израел като расистка. Кахане, убит с огнестрелно оръжие в Ню Йорк през 1990 г. от американец от египетски произход, и забрана на смесените бракове между израелски евреи и араби. \"Ние обикновено не се месим в избори. В този случай обаче е необходимо гласът ни да бъде чут\", заяви вчера за \"Ройтерс\" директорът на представителството на Американския еврейски конгрес в Ерусалим Авитал Либович. Попитан вчера по Армейското радио за критиките на АИКОВ, лидерът на \"Еврейска сила\" Итамар Бен-Гвир каза: \"Те не се намират тук, не виждат терористичните нападения, нито усещат от непосредствен опит кръвта, която се пролива тук.\" Подкрепящият Нетаняху вестник \"Израел хайом\" също осъди АИКОВ, обвинявайки организацията в заглавие с големи букви на първа страница, че е \"играчка в ръцете на медии и политици, целящи да ударят десницата\". /БТА", "date": "2019.02.26", "title": "Нетаняху залага на съюз с крайната десница, за да не загуби изборите"}
{"url": "https://www.dnevnik.bg/evropa/2019/02/26/3395966_avstriia_iska_da_zadurja_prevantivno_opasni_kandidati/", "text": "Дясното правителство на Австрия иска да задържа превантивно под стража кандидати за убежище, ако те са смятани за риск за обществената сигурност по силата на европейска директива. Това заяви на пресконференция австрийският министър на вътрешните работи Херберт Кикъл, цитиран от ДПА. Според крайнодесния министър около десетина страни от ЕС, включително Ирландия, Белгия, Холандия, Хърватия, Словения и Унгария, вече са приели европейската Директива за условията на приемане от 2013 г., която предвижда възможност за превантивно задържане. Коалицията между консерваторите на канцлера Себастиан Курц и крайната десница обаче е малко вероятно да получи подкрепата на опозицията в парламента за мнозинство от две трети, каквото е необходимо за да бъде променено съществуващото законодателство на Австрия за задържането под стража. Правителството обяви тези намерения след неотдавнашен случай с турски кандидат за убежище, за когото се твърди, че в началото на февруари е убил с нож служител на социалните служби в град Дорнбирн. Според австрийското министерство на вътрешните работи заподозреният е роден в Австрия, но през 2009 г. му било наредено да напусне нейната територия, след като извършил няколко престъпления. Тази година той се върнал и подал заявление за убежище, а като основание за него посочил преследване като представител на кюрдското население в Турция. Макар че Кикъл направи препратка към този случай, както и към случай с неотдавнашно убийство на момиче от сирийски тийнейджър кандидат за убежище, министърът даде ясно да се разбере, че истинската му цел е да спре подаването на заявления за бежански статут в Австрия. \"Нужно е да изпратим ясни послания\" на тези, които смятат да дойдат в Австрия, каза той на пресконференцията във Виена и добави, че центровете за приемане на бежанци ще бъдат прекръстени на \"центрове за заминаване\" на бежанци. /БТА", "date": "2019.02.26", "title": "Австрия иска да задържа превантивно опасни кандидати за убежище"}
{"url": "https://www.dnevnik.bg/bulgaria/2019/02/26/3395935_sudut_vuzstanovi_na_rabota_olicheniia_v_plagiatstvo/", "text": "Варненският районен съд е възстановил на длъжността му отстранения през есента на м.г. ректор на Технически университет в града Росен Василев. Това съобщи пресцентърът на съда. Василев беше отстранен от заемания пост, след като през октомври м.г. комисия, назначена от министъра на образованието Красимир Вълчев, установи, че  той е преписал 90% от съдържанието на дисертацията си за защита на научната степен – доктор на науките . Въпреки че плагиатството беше установено, Василев нямаше как да бъде санкциониран, тъй като според действащото законодателство той сам трябваше да се самонакаже за това, че е преписвал. По тази причина двама от професорите в университета –  Николай Минчев и Овид Фархи, които първи сигнализираха за плагиатството , поискаха от министъра на образованието да назначи комисия, която да се заеме със случая. В крайна сметка именно тя установи, че почти целият труд на Василев е преписан дословно. \"Дисертацията представлява една компилация от трудове на различни автори, без да бъде изпълнено изискването на закона тя да бъде подготвена самостоятелно\", каза след приключилата проверка проф. Веско Панов, зам.-председател на комисията, назначена от образователното министерство. Според доклад, изготвен от комисията, преписани са били \"не само текстове и фигури, но граматическите и правописните грешки са еднакви\". Като последица от това министър Красимир Вълчев поиска процедурата по защита на дисертацията на Василев да бъде спряна. Въпреки това обаче тя бе проведена, а научната степен – присъдена.  Това стана причина Министерството на образованието да предаде случая на прокуратурата . Веднага след това за временен ректор във варненския Технически университет бе назначена проф. д-р Розалина Димова. Дотогава тя бе заместник-ректор в учебното заведение. Димова трябваше да го управлява до избирането на нов ректор. Решението, с което от миналия петък Росен Василев е възстановен на длъжността ректор на Техническия университет във Варна, не е окончателно, уточнява пресцентърът на Варненския районен съд. То подлежи на обжалване пред Окръжния съд в града в двуседмичен срок от датата на обявяването му.", "date": "2019.02.26", "title": "Съдът върна на работа уличения в плагиатство ректор на Техническия университет във Варна"}
{"url": "https://www.dnevnik.bg/evropa/2019/02/26/3395967_obshtestveniiat_transport_v_praga_shte_e_bezplaten_v/", "text": "Когато въздухът в Прага е прекалено замърсен, в бъдеще общественият транспорт в чешката столица ще бъде безплатен, предаде ДПА. Схемата за борба с мръсния въздух ще позволи на всеки, включително на туристите, да се възползват от безплатно пътуване, каза говорител на градската администрация. Като се има предвид, че в Прага годишно дните с прекалено силен смог са между пет и седем, главно заради автомобилите, очакванията са, че мярката ще струва около 200 хил. евро на година. Същевременно градът започва информационна кампания за насърчаване на споделеното пътуване и планира да повиши глобите за шофьорите, които нарочно махат филтрите за частици на автомобилите си, за да пестят бензин. /БТА", "date": "2019.02.26", "title": "Общественият транспорт в Прага ще е безплатен в дните със силен смог"}
{"url": "https://www.dnevnik.bg/bulgaria/2019/02/26/3395969_kratki_novini_aptechnata_kamara_shte_nastoiava/", "text": "От 15 часа до края на работния ден на 27 февруари, сряда, гишетата \"Регистрация и отчет на ППС и собствениците им\" в звената на \"Пътна полиция\" в цялата страна няма да предоставят услуги на граждани, съобщиха от МВР. Причината е извършване на промени, свързани с инсталирането на нов софтуер. Двата пропаднали мостове в Червен бряг вече са пуснати в експлоатация Двата моста над река Искър в община Червен бряг при Чомаковци и при Горник вече са пуснати в експлоатация, съобщава БТА. Ограничението за преминаването на автомобили остава както и преди - 5 тона. Изграденият временен мост при Чомаковци има товароносимост до 20 тона и също е отворен за превозните средства, като община Червен бряг е поела ангажимент да го поддържа при зимни условия. На двата моста е въведено денонощно видеонаблюдение. Аварията стана миналата година и остави месеци наред жителите на шест селища без сигурен достъп до дома, защото това е единствената връзка с общинския център Червен бряг Полицаи спряха опит за прекарване на нелегален имигрант в багажник на кола Операцията се е провела снощи към 22 часа на раничен пункт Кулата – Промахон, съобщава МВР. На влизане пристигнал лек автомобил \"Форд\" с гръцка регистрация, управляван от 51-годишен гръцки гражданин. След проверката на документа за самоличност, българският граничен полицай извършил на физическа проверка, която шофьорът опитал да осуети. Малко по-късно бил спрян, а полицаи установили, че в багажника има укрит мъж, който бил без документи за самоличност и заявил, че е иракчанин. Гръцкият шофьор и нелегалният имигрант са задържани и предадени на гръцките полицейски власти. Отчетен е рекорден ръст на цената на доматите  Освен при тях, промяна има и при цените краставиците, лука и картофи. Тя се дължи на климатични изменения през изминалата година, съответно и по-лошата реколта, заяви председателят на Държавната комисия по стоковите борси и тържищата Владимир Иванов пред БНТ. По думите му причина за тенденцията е и по-скъпото производство и затруднена логистика - резултат от честите промени на времето в последния месец и намалените количества. \"Изминалата година обаче е добра за плодовете. Чувствително поевтиняване се наблюдава при цените на ябълките и бананите\" отбеляза Иванов. Аптечната камара ще настоява държавата да осигури новите електронни системи Ще се настоява не за отсрочка, а за споразумение с Министерството на здравеопазването, в което да се заложи какви точно ще бъдат държавническите мерки, така че снабдителната система да бъде елемент на държавната грижа за пациента, заяви председателят на Националната аптечна камара Антон Вълев пред БНР. Представители на националната аптечна камара ще обсъдят следобед с министъра на здравеопазването Кирил Ананиев проблема с въвеждането на електронни системи в работата на фармацевтите, които станаха повод за национален протест на аптеките миналата седмица. Повод за недоволството е, че в момента че  няма законов механизъм  аптеките да бъдат финансово подпомогнати, за да изпълнят изискванията за включването им към европейската система за проверка на лекарствата, въведена на 9 февруари. ", "date": "2019.02.26", "title": "Кратки новини: В сряда следобед \"Пътна полиция\" в цялата страна затваря за граждани"}
{"url": "https://www.dnevnik.bg/evropa/2019/02/26/3395970_liderite_na_es_i_arabskata_liga_si_obeshtaha_nova_era/", "text": "Лидерите от ЕС и Арабската лига обещаха на приключилата вчера в Египет първа среща на върха ЕС-Арабска лига да си сътрудничат по-тясно. В заключителното комюнике те заявиха, че са решени да започнат \"нова ера\" на сътрудничество в различни области, предаде ДПА. Двата блока се споразумяха да организират редовно срещи на върха, а следващата да е в Брюксел през 2022 г., каза египетският президент Абдел Фатах Сиси. Знаковата среща на държавните и правителствени ръководители в египетския курорт Шарм ел Шейх се състоя в момент, когато някои арабски страни са изправени пред кризи в областите на сигурността и икономиката, както и на фона на надигащи се антимиграционни настроения в Европа, отбелязва ДПА. В заключителното си слово Сиси изрази задоволството си от срещата, макар да призна, че е имало различия по определени въпроси. \"Съвсем естествено е да имаме различни гледища по някои въпроси, що се отнася до диагностицирането им и вземането на отношение по тях\", каза той, без да навлиза в подробности. Във фокуса на срещата бяха темите за миграцията, нестабилността в арабския регион, сигурността и търговията. През последните месеци \"Ислямска държава\" претърпя военни неуспехи в Ирак и съседна Сирия, с което на практика беше сложен край на \"халифата\", обявен от джихадистката групировка, отбелязва ДПА. Разгромът на екстремистката групировка породи опасения, че оцелели нейни бойци ще отвърнат с нападения в Европа и Близкия изток. Вчера на срещата в Шарм ел Шейх германският канцлер Ангела Меркел призова арабските лидери да подкрепят \"процеса на политическа промяна\" в Сирия, така че шестте милиона души, избягали оттам, да могат да се върнат в страната си. Меркел заяви, че ЕС и арабските лидери трябва да дадат тласък на процеса за изработване на нова конституция на Сирия и да започнат консултации за политическото й бъдеще, в които да бъдат включени различни страни в конфликта. \"Това е особено важно, за да могат всички сирийци да се върнат в Сирия\", каза тя. Според германски правителствен говорител на среща с премиера на подкрепяното от ООН правителство на Либия Файез Сарадж Меркел е потвърдила подкрепата си за усилията либийският конфликт да бъде уреден мирно. След въоръжения бунт през 2011 г., свалил от власт дългогодишния диктатор Муамар Кадафи в Либия настъпи хаос. Освен това тя се превърна във врата към Европа за хора, бягащи от войни, преследване и бедност в родните си страни, отбелязва ДПА. /БТА", "date": "2019.02.26", "title": "Лидерите на ЕС и Арабската лига си обещаха \"нова ера\" на сътрудничество"}
{"url": "https://www.dnevnik.bg/na_put/2019/02/26/3395680_chovekut_ot_everest_-_tensing_norgei_razkazva_za_sebe/", "text": "Всички, които поне малко се интересуват от планини или от неподозираните възможности на човешкото тяло и дух, знаят, че при първото документирано изкачване на най-високия връх на планетата новозеландецът Едмънд Хилари е бил придружаван от шерпа Тенсинг Норгей. Някои развиват теорията, че даже Норгей пръв е щял да стъпи на най-високата точка, но в знак на уважение е отстъпил тази крачка на Хилари. Книгата \"Човекът от Еверест\", която вече е на пазара, е не просто разказ за обикновен човек, който се изкачва до Еверест, а откровена изповед с благодарност и смирение. Тенсинг неведнъж отбелязва, че двамата с Хилари изкачват Еверест само защото други преди тях са проправили пътя. Ето защо победата не принадлежи на един човек или на една нация, а на цялото човечество.  Норгей се ражда в подножието на Хималаите и посвещава живота си на планината. С помощта на американския писател Джеймс Рамзи Улмантой проследява пътя си до върха, като последователно разказва за британските експедиции от северната стена, ужасяващата експедиция до Нанда Деви; нелегалния опит да изкачат Еверест с Ърл Денман; швейцарските експедиции, които достигат рекордна за времето си височина; и, разбира се, за експедицията на сър Двон Хънт, която в крайна сметка изкачва върха. В своята автобиография Норгей не просто разказва за физическите изпитания и саможертвите си в планината, а и за всичко, което тя му е дала. За да бъде човек добър алпинист, смята Норгей, той трябва да притежава не само способности, а и спортсменски дух и благородство. Тенсинг Норгей е роден през 1914 г. в Непал. Точната дата на раждането му не се знае, но е известно, че е роден в края на май. По-късно Норгей избира датата 29 май за свой рожден ден, защото тогава изкачва Еверест. Като малък самият той известно време се обучава за лама, но бяга от манастира, в който е изпратен, а след това цял живот съжалява, че е останал неук. Участва в многобройни експедиции, седем от които са до Еверест. Едва на последната, заедно със сър Едмънд Хилари достига върха. Бурдилон и Еванс отговориха на всичките ни въпроси. Бяха отмалели, болни от изтощение и разбира се, болезнено изживяваха неуспеха си. И все пак отговаряха на въпросите ни, правеха всичко, за да ни посъветват и помогнат. \"Да, така е в планината – помислих си. – Ето как планината облагородява хората.\" Закъде бяхме с Хилари без другите? Без алпинистите, очертали маршрута, и без шерпите, изнесли товарите? Без Бурдилон и Еванс, Хънт и Да Намгиал, които бяха подготвили пътя към върха? Без Лоу и Грегъри, Анг Нима, Анг Темпа и Пемба, които бяха дошли само за да ни помагат? Единствено благодарение на техния труд и саможертва сега имахме възможност да щурмуваме върха. Десет души нощувахме на седлото, сгушени един до друг в трите палатки. Според плана трябваше да тръгнем рано на следващото утро, обаче още през нощта задуха необикновено силен вятър, а на разсъмване вече ревеше като хиляда тигри. Беше немислимо да тръгнем. Не ни оставаше нищо друго, освен да чакаме и да се надяваме, че бурята ще утихне. За щастие, имахме достатъчно храна, за да издържим един ден повече. Към пладне вятърът поотслабна. Беше твърде късно, за да започнем изкачването, но Бурдилон и Еванс се приготвиха за слизане. Полковник Хънт възнамеряваше да остане на седлото, докато с Хилари завършим нашия опит, обаче Бурдилон се чувстваше толкова зле, че той реши да го придружи. С тях тръгна и Анг Темпа, който също не беше добре. – Успешен път! Пазете се! – каза Еванс на тръгване. – Помнете, ако стигнете върха, догодина ще ви бъде леко. Сега в лагер VIII останахме шест души – Лоу, Грегъри, Анг Нима, Пемба, Хилари и аз. Часовете се изнизваха бавно, ние лежахме в палатките, стараейки се да се стоплим, и пиехме големи количества чай, кафе, супа и лимонов сок. По-късно извадих малко сьомга, бисквити и плодове и макар че никой не беше гладен, се помъчихме да хапнем по малко. През цялото време се вслушвах в плющенето на вятъра по брезента на палатките. Щом се усилеше, ме обземаше безпокойство, а щом отслабнеше, се чувствах по-добре. От време на време излизах навън и заставах на вятъра и студа, отправил поглед към планинския връх над нас. Настъпи втората нощ, а времето все още бе лошо. Лежахме в спалните чували, притиснати един до друг, и дишахме \"нощния кислород\", а сахибите вземаха хапчета за сън. Лежах в тъмнината, заслушан във вятъра, и си мислех: \"Трябва да спре. Трябва да спре, за да можем да тръгнем утре. Седем пъти съм ходил на Еверест. Обичам Еверест. Но седем пъти е достатъчно. Оттук трябва да стигнем до върха. Трябва да стане сега. Сега или никога\". Измина час, след него друг. Бавно, безкрайно бавно се влачеше времето. Задрямвах, събуждах се и отново задрямвах. В полусън умът ми продължаваше да работи: \"Колко хора са загинали на Еверест – като на бойно поле. Но някой ден човекът ще победи. И когато победи\". Мислите ми летяха далеч. Спомних си за професор Тучи и как той веднъж ми каза, че ще ме представи на Пандит Неру. Ако сега стигнех върха, наистина можеше да се случи. След това си спомних за Соло Кумбу, за моя стар дом, за баща си и за майка си. Мислех за тяхната вяра в бога, как те се молеха за мен и сам се помолих на бога и на Еверест. Вече не мислех, а сънувах. Присъниха ми се якове, лудуващи на пасището, после едър бял кон. Шерпите вярват, че е хубаво да видиш насън животни. И ето че те се явиха в моя сън. Някъде зад яковете и коня се мярна още едно видение. Високо, бяло, целунало небето. Повече за книгата \"Човекът от Еверест\" ще намерите  тук .", "date": "2019.02.26", "title": "\"Човекът от Еверест\" - Тенсинг Норгей разказва за себе си (откъс)"}
{"url": "https://www.dnevnik.bg/sviat/2019/02/26/3395972_maduro_prekusna_intervju_s_amerikanski_jurnalisti_i_gi/", "text": "Американският испаноезичен телевизионен канал \"Унивисион\" (Univision) съобщи снощи, че негов журналистически екип начело с авторитетния водещ Хорхе Рамос е бил задържан вчера по време на интервю с венецуелския президент Николас Мадуро в президентския дворец \"Мирафлорес\" в Каракас, предадоха \"Ройтерс\" и \"Асошиейтед прес\". \"На държавния глава не се понравиха въпросите на интервюиращия и той нареди записът да бъде спрян, да се конфискува техническото оборудване на екипа и да бъдат задържани шестимата журналисти в двореца \"Мирафлорес\" в Каракас\", се посочва в съобщението. Рамос е един от най-влиятелните испаноезични журналисти в САЩ. Той каза снощи, че Мадуро е прекъснал интервюто след 17 минути, когато Рамос му показал на айпада си кадри, заснети ден по-рано, на които се вижда как млад венецуелец яде хранителни остатъци, изпаднали зад боклукчийски камион. Веднага след съобщението на тв канала Държавният департамент призова Мадуро незабавно да освободи журналистите, като посочи, че \"светът наблюдава ставащото\". Екипът на Рамос бил освободен два часа по-късно, но оборудването не му било върнато. Венецуелското правителство, цитирано от АП, отхвърли версията на Рамос и го обвини, че се опитва да инсценира международен инцидент. /БТА", "date": "2019.02.26", "title": "Мадуро прекъсна интервю с американски журналисти и ги задържа за два часа"}
{"url": "https://www.dnevnik.bg/sviat/2019/02/26/3395978_indiia_nanese_udari_po_celi_na_pakistanski_buntovnici/", "text": "Пакистан заяви днес, че е отблъснал кратко нахлуване на индийските военновъздушни сили над оспорвания Кашмир, а Индия обяви, че е унищожила напълно бунтовнически лагер в отговор на кървавия атентат на 14 февруари в индийски Кашмир, предадоха \"Франс прес\" и БТА. Това е първият удар на индийските въздушни сили от пакистанската страна на линията, разделяща Кашмир, от войната между двете страни през 1971 г., отбелязва Би Би Си. На 14 февруари 41 индийски военни бяха убити в самоубийствен атентат, за който пое отговорност ислямистката група \"Джаиш е Мохамад\", действаща от Пакистан. \"Авиацията нанесе удар рано тази сутрин и унищожи напълно лагер на терористи от другата страна на линията на контрол\" (фактическата граница между Индия и Пакистан в Кашмир), гласи съобщение на индийските власти в \"Туитър\". Според външния министър Виджай Гохале е имало надеждна информация, че \"Джаиш е Мохамад\" е готвела нови атаки и затова намесата на индийските въоръжени сили е била \"абсолютно наложителна\". Говорител на пакистанската армия преди това обвини индийската авиация, че е нарушила линията на контрол. \"Пакистанската армия веднага се мобилизира и индийските самолети се оттеглиха\", добави той. Според индийски медии 12 самолета \"Мираж\" нанесли удари през нощта срещу лагери на бунтовническата ислямистка групировка \"Джаиш е Мохамад\" на пакистанска територия, при което има около 200 жертви. Според индийски министър, цитиран от ДПА, премиерът Нарендра Моди е дал зелена светлина на армията да отвърне на нападението срещу индийски военни на 14 февруари. Атаката се състоя близо два месеца преди изборите за парламент в Индия, които ще са през април и май.", "date": "2019.02.26", "title": "Индия нанесе удари по цели на пакистански бунтовници в оспорвания Кашмир"}
{"url": "https://www.dnevnik.bg/razvlechenie/2019/02/26/3395976_zashto_bili_portur_izbra_da_nosi_smoking_roklia_na/", "text": "Актьорът Били Портър разчупи модните емоции, като се появи на червения килим на 91-те награди \"Оскар\" със смокинг рокля. Моделът, дело на дизайнера Кристиан Сириано, включваше смокинг сако върху велурена рокля. Тази игра между женственото и мъжественото предизвика строгия моден код и модните граници на Холивуд по правилния начин, отбеляза американският \"Вог\". За актьора и певец модният избор е съвсем личен. Пред изданието той споделя как неговите модни предпочитания с времето са се превърнали в мощен инструмент за самоизява и изразяване. \"Винаги съм бил вдъхновен от модата. Баба ми, майка ми - те винаги бяха стилни, израснах с любов към модата, но имаше граници в начините, по които можех да изразя себе си. Когато си чернокож и гей, мъжествеността ти винаги е под въпрос\", пише Портър. Той допълва, че модните му предпочитания често са предизвиквали хомофобия и че дори след първия си договор с A&M Records се е опитвал да се нагоди според онова, което хората биха харесали. След като получава роля в  , това преживяването му дава основа по начин, който не е и очаквал. \"Слагането на онези токчета ме накара да се почувствам по най-мъжествения начин в живота ми. Това ми даде сила да освободя част от себе си\", казва още той. Портър обяснява още, че се намира в ситуация, в която, бивайки канен на червените килими, той може да каже нещо чрез дрехите. \"Целта ми е да бъда ходещо произведение на политическото изкуство всеки път, когато се появя някъде. Да предизвиквам очакванията. Какво е мъжествено? Какво значи това? Жените всеки ден излизат с панталони, но в минутата, в която мъж се появи с рокля, морето се разделя.\" Нещо подобно се случва, когато се появява на наградите \"Златен глобус\" с червена пелерина. \"Спрях трафика! Тоалетът от глобусите промени всичко за мен. Имах смелостта да разчупя статуквото. Вярвам, че мъжете на червения килим биха искали да могат да се заиграват повече. Индустрията се маскира като приобщаваща, но актьорите се страхуват да играят, тъй като, ако се появят като нещо извън статуквото, те биха били възприети като женствени и в резултат на това няма да получат мъжествената роля, ролята на супергерой. Това е истината. Сблъсках се с това\", разказва Портър пред изданието. Той допълва, че винаги е искал да носи бална рокля, но не е знаел кога да го направи. Вдъхновението дошло на последната Седмица на модата в Ню Йорк. На нея имало диалог по темите са разнообразието с много хора от различни раси. \"На ревюто на Palomo Spain безполови момчета се носеха по подиума в красиви рокли и пелерини от шифон. Модата има способността да докосва хората по различен начин. Бях и на ревюто на Кристиано Сириано. Обожавам го още откакто беше в предаването Project Runway. Той бе първият човек, който разбра, че всички носят дрехи - не просто размер нула. Той се превърна в човека, при когото ходят всички жени в Холивуд, които са били отхвърлени от модната индустрия. Модната индустрия те отхвърля, ако си над размер 4, което е абсурдно!\" След като разбира, че ще води интервютата в телевизионното излъчване на наградите \"Оскар\" по ABC, Портър се обажда на Сириано и го пита дали ще има време да му направи рокля. Двамата решават, че искат тоалетът му да е на границата между мъжественото и женственото, но без да го превръща в травестит. Просто мъж в рокля. Тоалетът обаче е практичен и има опцията да се променя за интервютата, където той маха долната част и остава с класически смокинг. Когато пробвал роклята за първи път, той казва, че се е почувствал красив. \"Което не винаги е било така при мен. Не винаги съм се чувствал добре в кожата си. Наистина е удивително какъв ефект имат дрехите върху духа. Леля ми Дороти обичаше да казва: \"Обличай се за работата, която искаш, а не за тази, която имаш.\" Затова винаги изглеждам добре, когато излизам от вкъщи... От този (\"Оскар\") момент искам хората да разберат, че няма нужда да разбираш или дори да си съгласен с автентичността или истините на другите хора, но всички трябва да се уважаваме един-друг. Хората наистина ще се почувстват неудобно от моя черен задник в рокля, но това не е ничия друга работа, освен моя собствена.\"", "date": "2019.02.26", "title": "Защо Били Портър избра да носи смокинг рокля на оскарите"}
{"url": "https://www.dnevnik.bg/sviat/2019/02/26/3395990_kovchejnikut_na_vatikana_e_bil_priznat_za_vinoven_za/", "text": "Най-високопоставен досега служител на Ватикана е бил признат за виновен за сексуални посегателства срещу деца в Австралия, съобщиха австралийски медии, цитирани от световните агенции и БТА. Кардинал Джордж Пел, на 77 години, е единодушно обвинен от съдебното жури в Мелбърн, че е блудствал през 1996 г. с две 13-годишни момчета в задна стаичка в мелбърнската катедрала \"Св. Патрик\", когато е бил архиепископ, след като ги заварил да пият вино от църковната посуда, предаде \"Асошиейтед прес\". Съдът на щата Виктория е признал кардинала за виновен на 11 декември м.г., но до днес е имало съдебна забрана да се публикуват каквито и да са подробности по процеса. \"Гардиън\" обяснява, че целта на забраната е била да се даде възможност за непредубеден процес по други обвинения. През 2014 г. Бел бе прехвърлен на работа във Ватикана, където бе назначен за икономически министър и главен финансов съветник на папа Франциск. Той е номер три в йерархията на Римокатолическата църква. През 2016 г. учредената от правителството на Австралия комисия по разследване на случаи на педофилия сред католическото духовенство го повика като свидетел по дело за сексуални посегателства срещу непълнолетни в страната, но той не можа да дойде заради влошеното си здраве. Това наложи във Ватикана да бъдат изпратени полицейски следователи, които да го разпитват. През юли 2017 г. Пел си взе безсрочен отпуск от Ватикана, за да се върне в родината си и  да застане пред съда в Мелбърн . До 50 години затвор Той категорично отхвърли всички обвинения, наричайки ги \"абсолютна лъжа\". Показанията на свидетелите на процеса обаче, подложени на кръстосан разпит, не можаха да помогнат на Пел да си намери алиби и да избегне обвинението. Грози го максимална присъда от 50 години затвор. Тя ще бъде определена на започващо в сряда заседание на съдебния състав. Високият 190 см кардинал е посрещнал признаването си за виновен с наведена глава. Той е дал да се разбере, че ще обжалва решението. Собственият му адвокат, цитиран от \"Ройтерс\", го нарече \"Дарт Вейдър\" на католическата църква. Обвинението срещу Пел идва само два дни след приключването във Ватикана на свиканата от папата  конференция на висши католически духовници от цял свят , на която Франциск призова за \"тотална битка\" срещу сексуалните посегателства над деца, особено от представители на католическата църква. Близо 100 журналисти Междувременно десетки журналисти може да бъдат съдени, че са нарушили съдебната заповед и са писали за процеса, пишат \"Ройтерс\" и \"Гардиън\". Прокуратурата е изпратила писма на издатели, репортери и редактори в \"Нюз корп\", телевизия Ей Би Си и много други. Според \"Гардиън\" броят на журналистите, които може да отидат на съд, достига 100 души. Според прокурорите действията им са представлявали намеса в съдебната администрация и онези от тях, които не могат да обяснят действията си, са заплашени със съд. Американски медии като телевизия Си Ен Ен, в. \"Вашингтон пост\" и сайта \"Дейли бийст\" също бяха сред публикувалите информация по случая. Някои от материалите в интернет впоследствие бяха свалени. За решението да не се съобразят със съда в щата Виктория журналистите могат да получат до 5 години затвор и над 96 хил. австралийски (69 хил. щатски) долара глоба. За компаниите тя може да бъде над пет пъти по-голяма.", "date": "2019.02.26", "title": "Ковчежникът на Ватикана е бил признат за виновен за блудство с деца"}
{"url": "https://www.dnevnik.bg/sport/2019/02/26/3395998_chelsi_globi_vrataria_si_za_nedorazumenieto_ot_finala/", "text": "Челси\" глоби вратаря си Кепа Арисабалага след  отказа му да бъде сменен срещу \"Манчестър сити\"  във финала за Купата на лигата,  загубен след дузпи . Испанецът ще трябва да се прости с възнаграждението си за една седмица. Арисабалага пострада след спасяване при удар на Серхио Агуеро в последните мигове от продълженията и мениджърът Маурицио Сари предприе смяна. Резервата Уили Кабайеро се подготви да влиза, но титулярният страж в мача отказа да излезе. След двубоя Сари обяви, че се е получило \"голямо недоразумение\", тъй като той мислел, че вратарят е получил крамп. Арисабалага се извини на Сари, съотборниците си и привържениците. Въпреки това \"Челси\" го глоби и обяви, че парите ще отидат във фондацията на клуба. \"Мислих много за събитията от неделя. Въпреки че имаше недоразумение, допуснах голяма грешка с начина, по който подходих. Исках да се извиня лично на треньора, на Уили, на съотборниците си и на клуба. Направих го и сега искам да предложа извиненията си и на феновете\", каза вратарят и добави, че ще си вземе поука. \"Поговорихме добре. Имаше недоразумение, но той разбира, че е направил голяма грешка в начина, по който реагира\", заяви Сари. Медиите и запалянковците в Англия се изказаха критично за поведението на Арисабалага, но и посочиха, че това е удар по авторитета на мениджъра. Сари  е поставен в тежко положение заради слабите резултати на \"Челси\" .", "date": "2019.02.26", "title": "\"Челси\" глоби вратаря си за \"недоразумението\" от финала със \"Сити\""}
{"url": "https://www.dnevnik.bg/bulgaria/2019/02/26/3396056_imitacii_na_kachestven_zehtin_sa_otkriti_na/", "text": "Асоциацията \"Активни потребители\" установи имитации на качествен зехтин на българския пазар. В проучването са включени 28 търговски марки, като всички са купени от супермаркети в София. От тях 15 са декларирани като най-висока категория зехтин \"Екстра върджин\", 11 са \"помаче\" или друга категория, а два са представени като \"салатен микс\", което означава смесване с друг вид растително масло, като слънчогледово олио. Цената на последния продукт по принцип е и най-ниска. При 5 от изследваните марки производителят не е посочил категорията зехтин. След анализа е установено влагане на добавки в тях и те са категоризирани като \"помаче\". Това според \"Активни потребители\" може да заблуди клиентите, че продуктът спада към най-високата категория зехтин. В 5 от 11 марки, обявени като \"помаче\", е установено рафинирано маслиново масло. В 4 от 11 марки \"помаче\" пък има наличие на масло от маслиново кюспе, което означава, че остатъците от пресовани маслини са подложени допълнително на обработка с органични разтворители за повишаване на добива. Това понижава качеството на маслото и има риск от попадане на остатъчни химикали, използвани за разтворители в крайния продукт. При 2 от 11 марки \"помаче\" са вложени едновременно рафинирано и масло от кюспе. Опасни за здравето \"Има производители, които слагат подвеждащи етикети, под формата на снимки с маслини на \"зехтин\", в който маслиновото масло реално е 20%. В 3 от лабораторно изследваните търговски марки зехтин се установяват несъответствия в компонентния състав на маслата. Две от тези ментета могат да бъдат опасни за здравето на потребителите, защото в тях са останали химикалите хлороформ и тетрахлорметан в количество около 11 пъти над разрешения лимит\", пишат в анализа си \"Активни потребители\". В 2 от случаите с несъответствия причината е умишлено фалшифициране на марките от страна на производителите. \"Проучването на \"Активни потребители\" е първото доказателство за присъствието на българския пазар на зехтини менте. Потребителите трябва да знаят, че маслиновото масло, независимо къде е произведено, може да не бъде полезно за тяхното здраве и да подхождат информирано при избора в търговската мрежа. Контролните органи трябва да са наясно с рисковете за качеството и безопасността на зехтина. Необходимо е да се разработи и изпълнява реалистична програма за мониторинг на търговските марки зехтин и да не се забравя, че този хранителен продукт е на едно от първите места по умишлено фалшифициране в Европа\", обобщава асоциацията. Кремена Стоева от Българската агенция по безопасност на храните заяви пред Би Ти Ви, че няма да коментира резултатите от изследването, но ще прегледат информацията на \"Активни потребители\". Изследването на \"Активни потребители\" може да видите  тук.", "date": "2019.02.26", "title": "Асоциация установи имитации на качествен зехтин на българския пазар"}
{"url": "https://www.dnevnik.bg/evropa/2019/02/26/3396045_prouchvane_otkri_vruzka_mejdu_skepticizma_kum/", "text": "В Европа скептицизмът към използването на ваксини за децата се увеличава заедно с гласовете за популисти, показа  проучване , цитирано от \"Гардиън\". Според анализа, публикуван в Европейския журнал за обществено здраве, има връзка между антисистемните партии и колебанията за ваксините. Големият скок в броя на случаите на морбили и смъртните случаи се вижда в страни, в които популистките партии придобиват значение - по-специално Гърция, Италия и Франция. \"Изглежда вероятно научният популизъм да е воден от подобни чувства като политическия популизъм – например дълбоко недоверие в елитите и експертите от страна на маргинализирани части на населението\", пише авторът Джонатан Кенеди от Лондонския университет \"Куин Мери\". Тъй като липсват мониторингови проучвания за нагласите към ваксините, изследователите казват, че представянето на популистките партии може да се използва като предупреждение за органите на общественото здравеопазване за повишаване на нивата на скептицизма. В доклада се посочва, че \"подкрепата за популистки партии може да се използва като ориентир за колебанията за ваксините, поне в контекста на Западна Европа, като засилването на подкрепата е сигнал за здравните власти да бъдат бдителни\". Проучването свързва резултатите от Проект за доверие във ваксините, изготвен за Европейската комисия, с гласовете за популистки партии в 14 европейски държави (Португалия, Белгия, Швеция, Испания, Холандия, Финландия, Германия, Ирландия, Австрия, Дания, Великобритания, Франция, Гърция, Италия) и открива силна свързаност между гласовете за популистки партии и съмненията за начина, по който действат ваксините. \"Колкото по-високо е нивото на популистките гласове в дадена страна, толкова по-голям дял от населението вярва, че ваксините не са ефективни\", се посочва в доклада. Открита е и връзка между гласуването за популисти и убеждението, че имунизирането не е важно. Проучването се фокусира върху резултатите от последните избори за Европейски парламент през 2014 г., но разглежда и данни от предишни национални парламентарни избори във всяка страна и открива, че връзката между гласуването за популистки партии и съмненията във ваксините е още по-ясна. \"Говорим за популизъм и това, което се случва в политиката\", коментира Кенеди, давайки за пример Брекзит и трудностите в Гърция. \"Но когато погледнете какво стои зад възхода на популизма, това е широката тенденция за липса на доверие в елитите и експертите. Това оказва влияние върху академичната общност и общественото здраве и върху въпроси като климатичните промени и скептицизма за имунизациите\". \"Гърция има най-високото ниво на морбили на глава от населението в Западна Европа. Има дълга история защо гърците не вярват на държавата\", допълва Кенеди. Италия, където на власт е популистка коалиция, миналата година прие закон за прекратяване на задължителните ваксини за деца в държавните училища, но скоро след това той бе отменен заради \"извънредната ситуация\", причинена от увеличаващите се случаи на морбили.", "date": "2019.02.26", "title": "Проучване откри връзка между скептицизма към ваксините и популизма"}
{"url": "https://www.dnevnik.bg/sviat/2019/02/26/3396057_prebroiavaneto_v_severna_makedoniia_shte_vkljuchva/", "text": "Жителите на Северна Македония ще могат да уточнят етническата си принадлежност при преброяването на населението догодина. Това съобщи премиерът Зоран Заев, предадоха електронното издание МКД и телевизия \"Сител\". Между партиите в Скопие имаше спор дали такава графа е необходима, или преброяването може да се ограничи до отбелязване на майчиния език. Заев обаче обясни, че окончателното решение е важно за по-малките общности - \"например ромската общност много малко или по-рядко употребява майчиния си ромски език и ако само езикът е в графата, това може да не покаже истинския брой на общността\", каза той. Последното успешно преброяване е от 2002 г. (започнатото в началото на сегашното десетилетие се провали). Според него в страната има близо 1.3 млн. македонци, 509 хил. албанци (една четвърт от населението), 78 хил. турци, почти 54 хил. роми, 35 хил. сърби, 17 хил. бошняци и 9.7 хил. власи. Местни издания от години смятат, че това съотношение далеч не отразява сегашното и че етническите албанци значително са увеличили дела си. Според канал \"24 вести\" Заев е взел решението след разговори с лидера на коалиционния партньор Демократичен съюз за интеграция (ДУИ) Али Ахмети. За разлика от по-големите общности българите формално не са регистрирани като малцинства в Северна Македония - на преброяването едва 1417 души са самоопределят така, макар представители на техни сдружения в Северна Македония да твърдят, че  мнозина са скрили тази информация  или че не е имало графа, в която да могат да се самоопределят. Самият Заев не изрежда българите сред другите \"народи в (Северна) Македония\", тъй като те не са малцинство, но ги спомена редом с \"бошняци, турци, власи и роми\" по време на реч в европарламента миналото лято.", "date": "2019.02.26", "title": "Преброяването в Северна Македония ще включва графа за етническа принадлежност"}
{"url": "https://www.dnevnik.bg/biznes/2019/02/26/3396075_jilishtnite_krediti_narastvat_s_11_za_godina/", "text": "Кредитите на домакинствата нарастват с по-бързи темпове от депозитите, показват статистическите данни на Българската народна банка към края на януари. Домакинствата държат на депозит общо 51.647 млрд. лв. в края на първия месец от 2019 г. а увеличението спрямо същия период на миналата година е с 8.5%. Кредитите за домакинствата нарастват с 10.8% до 21.882 млрд. лв. Жилищните кредити са 10.565 млрд. лв. , а увеличението за година с 11.1%. Потребителските кредити възлизат на 9.142 млрд. лв. и се увеличават със 17.6% спрямо януари 2018 г. Нефинансовите предприятия разполагат на депозит с общо 23.039 млрд. лв., а увеличението спрямо януари 2018 г. е с 6.2%. Кредитите им нарастват с 5.8% на годишна база до 32.914 млрд. лв.", "date": "2019.02.26", "title": "Жилищните кредити нарастват с 11% за година, потребителските - с над 17%"}
{"url": "https://www.dnevnik.bg/zdrave/2019/02/26/3396100_poveche_ot_polovinata_bulgari_ne_sa_hodili_pri/", "text": "Повече от половината българи не са посетили личния си лекар през 2017 г. Това показват данните на европейската статистическа агенция Евростат. Общо 52.4% са посочили, че не са проверявали здравословното си състояние през 2017. Лидер в класацията е Гърция с 60.5%. Един на пет души е бил един или два пъти на лекар през годината, 15 на сто – между три и пет пъти. Близо 40% от жителите на ЕС са ходили на лекар поне един път през 2017 г. 24% заявяват, че не им се е налагало да посетят личния си лекар. Дания е страната, в която най-често се посещава лекар. Там половината от населението се консултира с медицинско лице поне 6 пъти годишно. Ходенето на зъболекар явно също не е сред любимите неща на българите. 78.5% са посочили, че през 2017 г. не са били нито един път на дентален преглед. Единствено в Румъния този процент е по-висок и преминава границата от 80 на сто. 17.3% са били един или два пъти на зъболекар през годината. В ЕС 45% от хората не са посетили зъболекар. Най-често от дентален преглед се възползват словенците, като 6% от тях са ходили поне 6 пъти на зъболекар през 2017 г.", "date": "2019.02.26", "title": "Повече от половината българи не са посетили личния си лекар през 2017 г."}
{"url": "https://www.dnevnik.bg/photos/snimka_na_denia/2019/02/26/3396096_snimka_na_denia_vietnam_posreshtna_kim_chen-un_s/", "text": "Севернокорейският лидер Ким Чен-ун пристигна във Виетнам рано тази сутрин за втората си среща на върха с президента на САЩ Доналд Тръмп, на която двамата ще продължат диалога, започнат в Сингапур през юни м.г., и ще се опитат да постигнат споразумение за отказ на Пхенян от ядрената му оръжейна програма, предаде \"Ройтерс\", цитирана от БТА.", "date": "2019.02.26", "title": "Снимка на деня: Виетнам посрещна Ким Чен-ун с червен килим"}
{"url": "https://www.dnevnik.bg/evropa/2019/02/26/3396105_velikobritaniia_uskoreno_vnasia_insulin_za_37_miliona/", "text": "Малко повече от месец преди Брекзит Обединеното кралство прави доставки на инсулин, за да се подсигури в случай на напускане на ЕС без сделка, където се произвежда този скъп медикамент, предаде \"Франс прес\". Общо 3.7 милиона британци, между които и министър-председателя Тереза Мей, са диабетици. Хормонът инсулин, който се произвежда от панкреаса, им позволява да се лекуват, като регулират кръвната си захар. Великобритания обаче внася значителна част от този жизненоважен продукт и няколко седмици преди предполагаемото напускане на общността страдащите от диабет са в паника, че ако се стигне до Брекзит без споразумение, може да има недостиг на инсулин, посочва АФП. Затова някои болни започнаха да се  запасяват . Те вече купуват лекарството на всеки две седмици вместо веднъж месечно. Лондон и Брюксел не подкрепят излизане от ЕС без сделка, което е равнозначно на възстановяване на митническия и здравния контрол и възможни забавяния по границите. Но предвидената дата за Брекзит - 29 март, наближава, а несигурността подхранва страховете. Фармацевтичните компании, които внасят инсулин в Обединеното кралство, бързо реагираха и надхвърлиха препоръките на британското правителство, което беше поискало да осигурят допълнителни запаси за период от шест седмици. Брекзит без сделка би сложил рязко и окончателно край на няколко десетилетия партньорство между Великобритания и ЕС по регулацията на лекарствените средства и мониторинга на сигурността им, предупреждава американският производител Eli Lilly, цитиран от АФП. /БТА", "date": "2019.02.26", "title": "Великобритания ускорено внася инсулин за 3.7 милиона диабетици"}
{"url": "https://www.dnevnik.bg/razvlechenie/2019/02/26/3395780_oskarite_nikoga_ne_sa_bili_po-malko_beli_tvurdi_roiters/", "text": "Три години след като Американската филмова академия беше разкритикувана, че пренебрегва филмите с участието на цветнокожи артисти, в оскарите се забелязва значителна промяна. Тази година награди взеха редица филми, посветени на расови и културни различия, съобщава \"Ройтерс\". Голямата награда за най-добър филм отиде при \"Зелената книга\", филм за расовата несправедливост, чието действие се развива през 60-те години в южните щати на САЩ, където тогава цари сегрегация. В речта си при получаването на статуетката неговият режисьор Питър Фарели каза, че историята за чернокож пианист и неговия бял шофьор е \"за това как се обичаме взаимно независимо от различията ни\". \"Зелената книга\" си тръгна с три статуетки. С толкова бяха отличени и \"Рома\", испаноезичният филм на Алфонсо Куарон, разказващ за мексиканска домашна домашна помощница, както и \"Черната пантера\" - лента, чиито актьорски състав се състои предимно от афроамериканци. BlacKkKlansman на Спайк Лий за чернокож полицай, който се внедрява в Ку-кукс-клан също си тръгна с награда. \"Истински пробив е, че какъвто и да е филм, в който се говори за раси, успява да спечели\", каза Кевин Уилмът, един от сценаристите на BlacKkKlansman. \"Когато започнах да работя във филмовата индустрия, положението наистина беше отчайващо. Оттогава нещата много се промениха\", допълни той. Махершала Али, една от звездите в \"Зелената книга\", беше един от двамата номинирани за ролите си чернокожи актьори. Той взе статуетката за най-добра поддържаща роля, а колежката му Реджина Кинг получи наградата за поддържаща женска роля за участието си в \"Ако Бийл стрийт можеше да говори\".  Рами Малек, чиито родители са емигрирали в САЩ от Египет, взе статуетката за най-добър актьор в главна роля за превъплъщението си в образа на Фреди Меркюри в \"Бохемска рапсодия\". След награждаването той отбеляза, че като дете много се е съмнявал за перспективите си в Холивуд заради произхода си. \"Никога не бях виждал някой, който изглежда като мен, да вземе наградата за най-добър актьор\", каза той. Режисьорът Спайк Лий най-сетне получи първия си \"Оскар\", макар и за адаптиран сценарий за BlacKkKlansman, след дългогодишна кариера в Холивуд. След церемонията той си сипа чаша шампанско и заяви, че ако не беше кампанията #OscarSoWhite, избухнала през 2015 и 2016 г., никога не би взел отличието. \"Те направиха така, че академията да прилича повече на Америка\", каза той и спомена и за наградите, получени от други чернокожи - Рут Е. Картър и Хана Бичлър, тръгнали си със статуетките за най-добри костюми и дизайн на продукцията за работата си по \"Черната пантера\".  Мексиканецът Алфонсо Куарон, който получи наградите за режисура, операторско майсторство и за чуждестранен филм с \"Рома\", благодари на Академията за признанието, което дава на филм с главен герой \"който исторически често е бил захвърлян в задния фон на киното\". Въпреки това след речта си той отбеляза, че американците с испански произход все още са \"много зле представени\" в киното.", "date": "2019.02.26", "title": "\"Ройтерс\": Оскарите никога не са били по-малко бели"}
{"url": "https://www.dnevnik.bg/sviat/2019/02/26/3396109_gazprom_si_izbra_ruska_kompaniia_za_stroitelstvoto_na/", "text": "Компанията за производство на тръби на руснака Дмитрий Пумпянски е избрана от \"Газпром\" за строител на участъка през България, който трябва да свърже \"Турски поток\" със сръбски газопровод. Целта на руския газов монополист и основен участник в турската и сръбската част на този проект била да намали политическите рискове да не бъде построено нищо в България, както се случи със спрения от Русия през декември 2014 г. \"Южен поток\", и щети от около 800 млн. евро. Това съобщава деловото руско издание РБК, позоваващо се на два свои източника.  \"Трубная металлургическая компания\" (ТМК)  ще достави в България около 300 хиляди тона тръби, но според РБК компанията преговаря и за участие в строителството. Целият проект засега е оценен на 1.4 млрд. евро. Формално не е завършен и търгът, \"но проектът трябва да се реализира в ускорено темпо, още повече че в Сърбия (подготовката за начало на строителството от българската до унгарската граница) върви с пълна сила\", казва един от източниците. Информацията включва и твърдение, че ТМК преговаря с \"Щрабаг\" (Strabag), но от австрийската строителна компания са отрекли да участват в \"Турски поток\". От самата ТМК също казват, че не участват в българския проект, но обмислят да кандидатстват в търга на \"Булгартрансгаз\", когато той бъде подновен. Преди дни свързваната с Христо Ковачки компания  \"Атоменергоремонт\" оттегли жалбата си  срещу обществената поръчка и тя може да бъде продължена с удължен заради замразяването ѝ срок. \"Газпром\" държи дистанция от българската тръба Българската тръба би трябвало да е дълга 474 км и 3.5 млрд. куб.м от пренасяния по нея газ се прогнозира да останат за местно потребление. Съоръжението при всички положения ще бъде държавната \"Булгартрансгаз\", но ако в строителството се включи компания, свързана с \"Газпром\", това ще предизвика допълнителни нападки срещу проекта, коментира Алексей Гривач. Той е зам.-директор на Фонда за национална енергийна сигурност (ФНЭБ) и посочва, че в Третия енергиен пакет на ЕС няма изрична забрана изборът на главният строител да не е свързан с доставчика на газ. Мария Белова, директор на Vygon Consulting, казва, че теоретично Европейската комисия би могла да има претенции единствено към прозрачността на тръжните процедури в България. Заради установени нарушения през 2014 г. от \"Южен поток\" трябваше да излезе главният изпълнител \"Стройтрансгаз\" на Генадий Тимченко. Според нея засега \"Газпром\" се държи на дистанция от българската тръба и не обявява дори, че ще има продължение на \"Турски поток\" през България, макар че през декември и януари \"Булгартрансгаз\" проведе аукцион за запазване на бъдещ капацитет и по твърдение на московския в. \"Комерсант\" тотално доминиране в него има \"Газпром\". Сега РБК казва, че от корпорацията са потвърдили публикацията, в която се обяснява, че става дума за евентуален ангажимент за 20 години при цена на пренос $2.21 за 1000 куб.м газ при първоначални 4 млрд. куб.м годишно, доставени на българско-сръбската граница. Кой е Дмитрий Пумпянски Председателят на Съвета на директорите на ТМК, 55-годишният Дмитрий Пумпянски, започва кариерата си като търговец на метали. Компанията му е водеща на руския пазар в производството на тръби и според \"Ведомости\" е традиционен доставчик на \"Газпром\" от 1998 г. През 2013 г. той заема 47-о място сред най-заможните бизнесмени в Русия с богатство на стойност около 2.2 млрд. долара. Миналата година обаче е слязъл до 62-ро място с 1.6 млрд. долара. Пумпянски държи контролния пакет както в ТМК (където от 2016 има 13.44-процентов дял и руската банка ВТБ), така и в \"Синара груп\" - инвестиционна компания с интереси в недвижимите имоти, машиностроенето и финансовите услуги. През 2018 г. компаниите му са изпълнили държавни поръчки за над 173 млрд. рубли (около 2.63 млрд. долара), отново по данни на \"Форбс\" - списанието  го поставя на второ място  в рейтинга \"Крале на държавните поръчки\". Сред клиентите са преимуществено \"Роснефт\" и руската железопътна компания (РЖД). На фона на съкращенията в тръбопроводните проекти на \"Газпром\" и \"Транснефт\" ТМК неотдавна влезе в още един голям тръбопроводен проект в чужбина. Тя планира да построи заедно с държавната корпорация \"Ростех\" газопровода \"Север-Юг\" в Пакистан. Споразумението между Москва и Исламабад за проекта на стойност 2 млрд. долара е от 2015 г. и се предвижда газопроводът с дължина 1.1 хил. км и капацитет до 12.4 млрд. куб. метра годишно. Той трябва да свърже терминала за прием на втечнен природен газ в пристанищния град Карачи (на юг) със северния Лахор, където трябва да се изградят работещи с това гориво електростанции.", "date": "2019.02.26", "title": "\"Газпром\" си избра руска компания за строителството на \"Турски поток\" през България, твърди РБК"}
{"url": "https://www.dnevnik.bg/biznes/2019/02/26/3396094_i_sled_sreshta_s_biznesa_pri_borisov_goranov_e/", "text": "Представители на Българската стопанска камара посетиха днес премиера Бойко Борисов с искане за промени в наредбата за касовите апарати, която цели отчитане на оборотите в реално време. След срещата финансовият министър Владислав Горанов заяви решимост наредбата да се прилага, а в седемте месеца до влизането й в сила за големите търговци \"напрежението да се разреши\". Наредбата, публикувана в края на лятото на 2018 г., влиза в сила в края на юни за търговците, които не са регистрирани по ДДС. За регистрираните по ДДС това трябваше да стане в края на март, но заради недоволството и липсата на готовност у компаниите, беше отложено за септември. \"Отлагането с повече от 7 месеца на по-сложната част от имплементацията на наредбата ще разреши напрежението между приходната администрация и бизнеса. Сигурен съм, че в следващите седмици ще намерим отговори, които стоят и притесняват бизнеса\", каза след срещата при премиера министърът на финансите Владислав Горанов, цитиран от БТА. По думите му ще се търсят \"оптимални решения за тези гранични процеси и състояния, в които бизнесът среща проблеми за имплементиране и прилагане на наредбата\". Едновременно с това Горанов подчерта, че новите правила ще трябва да се прилагат, тъй като констатациите на приходната администрация са, че има огромен опит, независимо от ниската данъчна тежест, за злоупотреба с обороти. Министърът даде пример, че във Велинград средният осигурителен доход на 4 и 5-звездните хотели е около 500 лв. Горанов повтори, че срокът за фирмите, които не са регистрирани по ДДС, е до 30 юни. \"Тези, които не използват системи за продажби, а обикновени касови апарати, или да ъпдейтват софтуера, с който работи фискалното устройство, или да придобият нов такъв, ако той не може да бъде адаптиран към новите условия на наредбата\", призова той. Председателят на БСК Радосвет Радев добави, цитиран от \"Фокус\", че тревогите на членовете на работодателската организация са свързани с конкретни текстове в наредбата. Той изрази убеденост, че през следващите седем месеца експертите ще прецизират текстовете и ще намерят по-добри решения, където е възможно, а наредбата ще стане по-разбираема и приложима. ", "date": "2019.02.26", "title": "И след среща с бизнеса при Борисов Горанов е непреклонен за касовите апарати"}
{"url": "https://www.dnevnik.bg/sport/2019/02/26/3396139_lebron_djeims_stana_purviiat_v_istoriiata_na_nba_v_top/", "text": "Звездата на \"Лос Анджелис лейкърс\" Леброн Джеймс отново записа името си в историята на Националната баскетболна асоциация (НБА). Той стана първият играч в историята, който влиза в топ 10 на вечните класации за най-много точки и най-много асистенции. Въпреки постижението му \"езерняците\" допуснаха още една разочароваща загуба - 105:110 срещу \"Мемфис гризлис\". Джеймс записа трипъл-дабъл от 24 точки, 12 борби и 11 асистенции. 34-годишното крило вече има 32 162 точки, които му отреждат петото място във вечната класация. Пред него са Майкъл Джордан (32 292), Кобе Брайънт (33 643), Карл Малоун (36 928) и Карим Абдул-Джабар (38 378). В класацията по асистенции Джеймс излезе на десето място с 8535. От действащите играчи с повече е само Крис Пол (9014), който е под №8. Рекордьор с 15 806 завършващи подавания е Джон Стоктън, следван от Джейсън Кид (12 091) и Стив Неш (10 335). Джеймс записа още едно постижение при загубата от \"Мемфис\". Той излезе еднолично на пето място по най-много мачове с трипъл-дабъл - 79. Повече от звездата на \"Лейкърс\" имат Кид (107), Ръсел Уестбрук (128), Меджик Джонсън (138) и Оскар Робъртсън (181). \"Лейкърс\" продължава да се отдалечава от плейофите след 29-ата си загуба в 60 мача. \"Езерняците\" заемат 11-ото място в Западната конференция. Засега последната позиция, даваща право на участие в директните елиминации, се заема от \"Сан Антонио спърс\", който има 33 победи в 62 мача. В същото време рекордната серия на Джеймс Хардън за най-много поредни мачове с 30 и повече точки спря на 32. Звездата на \"Хюстън рокетс\" вкара 28 точки в коша на \"Атланта хоукс\", но неговият отбор все пак спечели - 119:111.", "date": "2019.02.26", "title": "Леброн Джеймс стана първият в историята на НБА в топ 10 по точки и асистенции"}
{"url": "https://www.dnevnik.bg/photos/2019/02/26/3396082_snimka_na_denia_chetirima_bulgari_na_oskarite/", "text": "В продължение на денонощие Холивуд съсредоточи интереса на целия свят заради раздаването на най-престижните награди в киното - \"Оскар\". Церемонията и последвалите партита събраха звезди не само от филмовия свят, но и от спорта, модата и шоубизнеса. Снимките от светското събитие показаха, че в него са участвали поне четирима известни българи.", "date": "2019.02.26", "title": "Снимка на деня: Четирима българи на оскарите"}
{"url": "https://www.dnevnik.bg/tehnologii/2019/02/26/3396161_samsung_predstavi_dron_i_industrialen_robot/", "text": "Технологичният гигант \"Самсунг\" представи по време на Световния мобилен конгрес в Барселона дрон и индустриален робот, които могат да се управляват чрез мрежите за мобилни комуникации от ново поколение 5G. Индустриалните приложения са разработени в партньорство с Cisco и Orange. Дронът е с ниска латентност и висококачествена видеосистема. Той се пилотира с помощта на 5G таблет. От своя страна автономният робот може да пренася производствени части. Той предава на живо видеа от две камери, инсталирани в него. Видеостриймът позволява на работещите с него да наблюдават дистанционно движението на робота и да го контролират, когато автономната му работа бъде прекъсната от неочаквани препятствия по пътя му. Видеото и командите се предават изцяло чрез 5G мрежа. В същото време организаторите на Световния мобилен конгрес обявиха, че очакват 5G мрежите да обслужват 15% от глобалните мобилни мрежи през 2025 г. Дотогава около 30 на сто от абонаментните връзки на пазари като Китай и Европа ще са 5G, в САЩ те ще са половината от всички. Очаква се още 16 големи пазара да преминат към търговски 5G мрежи още през тази година, след като първите внедрявания бяха осъществени в Южна Корея и САЩ.", "date": "2019.02.26", "title": "\"Самсунг\" представи дрон и индустриален робот, управлявани чрез 5G мрежа"}
{"url": "https://www.dnevnik.bg/evropa/2019/02/26/3396154_latviia_e_narushila_pravoto_na_es_kato_e_otstranila/", "text": "Латвия е нарушила правото на ЕС, като е отстранила централния си банкер, който е и член на управителния съвет на Европейската централна банка (ЕЦБ), реши Съдът на ЕС, цитиран от \"Ройтерс\". Според Съда Латвия не е предоставила и \"най-малкото доказателство\" за корупция срещу Илмар Римшевич,  който бе отстранен миналата година . \"Може да е необходимо да се вземе решение за отстраняване на гуверньора временно от длъжността му за целите на такова разследване. Но това отстраняване е допустимо, ако има достатъчно индикации, че гуверньорът е замесен в сериозно нарушение, а Латвия не предостави никакви доказателства в подкрепа на  обвиненията си за подкуп \", се посочва в решението на съда. В случай без прецедент за ЕЦБ Римшевич бе задържан през февруари миналата година и месеци наред не му бе позволено да назначи свой заместник, който да представлява Латвия на срещите на ЕЦБ. Римшевич и ЕЦБ  заведоха дело срещу Латвия , твърдейки, че отстраняването на шефа на централната банка, без да бъде доказана вината му, нарушава независимостта й. Макар днешното решение да е победа за Римшевич, е малко вероятно той да се върне на поста си. Латвийските власти му отнеха разрешението за достъп до класифицирана информация и му забраниха да напуска страната, което са необходими условия за работата му. Римшевич, чийто мандат приключва по-късно тази година, все пак трябва да се яви на дело, за което обаче не е определена дата. В отсъствието му зам.-управителят на латвийската централна банка Зоя Размуша представлява страната на срещите на ЕЦБ. На 19 февруари 2018 година Латвийското бюро за превенция и борба с корупцията съобщи, че Римшевич е заподозрян в искане на подкуп от 100 хил. евро от основния акционер на банка Норвик (Norvik) Григорий Гуселников за помощ по делото със скандал с неотпуснат кредит за строителството на ветрогенераторен парк.", "date": "2019.02.26", "title": "Латвия е нарушила правото на ЕС, като е отстранила централния си банкер"}
{"url": "https://www.dnevnik.bg/biznes/2019/02/26/3396157_borisov_predupredi_firmite_za_goriva_da_izliazat_na/", "text": "На съвещание за борбата с контрабандата премиерът Бойко Борисов предупреди търговците на горива да изсветлят напълно бизнеса си, защото в противен случай ще последват арести, както това стана с предприемачи от тютюневия и алкохолния бранш. \"Които не се съобразиха в другите браншове, видяхте какво им се случи. И тях най-добронамерено преди две години предупредих - всеки да си легализира бизнеса. Тези, които не се съобразиха - цигареният бизнес, са в арестите, алкохолният бизнес - в арестите. Да обърна внимание на колегите от бизнеса с горива, че толкова усърдно работят службите. каза Борисов на представянето на резултатите от четвъртото тримесечие на 2018 г. за тенденциите и нивата на незаконна търговия с цигари от проучването на празните опаковки. Той напомни, че \"времената са такива, че държавата трябва да се дисциплинира\" и изрази убеденост, че \"в рамките на няколко месеца ще дойдат и резултатите в горивата\". Премиерът коментира темата за пазара на горивата по повод оповестените от големите цигарени компании данни за това, че незаконната търговия с тютюневи изделия се е свила до 4.4% през четвъртото тримесечие на 2018 г., което е спад с 0.9 процентни пункта спрямо предходното. Борисов подчерта, че предстои въвеждане на видеонаблюдение в сектора, а \"Не можеш да искаш да се прави профилактика на измервателните уреди, когато ти идва танкер. Пристанища - Росенец, Бургас, Варна - тотално видеонаблюдение. Целта ни е субективният фактор да бъде сведен до минимум и 100% контрол върху пристанищата, рафинериите и търговията\", каза той и продължи: \"За всяка претенция искам да имам видео. Да снимате с камера всяко движение на кораби, танкери. На филмче да видим дали действате правомерно или неправомерно, дали толерирате или не, за всяка претенция искам да имам филмче\", обърна се той към служителите на МВР и митниците. Борисов коментира и съпротивата срещу наредбата на Министерството на финансите за касовите апарати, чиято цел е изсветляване на оборотите на търговците. По думите му шумът и напрежението около нея е точно защото софтуерът се манипулира. \"Всички ходите на ресторант, в хотели и знаете къде и колко касови бележки дават. Съпротивата е голяма. В същото време казват: Държавата да ми направи пътя, канализацията, осветлението пред ресторант, хотел...Онлайн търговците също смятат, че не бива да плащат данъци.\" \"При тези ниски данъци трябва ли и ДДС да крадат и тази съпротива да е толкова яростна?!\" възмути се премиерът и даде пример с Борисов призова анализаторите от неправителствения сектор да се включат в изследване и на пазара на горива, както го правят по поръчка на цигарените компании. Така правителството ще може да сравнява данните на службите със събраните от независими източници, а неправителственият сектор ще бъде коректив на управленските решения. Искрено се надявам гражданският сектор да ни подкрепи и това ще е в поза на обществото, добави той.", "date": "2019.02.26", "title": "Борисов предупреди фирмите за горива да излязат на светло, иначе - арести"}
{"url": "https://www.dnevnik.bg/biznes/2019/02/26/3395997_bulgartabak_smenia_imeto_si_na_bulgarski_investicionen/", "text": "Булгартабак холдинг\" АД съобщи, че иска от акционерите си одобрение за смяна на името на компанията на Български инвестиционен холдинг. Според съобщение в Търговския регистър, цитирано от агенцията за делова информация  SeeNews , извънредното общо събрание на акционерите е насрочено за 11 април. Основаната преди повече от 70 години като тютюнев монополист държавна компания е приватизирана през 2011 г. През 2017 г. тя продаде най-големите си цигарени брандове на \"Бритиш американ тобако\" (British American Tobacco или BAT) срещу повече от 100 млн. евро. Продажбите на \"Булгартабак холдинг\" през първата половина на 2018 г. намаляха почти наполовина, а загубите се увеличиха и достигнаха общ размер от 10.5 млн. лв., според консолидирания междинен отчет, публикуван на сайта на Българската фондова борса. Според приватизационния договор \"Булгартабак\" има ангажимент да запази предмета на производство до 2021 година в България, но не е уточнено къде. В началото на януари  бе закрита най-голямата фабрика  на холдинга - тази в Благоевград, а през април 2016 г. бе затворена тази в София. През 2017 г. холдингът и дъщерните му дружества започнаха да изкупуват предприятия, свързани с Делян Пеевски, съобщи \"Капитал\". През второто тримесечие \"Благоевград – БТ\" придоби мажоритарния дял от 72.65% от \"Техномаркет България\", а през третото тримесечие част от цигарения холдинг стана дружеството за млечни продукти \"Лодис инвест\". Близо 40% от приходите от продажби на \"Булгартабак холдинг\" са от  млечни продукти и електроника , посочи консолидираният отчет за последното тримесечие на 2017 г. Продажбите на млечни продукти с бранда \"Лакрима\" и на електроуреди в магазините \"Техномаркет\" вече формират близо 40% от приходите на холдинга. През лятото на 2018 г. приватизаторът и доскорошен мажоритарен акционер в \"Булгартабак холдинг\" - австрийското дружество BT Invest,  продаде всичките си останали акции  и вече не притежава дял, съобщава \"Капитал\". Купувачи сa двете лихтенщайнски дружества, съакционери в BT Invest - Woodford Establishment и Stiga Anstalt.", "date": "2019.02.26", "title": "\"Булгартабак\" сменя името си"}
{"url": "https://www.dnevnik.bg/bulgaria/2019/02/26/3396182_zakonut_ne_osiguriava_dostatuchna_zashtita_pri/", "text": "В момента законът не осигурява достатъчна защита за предотвратяване на измамите при изготвянето на завещанията, а нотариусът не може да проверява автентичността им. За това предупреди председателят на дисциплинарната комисия към Нотариалната камара Димитър Танев в ефира на \"Нова телевизия\". Поводът е репортаж на телевизията, в който се разкрива как чрез фалшиво завещание, измамници придобиват апартамент на 10-годишно дете, останало без родители. Настойникът му случайно разбира за случая. В хода на разследването става известно, че имотът е препродаден няколко пъти. Нотариусът, изповядал сделката, Борислава Налбантова все още не е коментирала случая. \"В конкретната ситуация имаме съставено самолично завещание, което е депозирано при нотариус. Всяко лице може да го напише и след като почине лицето, някой да го занесе\", каза Танев и акцентира, че съгласно Закона за наследството завещанието може да бъде депозирано в запечатан плик и нотариусът не знае какво има вътре.  По думите му са нужни нови правила. \"Това, което трябва да се направи, е при обявяване на завещанието да се уведомяват законните наследници. В случая, ако беше уведомена настойничката на лицето, тя щеше да заяви дали има претенции относно това завещание или не\" каза експертът. Освен това може да се възстанови формата на тайното завещание. Друга мярка е документът да се подписва от свидетели. Сега има вариант и за присъствие на двама свидетели, но е по-скъпо и затова се избягва като вариант.", "date": "2019.02.26", "title": "Законът не осигурява достатъчна защита при завещанията, предупреждават нотариуси"}
{"url": "https://www.dnevnik.bg/na_put/2019/02/26/3394570_fotogaleriia_paradut_na_slonovete_v_shri_lanka/", "text": "Десетки хиляди жители на Шри Ланка и гости от чужбина се събраха и тази година в столицата Коломбо за шествието за най-големия празник Навам Маха Перахера. То продължава 3 км и тръгва от будисткия храм Гангарамая. В него участват над 1000 танцьори, групи с барабани, флейтисти и свирещи с морски раковини, както и щедро декорирани - дори с гирлянди от лампички - слонове. На един от тях е поставено ковчеже, в което се смята, че има зъб от Буда. Милиони будисти в Шри Ланка отбелязват празника всяка година в ден на пълнолуние през февруари.", "date": "2019.02.26", "title": "Фотогалерия: Парадът на слоновете в Шри Ланка"}
{"url": "https://www.dnevnik.bg/bulgaria/2019/02/26/3396184_transportnoto_ministerstvo_predlaga_do_400_hil_lv/", "text": "Глоби от 20 хил. до 400 хил. лв. за българските мобилни оператори, които предлагат на абонатите си по-скъпи разговори или съобщения в Европейския съюз за международни разговори. Това предвиждат промени в Закона за електронните съобщения, публикувани за обществено обсъждане на правителствения портал strategy.bg. От 15 май тази година влизат в сила нови правила, ограничаващи цените за мобилни и фиксирани гласови и текстови съобщителни услуги в рамките на ЕС. Въвеждането на новата ценова регулация обхваща периода до 14 май 2024 г. Политиката \"Роуминг като у дома\" сложи край на таксите за роуминг в ЕС през 2017 г. Новото законодателство  ограничава цената на обажданията до други държави от ЕС  на 19 цента и на 6 цента за текстови съобщения (SMS) от 15 май 2019 г. За тези нови правила в националното законодателство няма предвидени санкции. Именно заради това транспортното министерство предлага да се въведе глоба от 20 хил. до 400 хил. лв. за нарушаването им. Санкцията ще се прилага, когато доставчикът не активира в определените срокове новата тарифа.", "date": "2019.02.26", "title": "Транспортното министерство предлага до 400 хил. лв. глоба за телеком, нарушаващ роуминга с ЕС"}
{"url": "https://www.dnevnik.bg/photos/2019/02/26/3396165_snimka_na_denia_solta_na_moreto_vze_nagrada_v_konkurs/", "text": "Снимката \"Солта на морето\" (The Salt of the Sea) на Явор Мичев е избрана за най-добър кадър от фотограф, роден и живеещ в България, подаден за участие в раздел \"Любители\" на конкурса Sony World Photography Awards за 2019 година. Българският победител бе обявен днес от Световната фотографска организация и \"Сони\" (Sony) заедно с носителите на всички 62 национални награди и победителите в десетте категории от раздел \"Любители\" в конкурса.  Те ще продължат да се състезават за титлата \"Любител фотограф на годината\" и наградата от 5 хил. долара. Носителят на титлата ще бъде обявен заедно с победителите в категориите за \"Професионалисти\" на официална церемония в Лондон на 17 април. Всички снимки могат да бъдат видени на  .", "date": "2019.02.26", "title": "Снимка на деня: \"Солта на морето\""}
{"url": "https://www.dnevnik.bg/sport/2019/02/26/3396186_vulna_ot_10_kontuzii_zalia_manchestur_junaited_predi/", "text": "Манчестър юнайтед\" ще бъде без девет или десет футболисти за следващия си мач от Висшата лига. Тимът на Оле Гунар Солскяр, който води оспорвана битка с \"Арсенал\" и \"Челси\" за място в топ 4, гостува на \"Кристъл палас\" в сряда от 22.00 часа. В последните дни \"червените дяволи\" бяха залети от вълна от контузии. В неделя в дербито с \"Ливърпул\" Солскяр трябваше да направи три принудителни смени още през първото полувреме. Андер Ерера, Хуан Мата и Джеси Лингард напуснаха терена с контузии. Това принуди Маркъс Рашфорд да доиграе мача с травма в глезена, която получи още в началото. Освен тях четиримата с контузии са още Фил Джоунс, Антонио Валенсия, Матео Дармиан, Неманя Матич и Антони Марсиал. Заради травма извън групата за двубоя в сряда ще остане и 17-годишният нападател от академията на клуба Мейсън Грийнууд. \"Няма много позитивни новини\", каза Солскяр на пресконференция във вторник. По думите му ситуацията с Рашфорд \"не е толкова зле, колкото изглеждаше\". Вероятността английският национал да вземе участие в мача обаче не е голяма. Сериозните кадрови проблеми принудиха Солскяр да включи в групата за мача трима юноши - Анхел Гомес, Тахит Чонг и Джими Гарнър. 18-годишният Гомес е единственият от тях, който има записани минути във Висшата лига. Солскяр се надява в тази ситуация да изпъкнат две от най-скъпоплатените звезди, които до момента не впечатляват с изявите си за \"Манчестър юнайтед\" - Алексис Санчес и Ромелу Лукаку. \"Двамата ще имат шанс да покажат своя потенциал. Подготвят се много добре. Надявам се, че Алексис и Ромелу ще излязат на преден план\", каза Солскяр. Въпреки големия брой контузени норвежецът е уверен в качеството на играчите, с които ще разполага. \"Ще излезем на терена с добър отбор\", каза временният мениджър на \"червените дяволи\". \"Юнайтед\" ще изиграе няколко ключови мача в следващите две седмици. В неделя тимът на Солскяр посреща \"Саутхемптън\", а в сряда гостува на \"Пари Сен Жермен\" в реванш от осминафиналите на Шампионската лига. Четири дни по-късно \"червените дяволи\" ще гостуват на един от директните си съперници за топ 4 - \"Арсенал\". На 16 март им предстои пътуване до Уулвърхемптън за двубой от четвъртфиналите на Купата на Англия.", "date": "2019.02.26", "title": "Вълна от 10 контузии заля \"Юнайтед\" преди ключови мачове"}
{"url": "https://www.dnevnik.bg/evropa/2019/02/26/3396205_mesoto_halal_ne_moje_da_bude_opredeliano_kato/", "text": "Месо от животни, които не са били зашеметени, преди да бъдат убити, каквато е ислямската практика за клане \"халал\", не може да бъде определено като биологично, реши Съдът на Европейския съюз, цитиран от ДПА. Много мюсюлмани вярват, че за да бъде месото \"халал\" и приемливо за ядене от тях, животното не бива да бъде зашеметявано, преди да бъде убито. Такива практики противоречат на стандартните правила за клане на животни. В това отношение еврейските практики за \"кашер\" наподобяват практиките за \"халал\", посочва ДПА. През 2012 година френска асоциация за защита на животните за клане подаде иск да бъде забранено определянето като \"биологично отглеждано\" говеждо месо \"халал\", направено на кайма. Искът беше отхвърлен, което доведе до неколкократни обжалвания. Тогава френският съд, който разглеждаше случая, се обърна към Съда на ЕС за помощ при интерпретирането на европейските закони. Според съдебното постановление определението за биологична храна трябва да е съобразено с \"най-високи стандарти, особено що се отнася до хуманното отношение към животните\". \"Научни изследвания показват, че предварителното зашеметяване е техниката, която най-малко противоречи на хуманното отношение по време на клането на животните\", отбелязва съдът. През септември генералният адвокат Нилс Уал постанови обратното. В повечето случаи съдиите следват препоръките на генералните адвокати, отбелязва ДПА. /БТА", "date": "2019.02.26", "title": "Месото халал не може да бъде определяно като биологично, реши Съдът на ЕС"}
{"url": "https://www.dnevnik.bg/sport/2019/02/26/3396218_botev_vraca_e_globen_s_10_000_leva_a_cska_s_9300_leva/", "text": "Ботев\" (Враца) е наказан да плати 10 000 лева заради три провинения от мача със \"Славия\" (1:3), реши дисциплинарната комисия. Общо 14 300 лева е глобата за ЦСКА и \"Левски\" след  дербито помежду им , като основната тежест е за червените. \"Ботев\" е санкциониран с 8000 лева по доклад на главния съдия Петър Костадинов за нанесени обиди към длъжности лица от ръководители на клуба. Врачани имат и две глоби по 1000 лева заради обидни и нецензурни скандирания, както и заради хвърлени предмети. ЦСКА ще трябва да плати 9300 лева заради поведението на привържениците си. Глобите са за обидни скандирания, използване на забранена пиротехника, хвърлени предмети, бомбички и димки. Освен това клубът трябва да възстанови нанесените щети на стадион \"Васил Левски\". Глобата за \"Левски\" е 5000 лева заради обидни скандирания и хвърлени предмети. В становището в сайта на БФС липсва информация за евентуална глоба за сините след твърденията на играча на ЦСКА  Едвин Джеси, че е бил обект на расистки скандирания от страна на фенове на \"Левски\" .", "date": "2019.02.26", "title": "\"Ботев\" (Враца) е глобен с 10 000 лева, а ЦСКА с 9300 лева"}
{"url": "https://www.dnevnik.bg/sport/2019/02/26/3396183_slaviia_i_levski_shte_igraiat_na_nacionalniia_stadion/", "text": "Славия\" и \"Левски\" ще изиграят мача от 24-я кръг в Първа лига на Националния стадион \"Васил Левски\". Двата отбора ще се изправят един срещу друг на 3 март от 17.30 ч. Първоначално двубоят трябваше да се играе на стадион \"Славия\" в кв. \"Овча Купел\". Промяната е от съображения за сигурност, като полицията държи двубоят да се проведе в центъра на София. Преди  дербито с ЦСКА  в неделя  фенове на \"Левски\" с е сбиха помежду си . По първоначална информация боят е станал между две фракции, които имат конфликт от години. В инцидента пострадаха двама полицаи.  В последните два сезона \"Славия\" играеше домакинските си мачове на \"Васил Левски\" заради липса на осветлението. Отборът се завърна на своя стадион на 19 февруари с победа срещу \"Черно море\" (3:2).", "date": "2019.02.26", "title": "\"Славия\" ще приеме \"Левски\" на националния стадион от съображения за сигурност"}
{"url": "https://www.dnevnik.bg/biznes/2019/02/26/3396217_bank_uf_amerika_premahva_meril_linch_ot_imenata_na/", "text": "Банк ъф Америка (Bank of America) планира да преименува някои от своите подразделения, като премахне от тях наименованието \"Мерил Линч\" (Merrill Lynch), съобщава \"Уол стрийт джърнал\". Промяната ще засегне предимно структури, специализирани в управление на инвестиции. Те обаче ще запазят Merrill в имената си. През ноември миналата година е започнал първият етап на ребрандинга, а сега предстои и втората част от подмяната. Шефът на Банк ъф Америка Брайън Мойнихан уточни, че това се прави с цел сплотяване на компанията. Финансовият конгломерат придоби инвестиционната банка \"Мерил Линч\" през 2008 г. в началото на финансовата криза. Банк ъф Америка е най-големият банков холдинг в САЩ по активи. Освен в САЩ банката има представителства в десетки страни по света, а оборотът ѝ за 2017 г. възлиза на над 87 милиарда долара.", "date": "2019.02.26", "title": "Банк ъф Америка премахва \"Мерил Линч\" от имената на своите подразделения"}
{"url": "https://www.dnevnik.bg/sviat/2019/02/26/3396269_vietnam_izgoni_mediite_ot_hotela_v_koito_biaha/", "text": "На журналистите от САЩ, отразяващи посещението на американския президент Доналд Тръмп във Виетнам, тази сутрин в последната минута беше наредено да напуснат хотела си в Ханой заради друг виден гост, предаде ДПА. Часове преди севернокорейският лидер  Ким Чен-ун  да пристигне в \"Мелия Ханой\" - същия хотел, където са настанени американските журналисти, на новинарите от САЩ беше казано да се изнесат. Това предизвика объркване сред журналистите, които трябваше спешно да си търсят нова база, откъдето да предават за срещата на върха. Решението за преместване на американските журналисти бе обявено от виетнамското министерство на външните работи. Това накара главния кореспондент на Си Ен Ен за Белия дом  Джим Акоста  да напише в \"Туитър\": \"Изритват американската преса от хотела, където в продължение на дни организирахме мястото си за работа\". Неговият колега от Си Ен Ен Уил Рипли се оплака: \"Ким Чен-ун продължава да командва, независимо дали в Северна Корея или във Виетнам. САЩ искаха срещата на върха да е в Дананг, където тайните служби вече бяха дали разрешение във връзка с форума на АТИС, Ким искаше Ханой\". Рипли добави, че ако Ким бе летял със самолет, е щяло да има много по-малко железопътни и сухопътни проблеми, но той е настоял да пътува с влак. \"Сега и това...\", каза журналистът и обяснява, че журналистите са разполагали само с час, за да изнесат техниката и личните си вещи. Репортерът на в. \"Вашингтон пост\" Джон Хъдсън също обвини за преместването им в последната минута Ким, който очевидно не желае американската преса да е в неговия хотел. Американските журналисти бяха прехвърлени на няколко пресечки от хотела в международния медиен център. Около 3000 чуждестранни журналисти са се регистрирали за отразяване на срещата на върха, съобщи виетнамското външно ведомство./ БТА", "date": "2019.02.26", "title": "Виетнам изгони медиите от хотела, в който бяха настанени, за да приеме Ким Чен Ун"}
{"url": "https://www.dnevnik.bg/evropa/2019/02/26/3396289_mei_otvori_putia_za_otlagane_na_brekzit/", "text": "Великобритания ще напусне Европейския съюз без сделка само с изричното съгласие на парламента, заяви премиерът Тереза Мей, цитирана от \"Ройтерс\". Тя обеща на депутатите, че ако не одобрят преразгледано споразумение за Брекзит до 12 март, ще им даде възможност да гласуват дали страната да излезе от ЕС без сделка. Ако те отхвърлят този вариант, парламентът ще гласува на 14 март дали да поиска \"кратко ограничено удължаване\" на периода за преговори по чл. 50 от Лисабонския договор, който даде началото на процеса по излизане от ЕС. Мей повтори, че тя лично е против такова отлагане и подчерта, че то не може да продължи след юни, тъй като в противен случай Обединеното кралство ще трябва да участва в изборите за Европейски парламент в края на май, предаде \"Франс прес\". \"Великобритания ще напусне без сделка на 29 март, ако има изрично съгласие в Камарата (на общините) за този резултат\", заяви Мей пред парламента. Тя все пак подчерта, че удължаването на двегодишния период за преговори няма да премахне варианта за Брекзит без сделка. \"Камарата (на общините) трябва да е наясно, че едно кратко удължаване, не след края на юни, почти със сигурност трябва да бъде еднократно\", посочи премиерът. \"Удължаването не може да премахне варианта без сделка. Единственият начин това да стане е с отменяне на чл. 50, което аз няма да направя, или с договаряне на сделка\", каза още Мей, според която удължаването само ще направи \"ръба на скалата много по-остър\" за няколко месеца. По-рано тази седмица председателят на Европейския съвет Доналд  Туск заяви, че  отлагането на Брекзит след определената дата (29 март) би било едно \"разумно решение\", тъй като в британския парламент  няма мнозинство за одобрението  на сделката за \"развода\" с ЕС. \"Тази Камара гласува за задействане на чл. 50 и тази Камара носи отговорността да стигне до резултата - самата надеждност на нашата демокрация е заложена на карта\", подчерта тя. \"Водим разговори с ЕС за промени... във връзка с  предпазната мярка  за Северна Ирландия. Всички промени, договорени с ЕС, ще бъдат представени пред тази Камара преди значим вот за сделката\", допълни премиерът. По думите й лидерите на ЕС са й казали, че работят за решаване на въпроса с т.нар. предпазна мрежа. Мей се опитва да постигне промени в мярката, целяща избягване на твърдата граница на остров Ирландия. Много от министрите в кабинета й през последните дни заплашиха да подадат оставка, ако се стигне до напускане на ЕС без сделка.", "date": "2019.02.26", "title": "Мей отвори пътя за отлагане на Брекзит"}
{"url": "https://www.dnevnik.bg/photos/2019/02/26/3395994_fotogaleriia_bijutata_ot_cherveniia_kilim_na_nagradite/", "text": "Малко са жените, които биха могли да се конкурират с диаманта на \"Тифани\" на стойност 30 млн. долара, който красеше шията на Лейди Гага в нощта на 91-ите награди \"Оскар\", но това не значи, че не са опитали. Бляскавите тоaлети в нощта на най-големите отличия в киното бяха допълнени от изящни бижута, които не останаха незабелязани. Някои актриси дори използваха бижутата си като основен елемент от тоалета. Имаше и доста флорални бижута, както и екологично съобразени модели, писа \"Холивуд рипортър\". Интересна тенденция е и използването на различни обеци за всяко ухо, отбеляза изданието. На снимката: Лейди Гага с диамант от \"Тифани\" на стойност 30 млн. долара.", "date": "2019.02.26", "title": "Фотогалерия: Бижутата от червения килим на наградите \"Оскар\""}
{"url": "https://www.dnevnik.bg/sport/2019/02/26/3396277_ispanskite_ambicii_za_svetovnoto_prez_2030_g_poluchiha/", "text": "Надеждите на Испания да получи подкрепа от УЕФА при кандидатстването за домакинство на световното първенство през 2030 г. получиха политически удар. Европейската футболна централа лиши иберийската страна от домакинството на квалификационни мачове за континенталния шампионат за юноши до 17 години. Причината е отказът на Испания да признае националните символи на Косово. Испания трябваше да посрещне мачовете от група 5 на последния квалификационен кръг. В групата освен Косово са Украйна и Гърция, а срещите са насрочени за 25, 28 и 31 март. Те обаче няма да се проведат според първоначалния план, а ще се играят на неутрален терен - в швейцарския град Нион, където е седалището на УЕФА. От европейската централа съобщиха, че са решили да преместят мачовете от валенсианските градове Бенидорм и Алкой, защото \"националните символи на Косово - флаг и химн - не са признати от испанското правителство\". Испания е една от петте страни-членки на Европейския съюз, които не признават Косово за независима държава. Другите четири са Словакия, Кипър, Румъния и Гърция. Тъй като и Украйна не я признава, УЕФА е решила да проведе мачовете на неутрален терен. Друг испански град - Билбао, ще е един от 12-те домакина на паневропейското първенство през 2020 г. Косово има шанс да се класира за шампионата, след като стигна финалните плейофи в най-долната дивизия на Лигата на нациите. През ноември под натиск от Международния олимпийски комитет (МОК)  испанското правителство обяви, че ще разреши  на косовски спортисти да се състезават под собствен флаг и химн.  МОК обяви, че ще поискa от международните федерации да не провеждат състезания на испанска територия, докато не бъде решен въпросът. Повод за ултиматума беше провелото се в началото на ноември световно първенство по карате в Мадрид. Косовските спортисти бяха допуснати до участие, но трябваше да се състезават под неутрален флаг и химн. Въпросът с футболните срещи обаче остава нерешен. Испания планира съвместна кандидатура с Португалия и Мароко за световното през 2030 г. Засега желание да организират шампионата имат още две общи кандидатури - южноамериканска (Уругвай, Аржентина, Парагвай и Чили) и  балканска (България, Гърция, Сърбия, Румъния).  ", "date": "2019.02.26", "title": "Испанските амбиции за световното през 2030 г. получиха удар заради Косово"}
{"url": "https://www.dnevnik.bg/bulgaria/2019/02/26/3396306_bnt_konstantin_kamenarov_e_bil_v_komandirovka_bolen_no/", "text": "Генералният директор на БНТ Константин Каменаров действително е бил в болнични от 14 до 20 февруари, като през това време е ходил и в командировка в Брюксел, но само за един ден, на 19 февруари. Този отговор изпраща БНТ до Софийския градски съд, потвърдиха от съда. Съдебният състав запита дали генералният директор на БНТ е ходил на работа от 14 до 20 февруари, това времетраене е посочено в болничния лист. Питането на СГС е в рамките на проверката на болничния му лист, която съдът нареди след като Каменаров не се яви на 18 февруари на делото заради заболяване и то беше отложено, а на следващия ден в новините на телевизията се видя, че той е в Брюксел на конференция за предизвикателствата пред аудиовизиуалните медии. От отговора на БНТ до СГС се разбира, че командировката на генералния директор е била планирана по-рано за два дни, но след заболяването му е променена на един ден. В писмото на БНТ до съда се казва: \"Ha 14 февруари в ĸpaя нa зaceдaниe нa Упpaвитeлния cъвeт нa тeлeвизиятa Kaмeнapoв ce e пoчyвcтвaл злe и e нaпycнaл cгpaдaтa. Ha 18 февруари e yвeдoмил пo тeлeфoнa, чe e бoлeн и мy e издaдeн бoлничeн лиcт. Toгaвa e пoдгoтвeнa и зaпoвeд зa зaмecтвaнe, ĸaтo e oпpeдeлeн Baлepи Зaпpянoв зa зaмecтниĸ. Koмaндиpoвĸaтa нa Kaмeнapoв в Бpюĸceл e плaниpaнa мнoгo пo-paнo и e билa пo личнa пoĸaнa нa пpeдceдaтeля нa Eвpoпeйcĸия пapлaмeнт Aнтoниo Taяни. Πopaди нeвъзмoжнocт дa бъдe oтлoжeнo пътyвaнeтo, Kaмeнapoв e зaминaл, нo caмo зa 19 февруари. Зaпoвeдтa зa ĸoмaндиpoвaнe e издaдeнa нa 12 февруари и e зa двa дни. Ha 20.02 зaпoвeдтa зa ĸoмaндиpoвaнe e видoизмeнeнa и e caмo зa 1 дeн – 19 февруари.\" Може ли във времетраенето на болничния лист да бъде командирован генералният директор? Юристи обясниха по принцип, че не е допустимо и може да се смята за нарушение, тъй като болничният лист удостоверява временна невъзможност за извършване на трудова дейност според задълженията на конкретния служител. А командировката е трудова дейност, осъществявана на друго място. От писмото на БНТ до съда става ясно, че едва на 20 февруари е коригирана командировката на генералния директор от два дни на един ден, тоест след като става публично известно, че той е в чужбина по време на отпуска по болест. Делото на Каменаров в СГС, където той обжалва условна присъда от Софийския районен съд от 1 година и 3 месеца за шофиране след употреба на алкохол, е отлагано многократно заради негово неявяване по различни причини, като последния път бе насрочено за 13 март.", "date": "2019.02.26", "title": "БНТ: Константин Каменаров е бил в командировка болен, но само за един ден"}
{"url": "https://www.dnevnik.bg/kultura/2019/02/26/3396220_suosnovateliat_na_vurdjin_rekurds_shte_e_predsedatel/", "text": "Ник Пауъл, който съосновава \"Върджин рекърдс\" през 1972 г. заедно с Ричард Брансън, ще бъде председател на журито на 23-ия \"София филм фест\". През 80-те години той се пренасочва към областта на киното и продуцира над 60 филма. Пауъл е известен и като един от създателите на Европейската филмова академия. А през 2018 г. получава награда БАФТА за изключителен принос към киното. Това съобщи днес на пресконференция директорът на \"София филм фест\" Стефан Китанов. В журито влизат и полската режисьорка Ева Подгорска, турската актриса Хазар Ергючлю, музикантът и режисьор Стас Намин и младият български режисьор Илиян Метев. \"Диагноза\" на Подгорска влиза и в конкурсната програма за документално кино, а Ергючлю участва в новия филм на Нури Билге Джейлан \"Дивата круша\", който ще закрие официалната програма на фестивала, и която участва в известни турски сериали. Девизът на тазгодишното издание на \"София филм фест\" е \"Правете кино, не война\". Това се дължи на 50-годишнината на \"Уудсток\", която ще бъде отбелязана с редица заглавия. В този дух е издържан и рекламният клип на фестивала, чийто режисьор е Драго Шолев. Сред дебютантите в програмата \"Ново българско кино\" освен обявените вече \"Снимка с Юки\" на Лъчезар Аврамов и \"Ирина\" на Надежда Косева ще бъдат показани и \"Обичам те, Бойдин\" на Борислав Михайловски, \"Танго в тунела\" на Стоян Анов и Ники Станчев и първият филм на актьора Мариан Вълев - \"Лошо момиче\". \"Танго в тунела\" е модерна драма, насочена към младото поколение. Филмът е частна продукция. С независимо финансиране е създаден и \"Обичам те, Бойдин\", който е с участието на Деян Донков, а историята се развива на фона на протестите от 2013 г. \"Лошо момиче\" на свой ред е изцяло продукция на БНТ. Тази година специален фокус на \"София филм фест\" ще бъде полското кино. Зрителите ще имат възможност да се запознаят с едни от най-награждаваните полски филми в последните години. Големият режисьор Кшищоф Зануси ще получи наградата на София, като ще представи и новия си филм \"Етер\". Фестивалът предлага и негова ретроспектива, която включва 6 филма. Друг гост от Полша ще бъде Павел Павликовски, който получи три номинации за \"Оскар\" за последния си филм \"Студената война\" и беше отличен с пет награди на Европейската филмова академия за 2018 г. Още едно полско участие в програмата ще бъде полската режисьорка и сценарист Агнешка Холанд. Тя ще дойде в България с \"Мистър Джоунс\", който съвсем наскоро беше представен на международния кинофестивал \"Берлинале\".", "date": "2019.02.26", "title": "Съоснователят на \"Върджин рекърдс\" ще е председател на журито на \"София филм фест\""}
{"url": "https://www.dnevnik.bg/biznes/2019/02/26/3396313_haskovo_pleven_i_dupnica_sa_s_nai-goliam_dial/", "text": "Хасково, Плевен, Дупница, Велико Търново, Стара Загора, Монтана и Русе са градовете, в които делът на контрабандните цигари е най-голям. Това показват резултатите за четвъртото тримесечие на 2018 г. от традиционното изследване на нивото на незаконна търговия по поръчка на пет компании от бранша.  Изследването показа, че нивото на сивия пазар на цигари е спаднало до рекордните 4.4% между октомври и декември, с 0.9 процентни пункта под равнището от третото тримесечие. В седемте града обаче разпространението на цигари без бандерол е над средното за страната - в Хасково - 12.0%, в Плевен - 10.7%, в Дупница - 7.9%, Велико Търново - 7.3%, Стара Загора - 6.1%, Монтана - 5.3%, Русе - 4.9%. С най-голям спад на нелегалната търговия с цигари са Перник - от 16% на 9.3%, Пазарджик - от 6% на 3.3%, Видин - от 14.7% на 4.7%. Намалението на дела на черния пазар в Кюстендил е от 13.9% на 4.6%, в ургас - от 7 на 2.7%, в Добрич - от 8.7% на 1.3%, в Габрово - от 8 на 1.3%. В София делът е 3.7%.", "date": "2019.02.26", "title": "Хасково, Плевен и Дупница са с най-голям дял контрабандни цигари"}
{"url": "https://www.dnevnik.bg/ot_vas/novini_ot_vas/2019/02/26/3395741_vkoreniavane/", "text": "Зад бамбуковата ограда на Ботаническата градина млади (бейби) растения, подложени на процеса \"Вегетативно размножаване чрез стъблени резници\".", "date": "2019.02.26", "title": "Вкореняване"}
{"url": "https://www.dnevnik.bg/razvlechenie/2019/02/26/3396335_ukraina_se_otkazva_ot_uchastnichkata_si_na_evroviziia/", "text": "Националната телевизия в Украйна се е отказала от певицата, която трябваше да представя страната на следващия конкурс \"Евровизия\", заради политически различия с Русия, съобщава \"Ройтерс\". 27-годишната Анна Корсун, която се представя със сценичния псевдоним Maruv, бе избрана с вот на публиката тази събота, за да пее на финала на конкурса в Израел през май. Тя обаче твърди, че държавната телевизия се опитала да й наложи с договор задължения, които включват отказ от концертни участия в Русия. \"Аз съм гражданин на Украйна, плащам данъци и искрено обичам Украйна. Но не съм готова да изляза със слогани и да превърна участието си в конкурса в промоционална дейност за нашите политици\", написа Maruv във фейсбук страницата си, където допълва: \"Аз съм музикант, а не марионетка на политическата сцена.\" Още преди излъчвания по националната телевизия финал в събота няколко висши официални лица заявиха, че украинският кандидат за \"Евровизия\" не може да бъде някой, който се е изявявал в Русия, която анексира Крим през 2014 г., предизвиквайки проруски бунт в източния район Донбас. Директорът на Националната телевизия на Украйна Зураб Аласания написа във фейсбук: \"Изборът разкри друг голям социален проблем... концертната активност на много изпълнители в страната агресор. Това предизвика негативен отзвук в част от обществото.\" Той потвърди, че спечелилата певица е трябвало да се откаже от концерти в Русия като условие в договора. Maruv заяви, че е била готова да отмени турнето си в Русия, но че не иска да бъде използвана за политически цели. От телевизията обявиха, че търсят изпълнител, който да я замести на годишния международен конкурс за песен \"Евровизия\", чиито резултати често са повлияни от геополитически пристрастия. Отразявайки политическото значение на случая, вицепремиерът Вячеслав Кириленко написа в туитър: \"Историята с участника от Украйна далеч не е приключила.\" В средата на октомври миналата година БНТ обяви, че след 12 участия на конкурса  ще пропусне изданието през 2019 г . На него тази година ще участват 42 държави. Финалите на \"Евровизия\" ще се проведат в Тел Авив през май 2019 г. До всеки от двата полуфинала, които са на 14 и 16 май, ще стигнат по 18 държави. От тях ще бъдат избрани само десет, които ще участват в големия финал на 18 май.", "date": "2019.02.26", "title": "Украйна се отказва от участничката си на \"Евровизия\" заради спора с Русия"}
{"url": "https://www.dnevnik.bg/bulgaria/2019/02/26/3396366_karakachanov_predlaga_vuvejdaneto_na_7-dnevna_karta_za/", "text": "Продължителността на смените за почивка през лятото в морските военно-почивни бази да стане 7 дни. Това предлага министърът на отбраната Красимир Каракачанов. Той е внесъл проект за изменение на Наредбата за военно-почивното дело, който е качен за обществено обсъждане на правителствения портал strategy.bg. В момента картите са с продължителност 10 дни. Целта на промяната е да се увеличи броят на картите за почивка в активния летен сезон с около 1500 броя. От министерството са установили, че по този начин минимум 3 хил. души, които могат да се възползват от услугата, ще имат възможността да го направят. Заложена е промяна и за ползваните дни по социална програма, които трябва да бъдат до 20 дни. Предлага се още отпадане на досегашното разделение на дните за летен и зимен отдих за почивките в страната. Предвижда се седемдневните почивки в морските почивни бази да могат да се ползват веднъж в рамките на активния летен сезон. \"Една от целите на промените е регламентиране ползване на военно-почивните домове и хотели от военнослужещи и цивилни служители от чужди или съюзнически въоръжени сили, които заемат длъжности в международни организации или в други международни инициативи на територията на страната\", пише в мотивите си Каракачанов. На груповите почивки на външни лица ще се предлага отстъпка, не по-голяма от 20%. Това се прави с цел увеличаване заетостта на почивните бази, особено в неактивния сезон. Пенсионираните военнослужещи пък ще могат да ползват намаление до 25% от цените за външни лица. Предвижда се всяка структура към министерството да организира разпределението на картите по начин, който да гарантира равнопоставеното им ползване. Също така при разпределението на картите членуващите в синдикални организации цивилни служители ще могат да кандидатстват за карта за почивка само към синдикалните организации. Друго предложение е деца от предишния брак на съпругата или съпруга на военнослужещия, които живеят заедно с общите им деца, да не бъдат третирани като външни лица. По този начин досега те се таксуват по цени за външни лица за разлика от общото дете, таксувано по социална програма.", "date": "2019.02.26", "title": "Каракачанов предлага въвеждането на 7-дневна карта за почивка по морето в базите на военните"}
{"url": "https://www.dnevnik.bg/evropa/regioni/2019/02/26/3396380_lipsata_na_rabotnici_e_osnoven_problem_za_upravitelia/", "text": "Амер спортс\" инвестира всяка година във фабриката в Чепеларе. Само през 2018 г. открихме над 150 нови работни места, което беше след стартиране на производството на един нов продукт – карбонови шини за велосипеди. Това заяви инж. Йордан Ламбрев, управител на \"Амер Спортс България\", в интервю за смолянския вестник \"Отзвук\". \"Все още ние сме № 1 в производството на ски в света и смятаме да останем такива. Най-сериозното предизвикателство в тази насока е човешкият ресурс, тъй като ние бихме могли да произвеждаме повече, ако имаме достатъчно работници. Това е нещото, което беше много сериозно предизвикателство през 2017 и 2018 година\", допълни той. Коментирайки бизнес средата, Ламбрев отбелязва: \"Основният проблем, който виждаме, е, както вече казах, в липсата на работници – нещо, което се забелязва изключително силно в този регион, където има особено силна тенденция към миграция, дали във вътрешността на страната или в чужбина. Това създава доста предизвикателства за нас и ние се стремим да привлечем хора от други населени места. Имаме доста работници от Смолян, Девин, Широка лъка, Момчиловци, почти от целия регион\". По думите му миналата година по това време служителите в предприятието са били под 600, сега са около 750. \"Беше сериозно предизвикателство да намерим тези 150 души\", допълва Ламбрев. \"Поради голямата демографска криза в региона населението застарява, ние ежегодно имаме поне по 20-ина души, които се пенсионират. За съжаление децата, които завършват училището в Чепеларе, също са 20 и няколко на година\", казва той. Затова е била създадена програма за дуално обучение, която започва от тази година с професионалната гимназия. \"В цяла Европа има недостиг на кадри с техническо образование. По този начин ние искаме да помогнем и на себе си, и на децата от професионалната гимназия, да получат една добра квалификация, която ще им даде много добри възможности за работа в бъдеще\", посочва още той, като изразява съжаление, че в цялата област и в държавата интересът към техникумите и бившите професионални гимназии намалява непрекъснато, а търсенето от бизнеса на такива хора е много високо. \"В последните 20 години се създаде мнение в обществото, че можеш да живееш добре, ако знаеш чужд език и имаш работа в офис, което в последните 7 – 8 години не е така, защото всички чужди инвестиции, които навлязоха, са основно в сферата на производството. Трябва да се намери баланс между това какво искат хората и какво иска бизнесът\", смята той.", "date": "2019.02.26", "title": "Липсата на работници е основен проблем за управителя на \"Амер Спортс България\""}
{"url": "https://www.dnevnik.bg/sport/2019/02/26/3396394_levski_obiavi_che_e_platil_vsichki_zaduljeniia_za/", "text": "Левски\" е платил задълженията, заради които беше  наказан за нарушаване на финансовия феърплей , и ще избегне забраната за участие в европейските клубни турнири. Това обяви клубът на официалния си сайт. На 21 декември  УЕФА съобщи, че \"Левски\" ще бъде изключен от евротурнирите за един сезон , ако до края на февруари не изплати задължения, касаещи лиценза. Тогава се появиха твърдения, че пълната сума е около 2 милиона лева (1.04 млн. евро). Освен това българският клуб беше глобен със 100 хиляди евро. \"Левски\" има удоволствието да ви съобщи, че всички необходими и дължими плащания по процедурата за лицензиране за участие в европейските клубни турнири на УЕФА бяха извършени в срок. Клубът продължава съвместната си работа с УЕФА по оформяне на документацията, с която да преодолее заплахата от наказание заради нарушаване на правилника за финансов феърплей\", се казва в днешното съобщение на сините.  По-рано този месец  Васил Божков се ангажира с оздравяването, управлението и финансовата издръжка  на \"Левски\". Засега все още няма яснота дали бившият собственик на ЦСКА, известен сред обществото предимно с хазартния си бизнес, ще стане главен акционер в \"Левски\".   От компанията на Божков \"Нове холдинг\" обявиха, че финансирането на \"Левски\" предоставя \"потенциална възможност за успешно бизнес партньорство\" и това партньорство ще продължи докато \"бизнес интересите на двете страни съвпадат\". \"Левски\" ще действа по предварително начертания план за стабилизиране и оздравяване на клуба, така че отборът да носи радост на верните си и многобройни привърженици\", каза още клубът в днешното си съобщение. Миналата седмица изпълнителният директор на \"Левски\"  Павел Колев заяви, че Божков е дал малко над 3 милиона лева за десет дни в клуба . По думите му част от тази сума е отишла за погасяване на задълженията по евролиценза. Колев посочи, че направеният от новото ръководство одит е показал, че \"Левски\" е бил практически във фалит с 32 млн. лева задължения и системно неплащане на данъци към държавата. Следващата седмица в клуба предстои общо събрание, на което се очаква да бъдат представени промените.", "date": "2019.02.26", "title": "\"Левски\" обяви, че е платил всички задължения за евролиценза"}
{"url": "https://www.dnevnik.bg/video/novinite_na_bnt/2019/02/26/3396426_video_drugite_novini/", "text": "Астрономи регистрираха най-отдалечения обект от Слънчевата система. Нов рекорд в мрежата - 6 милиарда гледания Легенда за първия кукер\" открива програмата на анимационното кино в \"Кукерландия\". \"Предчувствие за пролет\" събира секция \"Бижута\" към СБХ Андреа Бочели и Ед Шийран с обща премиера Парижката седмица прет-а-порте започна с новата колекция на \"Рок\"", "date": "2019.02.26", "title": "Видео: Другите новини"}
{"url": "https://www.dnevnik.bg/sviat/2019/02/26/3396356_boing_nominira_bivshiia_poslanik_na_sasht_v_oon_za/", "text": "Американският самолетостроител \"Боинг\" (Boeing) е номинирал Ники Хейли, бившия посланик на САЩ в ООН, за член на съвета на директорите му, предаде агенция \"Ройтерс\". Хейли бе първата жена губернатор на щата Южна Каролина и има прослужени три мандата като член на Камарата на представителите в Конгреса. Тя бе посланик на Вашингтон в ООН от януари 2017 г. до декември 2018 година.  Номинацията на 47-годишната Хейли ще бъде гласувана на общото събрание на акционерите на компанията на 29 април.  Като губернатор на Южна Каролина през 2013 г. тя допринесе \"Боинг\" да установи нови производствени мощности в щата, най-вече производствения комплекс за самолета 787 \"Дриймлайнър\" (787 Dreamliner). Концернът е имал близо 7000 служители и подизпълнители в Южна Каролина към края на миналата година.", "date": "2019.02.26", "title": "\"Боинг\" номинира бившия посланик на САЩ в ООН за съвета на директорите си"}
{"url": "https://www.dnevnik.bg/politika/2019/02/26/3396206_post-demokraciia_patriot_ne_znachi_evropeec/", "text": "Има ли криза на европейските ценности у нас, колко и в кои институции се повишава доверието и какви са добрите и лошите тенденции в нагласите на българите - тези въпроси бяха обсъдени на кръгла маса \"Има ли криза на европейските ценности\" в парламента днес, на която бяха представени и резултати от българската част на Европейското изследване на ценностите, проведено през м.г. (още за изследването вижте  тук ). На кръглата маса присъстваха повече професори и доценти от академичната общност, отколкото народни представители. Имаше 13 депутати от ГЕРБ, ДПС, \"Обединени патриоти\" и \"Воля\", сред които и председателят на парламента Цвета Караянчева. Според нея въпреки ниския рейтинг на доверие Народното събрание си остава автентичната среда за дебати, за политически разговор и за сблъсък на мнения. \"Европейските ценности са в основата на най-големите постижения на Европа. Тя трябва да бъдат отстоявани и защитавани\", смята Караянчева. \"През последните три години Европа е подложена на хибридна атака. Тогава бе изградено антиевропейското говорене\", обяви зам.-председателят на ГЕРБ Цветан Цветанов, като цитира друго изследване, направено за партийна употреба. Според него най-голямото предизвикателство на европейските избори ще бъде свързано с гражданското общество. По думите на депутата днес политиците не са в състояние да имат консенсус за запазване на устоите на гражданското общество, заради което трябва да помагат експертите. Според проф. д.н. Георги Фотев ЕС няма да се разпадне, защото ценностите ще бъдат универсални. Той определи съюза като хибридно по характер политическо обединение, създадено по доброволен начин в родината на националните държави. \"Националните държави доброволно отстъпват своя суверенитет. И това е аргумент, че Европа няма да се разпадне. Всички знаят какво би означавало да се обезсмисли свободата, солидарността, толерантността и мира като ценности\", каза още проф. Фотев. \"В българското общество да бъдеш патриот и европеец вече не е едно и също. Появява се пукнатина\", каза доц. Антоний Гълъбов. Той обяви, че вече не става дума за истински патриотизъм, а за усещане към затваряне и капсулиране. По думите му българското общество не успява да постигне съгласие по отношение на близкото си минало и заради това не може да формира общо бъдеще. Доц. Татяна Буруджиева обяви, че има проблем с качеството на информацията в медиите, от което се върви към манипулация. \"Битката е как медиите да се изградят като стожери на демокрацията. Медиите трябва да помагат за развитието на своето общество, а огромният проблем е, че те са отказаха от своите функции си\", обяви още тя. Доц. Румяна Коларова коментира, че в обществото у нас нараства критичността към всеки един опит за нарушаване на публичните норми, в т.ч. пътуването гратис в транспорта. Това е добра тенденция в догонването на европейските страни, смятат експертите. Лоша тенденция според доц. Васил Гарнизов обаче е, че хората искат да учат децата си на толерантност, но я разбират само като търпимост. Според проф. Огнян Минчев добра тенденция е, че доверието към институциите в България се повишава умерено. Той каза, че Брекзит показва букет от слаби политици в Лондон, но блестящо функциониране на институциите, заради което не се стига до безредици. Според проф. Александър Кьосев отношението на българите и към националната, и към европейската култура е декларативно. \"Лепилото, което сплотява българското общество, се е превърнало в кухи фрази, в т.ч. и ксенофобски. Това значи, че имаме важна задача по отношение на истинска национална принадлежност\", каза той. \"Постдемокрацията е състояние, в което институциите са празна черупка, изпразнени от съдържание, а двигателят на промените е другаде. Има изпразване и на партиите, и на парламента от легитимността да представляват\", каза проф. Анна Кръстева. Тя даде дефиниция за постдемократичната партията, като я сравни с фирма - лобистите заместват активистите, а капиталите - кампанията. \"Все повече граждани са на страната на демокрацията, а немалко политици - на страната на постдемокрацията\", допълни проф. Кръстева. Доц. Даниел Смилов обяви, че хората нямат доверие в базови демократични институции и това е обща тенденция за Европа. \"В България и към съд, и към прокуратура се отнасяме като към политически партии - намираме ги за политизирани\", каза още той. По думите му политическите партии са изоставили своята задача да формират обществено мнение, а част от популисткия момент е, че партиите се крият зад нагласи. За проф. Димитър Вацов има ужасяващ ръст на хомофобията. \"Зад тази омраза седи една медийна атака срещу основите на либерално-демократичния път, която бе тежко усилена от Руската федерация. Всеки, който си мисли, че с ксенофобска реторика може да обърне европейския курс на България, ще претърпи крах\", каза още той. Според проф. Антоний Тодоров когато публиката казва, че иска силен лидер, това не значи край на демокрацията. Това значело, че демокрацията е нещо хубаво, но че трудно функционира и има нужда от някой, който да върне порядъка. \"Либерална демокрация е онова, върху което е изграден ЕС. Всички ценности са закачени за индивида. Всички алтернативи дават неравенство и несвобода. Когато кажеш, че не се подчиняваш на тези свободи, рано или късно предлагаш диктаторска схема\", смята проф. Евгений Дайнов. Доц. Боряна Димитрова от \"Алфа Рисърч\" заяви, че българското общество е консервативно по отношение на общостта, но либерално по отношение на личния живот и подкрепя някои светски ценности. Затова не може да се говори за преход от едното към другото в България. По думите на доц. Милена Стефанова освен икономически растеж българите искат политиците да си говорят с гражданите. Доц. Харалан Александров смята, че у нас се върви устойчива феминистка култура, в която център е семейството, а проф. Петър Кабакчева обяви, че семействата не искат да възпитават децата си в алтруизъм.", "date": "2019.02.26", "title": "В криза ли са европейските ценности"}
{"url": "https://www.dnevnik.bg/politika/2019/02/26/3396376_obedinenite_patrioti_ne_se_razbraha_za_evroizborite/", "text": "Колегите от НФСБ предложиха на коалиционния съвет промени в ръководството на парламентарната група на \"Обединените патриоти\" и от \"Атака\" си тръгнаха\", каза вицепремиерът и лидер на ВМРО Красимир Каракачанов пред журналисти след заседанието, съобщи агенция \"Фокус\". \"След тази среща е като преди тази среща – нищо ново\", обобщи той. На  инициираната от него среща  той е единственият партиен лидер. \"Атака\" беше представена от Десислав Чуколов и Николай Александров, представителите на НФСБ пристигнаха със закъснение. По думите на Каракачанов разумният вариант е партиите от коалицията \"Обединени патриоти\" да се явят заедно на евроизборите. \"Ако няма да стигнем до споразумение, ние ще се регистрираме за участие в евроизборите\", каза той. \"Има коалиция \"Обединени патриоти\" и тя подкрепя мнозинството в парламента, а дали ще има за евроизборите – иншааллах\", каза още Каракачанов. На въпрос дали проблемът е във водача на листата, лидерът на ВМРО заяви, че не знае, защото не се е стигнало до разговори. Според него е необходимо да бъдат направени вътрешни избори за водач на листата в \"Обединени патриоти\". \"Не можахме да разискваме и този въпрос. Не сме си говорили за нищо, защото обсъждахме дневния ред какъв да бъде. Едните настояваха за едно, другите - за друго\", обясни Каракачанов. Той отрече ВМРО да е предлагала Петър Москов за водач на листата - информация, дадена от зам.-председателя на \"Атака\" Десислав Чуколов пред журналисти във връзка с напускането на заседанието. \"Тръгнаха да се обсъждат теми, които нямат нищо общо с явяването на евроизборите\", каза Чуколов. По думите му \"битовизми не бива да бъдат обсъждани в подобен формат\". \"Виждам, че Петър Москов се предлага като кандидатура. Ние предложихме и Анастасия Мозер, Стефан Софиянски, Иван Костов, също така радетел на приватизацията в България\", каза още Чуколов. Попитан кой е направил предложението за Петър Москов, Чуколов каза, че то е постъпило от партия ВМРО. Пред Би Ти Ви евродепутатът от ВМРО Ангел Джамбазки коментира, че за съжаление отстрани изглежда, че циркът в коалицията продължава. Той посочи, че от тримата лидери само Красимир Каракачанов се е появил, докато колегите му Валери Симеонов и Волен Сидеров не са отишли на съвета. \"Ние от ВМРО казваме, че трябва да се явим заедно. Ако стоим до безкрайност и ставаме заложници на вътрешноведомствени крамоли, това е вредно за всички\", каза Джамбазки. Той не изключи и вариант ВМРО да се явят сами на евроизборите.", "date": "2019.02.26", "title": "\"Обединените патриоти\" не се разбраха за евровота, \"Атака\" напусна срещата"}
{"url": "https://www.dnevnik.bg/sviat/2019/02/26/3396332_bi_bi_si_razgnevi_gurciia_s_material_za_nevidimoto/", "text": "Гръцкият посланик в Лондон изпрати на британската обществена медия Би Би Си оплакване от материал за \"македонското малцинство\" в страната, публикуван в неделя, предадоха \"Болкан инсайт\" и агенция МИА. Текстът  със заглавие \"Невидимото малцинство на Гърция - македонските славяни\" поставя под въпрос гръцката теза, че в страната не съществува подобно малцинство и става въпрос за \"двуезични гърци\". Той е предизвикателство и за българската историография, тъй като много изследователи приемат хиляди гръцки граждани в Северна Македония за потомци на българи, били те с гръцко или македонско национално самосъзнание. Посланикът Димитрис Карамицос-Цирас обяснява в писмото, че има \"само едно малцинство в Гърция, признато от международните договори, а именно мюсюлманското малцинство\".  Писмото  говори и за исторически неточности, нанасящи вреда на страната и отдалечаващи се от духа на Преспанското споразумение, сложило край на продължилия над две десетилетия и половина спор за името на доскорошната Република Македония. \"Да се говори или пее на македонски език\" Материалът се съсредоточава върху спомените на 92-годишен гръцки гражданин (\"г-н Фокас\"), наричащ майчиния си език македонски. Според текста \"не е възможно да се изчисли точно броят на говорещите славянски или потомците на етнически македонци в Гърция\". Цитирани са различни данни, според които над 100 хил. души от тях живеят в гръцката част на географската област Македония, макар едва 10-20 хил. да се смятат за част от малцинство, а другите да се гордеят, че са гръцки националисти. \"Да се говори или пее на македонски все още може да доведе до тормоз\", продължава статията. В Северна Македония, която смени официално името си този месец след споразумение с Гърция, публикацията на Би Би Си бе посрещната положително. В Атина обаче някои медии и основната опозиционна партия \"Нова демокрация\" реагира остро и с притеснения от възможни прояви на иредентизъм в северната част на страната (претенции за отцепване и присъединяване към Северна Македония). За гръцкия посланик е недопустимо твърдението в материала, че \"с ратификацията на споразумението с Република Северна Македония Гърция е признала съществуването на македонски език и етнос\", вероятно имайки предвид македонски език и етнос на гръцка територия. В текста на Би Би Си, от който той изразява недоволство, тази фраза присъства недвусмислено, но не е свързана с гръцката територия (и по този въпрос Атина и Скопие спорят, но заради употребата на думата \"македонски\"). Обяснява се още, че етническите македонци \"отсъстват\" от учебниците по история, не са били част от преброяванията и рядко се споменават публично, \"повечето гърци дори не знаят, че съществуват\". \"Това заличаване бе една от причините за (спора за името)... Когато гръцкият премиер Алексис Ципрас говореше по време на парламентарния дебат за съществуването на \"славомакедонци\" в Гърция - по времето на Втората световна война - той нарушаваше дълго установено табу\", продължава текстът и твърди, че: \"Употребата на името \"Македония\" от съседната държава е косвено признание, че македонците също имат своето право и отваря вратата за трудни въпроси за историята на собственото македонско малцинство на Гърция.\" Какво пише за България Би Би Си разказва, че макар Гърция, България и Сърбия да са ухажвали говорещите славянски език обитатели като начин да предявят претенции към територията, отчасти заради тези сили се появява и \"отчетлива славомакедонска идентичност\" в края на XIX и началото на XX в. \"Както казва чичото на г-н Фокас, семейството не е било \"нито сръбско, нито гръцко, нито българско, а македонско православно\". Освен \"забраната на македонския език\", въведена от диктатора Йоанис Метаксас, принудил през 1936 г. \"говорещите македонски да сменят имената си с гръцки\", и страданията на говорещите славянски (включително семейството на Фокас) по това време, се споменава реакцията на част от населението при българското управление в Беломорието. \"Някои говорещи славянски приветстват българите като потенциални освободители от репресивния режим на Метаксас\", пише Би Би Си. \"Но мнозина скоро се присъединяват към съпротивата, водена от Комунистическата партия... България анексира източната част от гръцка Македония между 1941 и 1944 г., като извършва много жестокости; много гърци погрешка ги приписват на македонците, които погрешно идентифицират като българи.\" \"Македонският език не е бил официално забранен в Гърция десетилетия наред, но страхът остава\", продължава статията. Цитиран е мъж на средна възраст, който обяснява, че родителите му не говорели езика у дома, за да го защитят и да не го използва той публично. \"Езикът бавно умира. Години репресии отвориха вратата; асимилацията довършва започнатото.\"", "date": "2019.02.26", "title": "Би Би Си разгневи Гърция с материал за \"невидимото македонско малцинство\""}
{"url": "https://www.dnevnik.bg/sviat/2019/02/26/3396500_iranskiiat_prezident_ne_prie_ostavkata_na_vunshniia/", "text": "Иранският президент Хасан Рохани не прие днес оставката на своя външен министър Мохамад Джавад Зариф. Така той застана зад видния си съюзник в средите на умерените срещу хардлайнерите в иранското ръководство, противопоставящи се едни на други заради ядрената сделка със Запада от 2015 г, предаде Ройтерс, цитирана от БТА. Зариф, който е учил в САЩ и е дипломат от кариерата, допринесе за сключване на споразумението, налагащо ограничения върху иранската ядрена програма в замяна на вдигане на санкциите срещу Иран.  Вчера той обяви , че подава оставка, но не каза какви са мотивите му. Днес президентът Рохани използва Инстаграм, за да оповести решението си да не приеме оставката на Зариф, добавяйки тяхна обща снимка, на която двамата позират усмихнати. Към нея има хаштагове \"#Зариф с теб сме\" и \"#Зариф остава\".", "date": "2019.02.26", "title": "Иранският президент не прие оставката на външния министър"}
{"url": "https://www.dnevnik.bg/biznes/companii/2019/02/26/3396502_suvetut_na_direktorite_na_gazprom_osvobodi_dvama_ot/", "text": "Съветът на директорите на руския концерн \"Газпром\" на заседание днес утвърди  освобождаването на заместник-председателите на управителния съвет  Александър Медведев и Валерий Голубьов от заеманите от тях длъжности, предаде ТАСС, цитирана от БТА. Съветът е одобрил и прекратяването на правомощията им като членове на управителния съвет. Прекратено е участието в управителния съвет и на Всеволод Черепанов, който бе началник на департамент 307 (контролиращ добива на газ, газов кондензат и петрол). Той продължава работа на друга длъжност в \"Газпром\". Черепанов е член на управителния съвет от 2010 година. По-рано бе съобщено, че 63-годишният Медведев и 66-годишния Голубьов напускат компанията, защото излизат в пенсия. В съобщение на \"Газпром\" бе уточнено, че Медведев ще се съсредоточи към дейността на международния делови конгрес и работата във футболния клуб \"Зенит\" , където беше назначен за президент и генерален директор в петък.", "date": "2019.02.26", "title": "Съветът на директорите на \"Газпром\" освободи двама от зам.-председателите на управителния съвет"}
{"url": "https://www.dnevnik.bg/video/2019/02/26/3396387_video_silen_viatur_prichini_ledeno_cunami_v_kanada/", "text": "Силни ветрове от бурята над Големите езера в Северна Америка през уикенда избутаха ледената покривка край брега на езерото Ери с такава сила, че тя започна да излиза на сушата като цунами от ледени блокове. Властите на провинция Онтарио затвориха крайбрежна улица във Форт Ери, след като ледените плочи започнаха да прехвърлят ниската преградна стена. Един от авторите на любителски видео записи на явлението сподели пред Си Ен Ен, че натрупаният по този начин лед е достигал на места височина от 5-6 метра. \"Това е едно от най-откачените неща, които съм виждал\", казва Дейвид Пиано. По думите му ледът е навлязъл на 15 метра в сушата и започнал като булдозер да избутва дървета и улични лампи. Явлението бе наблюдавано и в САЩ, където 625 000 останаха заради бурята без ток, а 90 милиона жители в района бяха предупредени да внимават заради силния вятър.", "date": "2019.02.26", "title": "Видео: Силен вятър причини \"ледено цунами\" в Канада"}
{"url": "https://www.dnevnik.bg/sviat/2019/02/26/3396504_nad_320_dushi_ot_venecuelskite_sili_za_sigurnost_sa/", "text": "Над 320 души от венецуелските сили за сигурност са дезертирали в Колумбия, съобщи колумбийската имиграционна служба, цитирана от ДПА, предаде БТА. Общо 326 войници и полицаи са пристигнали в Колумбия от събота, когато венецуелската опозиция започна операция по доставяне на хуманитарна помощ в страната. Повечето от тях са влезли в департамента Норте де Сантандер, където е разположен склад за международната хуманитарна помощ. Други са потърсили помощта на имиграционната служба в департаментите Араука и Ла Гуахира и в градовете Валедупар, Картахена де Индиас, Меделин и столицата Богота. Някои от бегълците са били в униформа, а други в цивилни дрехи. Част от избягалите са водели и семействата си. Много от членовете на венецуелските сили за сигурност са поискали убежище в Колумбия.", "date": "2019.02.26", "title": "Над 320 души от венецуелските сили за сигурност са дезертирали в Колумбия"}
{"url": "https://www.dnevnik.bg/biznes/companii/2019/02/26/3396505_apelativen_sud_v_sasht_razreshi_sdelkata_za_slivane_na/", "text": "Апелативен съд в САЩ отхвърли опит на администрацията на президента Доналд Тръмп да блокира 85-милиардната сделка за сливане на телекомуникационния гигант Ей Ти енд Ти (AT&T) и медийния конгломерат \"Тайм Уорнър\" (Time Warner), предадоха световните агенции, цитирани от БТА. Министерството на правосъдието се противопостави на сделката с твърдение, че тя ще ограничи конкуренцията в сектора на платената телевизия, което ще увеличи цените за потребителите. Тричленен съдебен състав във Вашингтон обаче постанови днес, че тези аргументи са неубедителни и потвърди  решението на по-нисш съд , който през юни не постави условия пред сливането. AT&T е най-големият кабелен оператор и вторият мобилен оператор в САЩ. Time Warner пък е огромна медийна група, собственичка наред с други активи на канала HBO, киностудията Warner на информационния телевизионен канал CNN.", "date": "2019.02.26", "title": "Апелативен съд в САЩ разреши сделката за сливане на Time Warner и AT&T"}
{"url": "https://www.dnevnik.bg/sviat/2019/02/26/3396514_mitnica_v_holandiia_konfiskuva_90_hil_butilki_ruska/", "text": "Митническата служба на холандския град Ротердам конфискува 90 хиляди бутилки водка за Северна Корея, предаде ДПА, цитирана от БТА. Пратката била адресирана до севернокорейския лидер Ким Чен-Ун. Водката е конфискувана, защото по силата на санкциите на ООН срещу Северна Корея във връзка с ядрената й и балистична програми износът на голямо количество луксозни стоки за КНДР е забранен, припомня ДПА. Изпращачите изглежда за знаели, че пратката е незаконна, тъй като водката е намерена скрита под фюзелажа на самолет, превозван с товарен кораб. \"Съветът за сигурност на ООН наложи санкции на Северна Корея и по тази причина е важно те да бъдат прилагани\", заяви холандският министър на външната търговия Сигрид Каг. Освен от санкциите, икономиката на КНДР пострада също заради неправилното управление на средства и заради природни бедствия, отбелязва ДПА. Севернокорейският лидер Ким Чен-ун и американският президент Доналд Тръмп ще се срещнат утре във виетнамската столица Ханой. Северна Корея настоява за отмяна на икономическите санкции срещу нея, а Вашингтон желае Пхенян да се откаже от ядрените си оръжия.", "date": "2019.02.26", "title": "Митница в Холандия конфискува 90 хил. бутилки руска водка, изпратени на Ким Чен-ун"}
{"url": "https://www.dnevnik.bg/sport/2019/02/26/3396363_rezerva_ili_tituliar_sari_oshte_se_chudi_kak_da_nakaje/", "text": "Как да накажеш най-скъпия вратар в историята на футбола, след като си е позволил публично - пред 82 хиляди зрители на митичния стадион \"Уембли\" и десетки милиони пред телевизионните екрани -  да демонстрира неуважение към своя мениджър ? Пред тази дилема е изправен Маурицио Сари след провинението на Кепа Арисабалага, който отказа да бъде сменен  във финала за Купата на лигата срещу \"Манчестър сити\". Постъпката на испанския вратар дойде в момент, в който \"Челси\" изживява сериозна криза, а дните на Сари начело на отбора изглеждат преброени. За капак само три дни след драматично загубения финал с дузпи за сините предстои още един изключително тежък и важен двубой - лондонско дерби с \"Тотнъм\" във Висшата лига. Двата отбора се изправят един срещу друг на \"Стамфорд бридж\" в сряда от 22.00 часа. Кепа вече получи финансова санкция от клуба. Той беше глобен с една седмична заплата, като сумата ще отиде за фондацията на \"Челси\". 24-годишният испанец обаче ще бъде наказан и от Сари. Италианският треньор все още не е решил как точно, но заяви преди мача с \"Тотнъм\", че иска да отправи послание към целия отбор. \"Не знам дали ще бъде изваден от състава. Не съм решил още. Може би да, може би не. Искам да отправя послание към моя отбор. Посланието ще бъде, че Кепа може да е на терена, но може и да не е\", каза Сари на пресконференция във вторник. \"Той направи голяма грешка и ще има последствия. Ако последствието е да играе, трябва да бъде готов да играе. Ако последствието е да седне на пейката, трябва да е готов да седне на пейката\", допълни мениджърът на \"Челси\". След като първоначално и Сари, и Кепа определиха случилото се като \"недоразумение\", испанският вратар призна грешката си. Той се извини на мениджъра, на съотборниците си и на феновете. \"Мислих много за събитията от неделя. Въпреки че имаше недоразумение, допуснах голяма грешка с начина, по който подходих\", обясни Кепа. По думите на Сари ситуацията е изяснена. \"Говорих с Кепа, след това разговаряхме всички заедно. Той се извини на спортно-техническия щаб, но това не беше достатъчно. След това се извини на своите съотборници и на клуба. Той направи голяма грешка, но трябва да бъдем толерантни. Няма да го убием за това\", каза още италианецът. По думите му решението да смени Кепа в края на продълженията срещу \"Сити\" е било най-доброто за отбора. \"Не исках вратар, който има крампи, да пази при дузпите. Освен това (резервният вратар) Уили Кабайеро познаваше добре противниковите играчи, защото е играл за \"Сити\". След това разбрах, че Кепа е бил физически способен да пази при дузпите.\" Попитан дали играчите на \"Челси\" все още го подкрепят, Сари заяви: \"Гледахте ли мача в неделя? Значи знаете отговора. Това беше много необичайна ситуация. Мисля, че играчите бяха шокирани и беше невъзможно да реагират.\" \"Капитанът (Сесар Аспиликуета) говори с мен веднага след мача, а след това разговаря и с Кепа. Ситуацията наистина е напълно изяснена\", завърши мениджърът на \"Челси\". ", "date": "2019.02.26", "title": "Резерва или титуляр? Сари още се чуди как да накаже непокорния Кепа"}
{"url": "https://www.dnevnik.bg/sviat/2019/02/26/3396517_maduro_namekna_che_guaido_moje_da_bude_zadurjan_kato/", "text": "Лидерът на венецуелската опозиция Хуан Гуайдо може да бъде арестуван при завръщането си в страната след посещение в Колумбия. Това намекна венецуелският президент Николас Мадуро в интервю за Ей Би Си Нюз, предаде ДПА, цитирана от БТА. \"Той не може просто така да идва и да си отива. Той се изправи пред правосъдието и правосъдието му забрани да напуска страната. Аз ще уважа законите\", каза Мадуро. Забраната е в сила за Гуайдо, докато той е разследван за \"сериозни престъпления в нарушение на конституционния ред\", както обяви главният прокурор на страната Тарек Сааб. Гуайдо премина границата с Колумбия в района на колумбийския граничен град Кукута през уикенда, за да наблюдава доставката на хуманитарна помощ за Венецуела. Доставката беше възпрепятствана от венецуелските военни, използвали сълзотворен газ и гумени куршуми в сблъсъци, при които бяха ранени около 300 души. Мадуро смята доставката на помощ като план на САЩ да го свалят от власт. Гуайдо отиде вчера в Богота за среща на Групата от Лима, обединяваща американски страни, повечето от които го признават за временен президент на Венецуела. Той каза пред колумбийски медии, че ще се върне в родината си тази седмица, но Мадуро заяви, че той трябва да отговаря пред правосъдието. Вчера външният министър на Колумбия Карлос Трухильо изрази безпокойство за сигурността на Гуайдо и каза, че има информации за смъртни заплахи срещу него и че Групата от Лима ще държи Мадуро за отговорен, ако нещо се случи на Гуайдо. Същевременно днес канцеларията на пратеника на венецуелската опозиция в САЩ Карлос Векио обяви, че той се е срещнал с Доналд Тръмп неотдавна и го е призовал да увеличи натиска върху Мадуро, предаде Ройтерс. САЩ бяха сред първите страни признали Гуайдо за временен венецуелски лидер.", "date": "2019.02.26", "title": "Мадуро намекна, че Гуайдо може да бъде задържан, като се прибере във Венецуела"}
{"url": "https://www.dnevnik.bg/sviat/2019/02/26/3396518_sasht_za_izolirali_ruskata_fabrika_za_trolove_v/", "text": "Американските военни са блокирали достъпа до интернет на т.нар. Фабрика за тролове в Санкт Петербург, която се е опитвала да всее объркване сред американците в деня на частичните избори в САЩ през ноември 2018 г. Операцията срещу Агенцията за интернет изследвания (АИИ), зад която според Вашингтон стои \"готвачът на Путин\" Евгений Пригожин, е била част от първата офанзивна кибер кампания срещу Русия, целяща да предотврати опити за намеса в американски избори. Това твърди \"Вашингтон пост\", позовавайки се на разговори с няколко официални представители на САЩ. \"Общо взето те изключиха АИИ от интернет. Дръпнаха им шалтера\", коментира един от източниците, запознат със събитията. Изданието твърди, че това е първата силова демонстрация на Кибер командването на САЩ (CyberCom), действащо на базата на разузнавателни данни от Агенцията за национална сигурност (NSA) и новите правомощия, предоставени от президента Доналд Тръмп и Конгреса през миналата година. С тях вместо изключително с отбранителна дейност командването може да извършва атаки зад граница. Тепърва ще се види дали ще има дългосрочен ефект от случилото се, но реакциите засега са сдържани. Причината е, че тактиката на руснаците еволюира, а и някои анализатори се съмняват във възможностите за сдържане на АИИ или на Владимир Путин, смятани отговорни за кампанията за влияние върху президентските избори през 2016 г. От друга страна, някои представители на администрацията обясняват, че не винаги \"мащабнот остратегическо сдържане\" е целта на операциите. \"Част от намеренията ни са да ги затрудним и да всеем объркване. Показахме им какви са някои от въможностите ни. Никой не върши вече нещата по стария начин\", казва един от тях. През октомври \"Ню Йрок таймс\" съобщи, че са били изпратени съобщения поименно до руските тролове, за да бъдат предупредени да не се намесват във вътрешните работи на други държави и най-малкото да се демонстрира, че американците знаят кои са и какво вършат. Някои от ръководителите им били толкова объркани, че започнали вътрешно разследване в търсене на това кой изнася данни за служителите. Операцията, за която съобщава \"Вашингтон пост\", е протекла в деня на изборите и в следващите 24 или повече часа на броене на гласовете, за да се попречи на руснаците да всеят съмнения в резултатите. Американците са наблюдавали и как троловете се оплакват на системните си администратори, че не могат да излязат в интернет. В защита на изборите са се включили министерството за вътрешна сигурност, на външните работи и правосъдието, вкючително ФБР. Ръководител е бил ген- Пол Накасоне, събрал през юли Малка руска група от 75-80 служители на CyberCom и NSA. След като поема поста през май министърът на отбраната Джим Матис му казал, че защитата на междинните избори е приоритет, защото никой не иска повторение на 2016 г. През август с президентска заповед се нарежда предприемане на атакуващи операции, които не достигат равнището на въоръжен конфликт, т.е. не причинавят смъртта на хора или значителни щети и рарушения. В закона за новия бюджет на Пентагона конгресмените също разрешиха секретни операции под този праг и ги определиха като \"традиционна военна дейност\". Операцията едва ли ще има някакъв съществен ефект върху решенията по върховете в Русия, но \"Вашингтон пост\" твърди, че тя е първата от новата стратегия за \"постоянни действия\" срещу съперника и информиране на съюзниците. През есента на 2018 г. екипи на CyberCom са били изпратени в Черна гора, Македония и Украйна, за да подсилят защитата на цифровите им мрежи. На тези места са били открити непознати зловредни програми, които според частни компании за кибер сигурност са създадени от военното разузнаване на Русия.", "date": "2019.02.26", "title": "САЩ за изолирали руската Фабрика за тролове в изборния ден през 2018 г."}
{"url": "https://www.dnevnik.bg/sviat/2019/02/26/3396520_liderite_na_sasht_i_severna_koreia_shte_razgovariat_20/", "text": "Лидерите на САЩ и на Северна Корея Доналд Тръмп и Ким Чен-ун утре ще общуват в продължение на 20 минути на четири очи, предаде ТАСС, като се позова на разпространения днес от Белия дом работен график на американския президент, предаде БТА. Според данните разговорът между двамата лидери на четири очи ще започне в 18,40 ч. местно време (13.40 ч. българско) и би трябвало да приключи в 19 ч. местно време (14 ч. българско). Иначе като цяло двамата лидери ще прекарат утре заедно на територията на хотел \"Софител Леджънд Метропол\" в Ханой около два часа. Тръмп ще пристигне там в 18.15 ч. местно време и ще си тръгне в 20.35 ч. местно време. Предвидено е двамата да имат вечеря. Двамата лидери вече са във виетнамската столица за втората си среща на върха. Тръмп е в хотел \"Джей Дабълю Мариот\", а Ким в хотел \"Мелия Ханой\".", "date": "2019.02.26", "title": "Лидерите на САЩ и Северна Корея ще разговарят 20 минути на четири очи"}
{"url": "https://www.dnevnik.bg/evropa/2019/02/26/3396523_orban_obiasniava_s_pisma_na_ungarcite_kak_es/", "text": "Унгарското правителство засилва кампанията си срещу ръководството на ЕС и отново го обвинява, че се стреми да насърчава масовата имиграция към Европа, предаде \"Асошиейтед прес\", цитирана от БТА. Днес унгарският правителствен говорител Золтан Ковач обяви, че унгарските граждани ще получат писмо от премиера Виктор Орбан, в което се разяснява какво представлява това, което Унгария нарича, проимиграционни усилия на ЕС, на които тя се противопоставя. В писмото се отбелязва, че \"брюкселските бюрократи искат да разбият съпротивата на страните, противопоставящи се на имиграцията\". В него се допълва, че ЕС \"не е научил нищо от ужасяващите терористични атаки от последните години\" и \"иска да доведе дори още повече мигранти в Европа\" посредством нови мерки, които сега са в процес на разработка. Писмото съдържа една страница. Отделно по пощата беше разпратено и съобщение, изброяващо седем предполагаеми европейски политики, за които Орбан твърди, че насърчават миграцията. Те включват отслабване на правата на страните за охрана на границата, даване на повече пари на политически активистки групи, подкрепящи миграцията, орязване на финансовата помощ за страните, възприемани като антиимигрантски настроени и предоставяне на мигрантите на предплатени банкови карти. \"Ние искаме да защитим нашата сигурност и нашата християнска култура\", каза Орбан, твърдейки, че, за да \"постигне целта си\" ЕС иска да вземе решителни мерки срещу страни като Унгария, които се противопоставят на приема на кандидати за убежище. Европейски лидери и европейски политици, включително германският канцлер Ангела Меркел, се противопоставиха на кампанията на Унгария, която започна миналата седмица с билбордове и реклами по телевизията и в печата. Представителството на Европейската комисия в Унгария излезе с подробно опровержение за твърденията на Орбан. В него ЕК например отрече, че иска да ореже финансовата помощ за страните, противопоставящи се на миграцията, или че иска да ограничи правата на държавите членки при охрана на техните граници, отбелязва \"Асошиейтед прес\".", "date": "2019.02.26", "title": "Орбан обяснява с писма на унгарците как ЕС насърчава миграцията"}
{"url": "https://www.dnevnik.bg/evropa/2019/02/26/3396525_komisii_v_evropeiskiia_parlament_izslushaha_trimata/", "text": "Две комисии на Европейския парламент изслушаха днес в продължение на над три часа тримата кандидати за главен прокурор на ЕС. Очаква се утре парламентарните комисии да обявят своя избор, съобщи БТА. Първи пред евродепутатите бе решено да говори германският кандидат Андрес Ритер. Той заяви, че не би се поколебал да повдига обвинения за злоупотреби със средства на ЕС, дори при съпротива на някоя държава от Общността. Ритер добави, че е участвал в разследването на случай с вероятна злоупотреба с десетки милиони евро от ЕС, в който са замесени политици на високи постове. По неговите думи случаят не е приключен и той не е участвал в разследване от подобен мащаб досега, постигнало присъди. Почти никога не съм усещал политически натиск в работата си, успях да следвам убежденията си, посочи Ритер. Той настоя прокуратурата на ЕС да може да работи по данни от изобличители, както и да може сама да започва проверки. Изпитвам огромно уважение към (румънския кандидат) Лаура Кьовеши за смелостта, добави той. Втори се представи френският кандидат Жан-Франсоа Бонер, който говори почти на всички езици, на които получи въпроси - немски, френски, английски, холандски. Той дори отговори с \"благодаря\" на въпрос, зададен от български евродепутат. Бонер отбеляза, че е бил главен прокурор на Франция, както и че ако бъде избран, седемгодишният му мандат би се изчерпал с навършването на пенсионната му възраст. Не бих очаквал нищо от френската държава и това повишава моята независимост, отбеляза той. Бонер съобщи, че като френски прокурор е спазвал закона и е търсел доказателства за вината и за невинността на заподозрените. По неговите думи европейският главен прокурор ще трябва да бъде дипломатичен, да не бъде агресивен, но да бъде настоятелен и решителен. Смелост никога не ми е липсвала в 32-годишната ми кариера, добави той. Последна пред евродепутатите говори Лаура Кьовеши от Румъния. Тя обясни, че днес е напрегната, защото прави опит да защити себе си и колегите си от румънската служба за противодействие на корупцията на високи управленски равнища. Много от въпросите към нея я принудиха повече да обяснява обстановката около уволнението й и последвалите обвинения, отколкото виждането си за развитието на прокуратурата на ЕС. Половината си живот съм била прокурор, работя от 23-годишна, отбеляза Кьовеши. Тя съобщи, че като ръководител на специализираната румънска прокуратура е водила разследвания, довели до отнемането на имущество за над два милиарда евро. По нейните думи румънският закон не ограничава деловото, а само политическото сътрудничество между прокуратурата и службите за сигурност. Кьовеши опроверга данните за количеството обвинения, повдигнати под нейния надзор и отпаднали в съда. Тя отрече също да е получавала награди от ЦРУ. По нейните думи отличията са от други служби за сигурност на САЩ и са свързани със защитата на американски граждани, с борбата с фалшифицирането на щатския долар и с киберпрестъпления. Не съм получавала гражданство на САЩ, това бяха лъжи, невинна съм по всички отправени ми обвинения, заяви Кьовеши. Разследвали сме представители на всички партии, а не всички представители на една партия, поясни тя. Емил Радев, Филиз Хюсменова и Георги Пирински бяха българските евродепутати, задали въпроси на кандидатите. Всеки от кандидатите отговори на 21 въпроса. Утре по обяд се очаква решението на парламентарните комисии за предпочетения от тях кандидат. След като решението бъде обявено, предстои ръководството на ЕП да прецени дали да подложи окончателното решение на гласуване в пленарната зала. Ако евродепутатите изберат Бонер, който вече бе подкрепен от Съвета на ЕС, може да се премине към неговото назначение. Ако ЕП предпочете друг кандидат, ще последват преговори със Съвета.", "date": "2019.02.26", "title": "Комисии в Европейския парламент изслушаха тримата кандидати за главен прокурор на ЕС"}
{"url": "https://www.dnevnik.bg/bulgaria/2019/02/26/3396528_zapodozrian_za_organizirane_na_onlain_finansovi_izmami/", "text": "Австрийските служби, със съдействието на България, разбиха мащабна престъпна мрежа за онлайн измами с криптовалути и финансови продукти в размер на 100 млн. евро. В България е е задържан израелски гражданин, който е основният заподозрян. Все още се изяснява колко са големи щетите у нас, предаде БНТ. Бюрото за финансови разследвания на Федералната криминална служба в Австрия работи по случая от септември 2017 г. Те са по следите на международна групировка, набирала жертвите си чрез социалните мрежи, обаждания от нарочно създадени телефонни центрове и масови мейли. Вложители са подмамвани, че при превод на пари за тях не възникват никакви рискове и дори от определена сума нагоре ще ползват инвестиционна застраховка за евентуална загуба на капитала. След първите преводи веднага се увеличава обема на виртуалното депо от средства, базирано на платформата. Вложителите обаче са съветвани или да не пристъпват към изплащане, или пред тях се инсценира абсолютна загуба, която води към нови преводи, за да се изравни загубата. Клиентите не са знаели, че в този момент средствата им вече са били в оборот за пране на пари чрез несъществуващи фирми. Европейското разследване се е провело между 28 януари и 1 февруари в София. Иззети са няколко терабайта с данни, фирмени документи и парична сума в шестцифрен размер. Претърсени били помещенията на 21 фирми, както и четири частни адреса. 14 банкови сметки са били запорирани и е задържан главният заподозрян. Предстои той да бъде екстрадиран в Австрия.", "date": "2019.02.26", "title": "Заподозрян за организиране на онлайн финансови измами за 100 млн. евро е задържан в България"}
