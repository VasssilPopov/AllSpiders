{"url": "https://www.dnevnik.bg/biznes/2018/01/29/3120692_moskovski_shte_svurzvat_bsp_sus_susipvaneto_na/", "text": "Няма друга партия освен БСП, която да съсипва БДЖ. Това заяви на извънредна пресконференция министърът на транспорта Ивайло Московски, цитиран от агенция \"Фокус\". \"Тях (БСП) ще ги идентифицират със съсипването на железниците, а нас (ГЕРБ) – с работата им\", продължи той. Според министъра БДЖ си стъпва на краката, погасява дълговете си и върви към стабилизиране, а това дразни БСП. Повод за изявата на Московски пред медиите е по-ранна  пресконференция на БСП,  на която му беше поставен ултиматум да уволни ръководството на БДЖ заради назначени да играят футбол служители и своя заместник Ангел Попов заради прикриване на корупция в автомобилната администрация. \"От 2009 г., след управлението на БСП, заварихме БДЖ с 850 млн. лева задлъжнялост и 60 млн. оперативни загуби. Към днешна дата те са малко над 300 млн. лева, следователно няма как при тежка корупция финансовите показатели да се подобряват\", посочи министърът, цитиран от БТА. За да приключи темата с футболния отбор, разбрахме се той да бъде закрит, каза министърът в коментар на  разследване на \"Нова телевизия\"  за това, че в дружеството се назначават футболисти. Шефът на компанията Владимир Владимиров поясни, че половината от футболния отбор не са служители на БДЖ и \"не е ползвана и една стотинка от дружеството\". Около депата на БДЖ има занемарени площадки и идеята ни е да ги възстановим като спортни площадки, каза той и допълни, че се спортува извън работно време и в почивните дни.  \"В БДЖ няма нито кухи длъжности, нито фиктивни заплати\", подчерта Владимиров. По повод твърденията на БСП за много неизправни локомотиви управителят на БДЖ \"Товарни превози\" Любомир Илиев каза, че от 87 поддържани локомотива има само три рекламации. По думите му всеки локомотив, излязъл от техническа поддръжка, преминава през проверката на седем човека, като последният е машинистът. Това по думите му прави невъзможно вкарването му в движение с технологични проблеми. \"Благодарение на БСП е затворен последният завод за ремонт на локомотиви и в момента единственият вариант за ремонт на локомотивите е да бъдат закарани в друга държава, заяви транспортният министър. Като аргумент за това, че се бори с корупцията в автомобилната администрация, Московски каза, цитиран от \"Фокус\", че във времето, в което той е бил министър на транспорта, са арестувани най-много служители на звеното. Това показвало, че няма политически чадър над никого.", "date": "2018.01.29", "title": "Московски: Ще свързват БСП със съсипването на железниците, а нас - с работата им"}
{"url": "https://www.dnevnik.bg/photos/snimka_na_denia/2018/01/29/3120731_snimka_na_denia_repeticiia_po_zapalvane_na/", "text": "Олимпийският огън беше запален на репетиция в Пьонгчанг 10 дни преди началото на игрите.", "date": "2018.01.29", "title": "Снимка на деня: Репетиция по запалване на олимпийския огън в Пьонгчанг"}
{"url": "https://www.dnevnik.bg/bulgaria/2018/01/29/3120730_bulgariia_shte_naputstva_makedoniia_kak_da_reformira/", "text": "България е готова да окаже експертна помощ на Република Македония във всички сфери на здравеопазването, обяви здравният министър Кирил Ананиев по време на визита днес в София на македонския му колега Венко Филипче. Срещата е проява от един от основните приоритети на българското председателство на ЕС – европейска перспектива за Западните Балкани, уточнява Министерството на здравеопазването. В момента в Македония се работи активно за реформа в законодателството в сектора на здравеопазването на държавата, за да се приведе към европейските стандарти. За целта са създадени множество работни групи. Българският здравен министър увери, че България е готова да предостави не само експертна помощ, но и да окаже съдействие по отношение на нормативната уредба в сектор здравеопазване, а като показно на днешната среща са били представени Законът за здравето, Законът за лекарствените продукти в хуманната медицина, Законът за лечебните заведения, Законът за съсловните организации, Законът за медицинските изделия и Наредбата за регулиране и регистриране на цените на лекарствените продукти, действащи у нас. Освен това двете страни се договориха българската агенция по лекарствата да предостави лабораторията си за тестване на лекарствени продукти от Македония. Кирил Ананиев предложи също и да се помисли за ново междусъседско споразумение в областта на здравеопазването. През ноември 2017 г. нов доклад на Европейската комисия показа, че  бъл гарската здравна система продължава да е най-неефективната в ЕС  срещу предотвратимата смъртност от сърдечно-съдови заболявания и срещу нарастващата смъртност от рак, диабет и незаразни болести. България има най-високата смъртност от мозъчносъдови заболявания като инсулт в Европейския съюз и отчита най-малък брой на хората, оцелели след ракови заболявания. През миналата година ЕК се принуди да издаде  препоръки за реформа в здравеопазването за трети път от присъединяването на България  към съюза. ", "date": "2018.01.29", "title": "България ще напътства Македония как да реформира здравеопазването си"}
{"url": "https://www.dnevnik.bg/sviat/2018/01/29/3120515_kak_pobedata_na_zeman_moje_da_prinudi_babish_da_raboti/", "text": "Победата на Милош Земан на изборите в Чехия и  новият мандат, който печели , поставят въпроси за формирането на правителство на страната, тъй като \"вторият шанс\" на милиардера Андрей Бабиш да състави кабинет зависи в голяма степен от държавния глава. Така обобщават чешки и международни издания ефекта от преизбирането на Земан, което, макар и с малка преднина, очертава възможни варианти за следващото правителство, каквото не може да се състави успешно (като мине вот на доверие) месеци след вота през октомври. Сблъсък на визии \"Ню Йорк таймс\" отбелязва, че опонентът на Земан на балотажа, Иржи Драхош, е предложил ясен ангажимент не само към членството в Европейския съюз, но и към ценностите на блока за разлика от евроскептичния Земан. \"Отхвърляйки визията му, страната, изглежда, ще продължи в същата евроскептична посока като съседите Унгария, Полша и Словакия\", пише вестникът и цитира анализатора Михал Коран от базирания в Прага институт \"Аспен\": \"Руснаците не биха могли да са по-щастливи... Европа сама се разделя, без те да трябва да правят много.\" Според Коран успехът на Земан се дължи на дълбоките разделения в чешкото общество, но и на \"способността на Земан да се възползва от притесненията на много чехи извън благоденстващите градове\". Пример би могъл да е въпросът за миграцията, която има  пренебрежими стойности в Чехия .  Вероятно на победата му ще се гледа с притеснение в държавите, които са традиционни съюзници на Чехия, Франция и Германия, като заплаха за опитите за по-нататъшна евроинтеграция, пише още \"Ню Йорк таймс\". \"Ще трябва да продължат да се съобразяват с непредсказуем, груб популист, с премиер олигарх и подкрепата на комунистите\", казва Коран. Елишка Хашкова Кулидж, влиятелна обществена фигура и поддръжник на Земан, казва, че много от страховете от него на Запад са преувеличени - целта му по думите ѝ са по здравословни отношения с Русия, а не подчинени такива. Кулидж казва, че макар да не харесва вулгарността му, е склонна да не обърне голямо внимание на някои от недостатъците му, компенсирани от дълбочината на опита му. Победа или мъка за Бабиш Според Ню Йорк таймс\" преизбирането на Земан е и победа за премиера милиардер Андрей Бабиш, назначен и подкрепян от Земан и получил още един шанс след проваления първи опит за формиране на правителство, когато кабинетът на Бабиш  не мина вота на доверие  преди две седмици. Дни преди изборите на фона на проучвания, даващи близки резултати на него и съперника му Драхош, Земан - първият пряко избран държавен глава на страната - даде сигнал, че  не би искал да остави  назначаването на нов премиер в случай на провал в ръцете на опонента, ако последният спечели. Политологът Йозеф Млейнек, цитиран от \"Франс прес\", смята, че проруската и прокитайска ориентация на Земан (свързана главно с обкръжението му и хора от важни икономически групировки, придружаващи го в Русия и Китай) ще се отрази върху бъдещия кабинет, тъй като \"тези групировки ще се стремят към влияние в него\". \"Франс прес\" припомня неизгодната позиция, в която бе поставен Бабиш, след като кабинетът му на малцинството (той получи общо 78 от 200 депутатски места) с министри от АНО и независими експерти бе категорично отхвърлен на 16 януари от депутатите на осемте останали политически сили. Тези партии не гледат с добро око на обвиненията срещу премиера в измама с европейските субсидии - афера от 2007-2008 г. Земан му даде още една възможност да започне преговори за ново правителство още в сряда, без да знае резултатите от изборите.  \"Милош Земан постигна вече целта си и няма да има повече нужда от Андрей Бабиш. На мястото на последния по-скоро щях да съм бдителен, отколкото щастлив\", коментира анализаторът Иржи Пехе. \"Според мен здравият съюз между Земан и Бабиш полека-лека наближава края си\", каза той за АФП. Каквато и да е истината, Бабиш поздрави Земан и приветства победата му с думите \"ако президентът беше загубил, щеше да се наложи да бързаме\" за съставяне на правителство. \"Сега ще има повече време\", добави той, цитиран от \"Политико\".  Кабинет със социалдемократи и националисти? Проблемът на Бабиш според \"Франс прес\" и чешкият в. \"Днес\" е, че партията, с която би искал да работи и която би му дала крехко мнозинство в парламента - Гражданската демократическа партия - няма същото отношение към него и подобно на повечето парламентарни партии го избягва заради обвиненията в измама с евросубсидии, които тегнат над него. Затова пък онези, които му се предлагат - крайнодясното и евроскептично Движение \"Свобода и пряка демокрация\" и Комунистическата партия на Чехия и Моравия, не са добре дошли, тъй като Бабиш не иска да постави под въпрос членството на страната в ЕС. Комунистите са благосклонни към преизбрания президент, както и лидерът на \"Свобода и пряка демокрация\" Томио Окамура, чието движение за пръв път получи над 10 на сто от гласовете на изборите през октомври. След провала на опита за правителство на малцинството Томио Окамура, бизнесмен от японски произход с националистически възгледи, който оглавява СПД, може отново да потърси място в кабинета.  Победата на Земан беше приветствана от Окамура, който каза пред медиите в изборната нощ: \"Очевидно е, че все повече граждани на Чехия могат да мислят самостоятелно. Президентът Земан насърчава пряката демокрация, антиимигрантски и антиислямски настроен е, патриот е и воюва срещу международния тероризъм.\" И други се застъпиха за Земан, но според анализ, публикуван във в. \"Хосподарске новине\", и Земан не е безразличен към Окамура. За отбелязването на победата му предизборният му щаб обаче кани и Милан Хованец - бивш вътрешен министър от правителството на социалдемократите, водено от Бохуслав Соботка, до парламентарния вот. \"Защо му е (на Земан) да изведе Хованец и Окамура пред камерите?\" Така е възможно социалдемократите и партията на Бабиш АНО да формират следващото правителство не без подкрепата на СПД - движението най-далеч в дясната част на политическия спектър, влизало в парламента в Чехия.", "date": "2018.01.29", "title": "Как победата на Земан може да принуди Бабиш да работи с националиста Окамура"}
{"url": "https://www.dnevnik.bg/zelen/2018/01/29/3120707_novite_kletki_v_pazardjik_ne_otgovariali_na_nujdite_na/", "text": "Родените в нелицензирания в Разград зоокът две лъвчета продължават да имат здравословни проблеми и се нуждаят от специални грижи и клетки, каквито няма в България. Това напомнят в съобщение до медиите организациите \"Четири лапи\" и \"Дивите животни\", които в момента се грижат за лъвчетата Максуд и Терез. Те организират протест утре от 12 часа пред сградата на Министерския съвет срещу решението на  общинския съвет в Разград от миналата седмица  да изпрати лъвчетата в зоопарка в Пазарджик. Решението противоречи на полученото от премиера уверение, че  лъвчетата ще бъдат  изпратени в  спасителен център за животни в Холандия .  В писмото се напомня и че зоопаркът в Пазарджик няма опитни и обучени специалисти гледачи, а в града \"няма ветеринарни лекари и клиники, които имат достатъчен опит с диви животни, а още по-малко с такива, които имат специфични нужди\". Организациите твърдят, че още преди разградските общински съветници да одобрят преместването, в зоопарка в Пазарджик са изградили клетки за лъвчетата. \"Те са с достатъчно голяма площ, но са поставени така, че животните нямат никаква възможност за уединение\", посочват двете организации. Според тях това ще подложи Максуд и Терез на сериозен и постоянен тормоз. Новите клетки пък не били с изискванията на съвременните стандарти за отглеждане на големи котки. В писмото се казва, че състоянието на Максуд и Терез продължава да бъде нестабилно. На 27 януари те са били прегледани от д-р Марк Йолкел от Берлинския институт за изследване на зоопаркови и диви животни \"Лайбниц\" и от специалистите от Централна ветеринарна клиника в София. Резултатите се показали неправилен растеж на костите на Терез. Проблемът налага промяна на диетата й и ако това не доведе до подобрение, ще се наложи да й бъде направена операция.", "date": "2018.01.29", "title": "Новите клетки в Пазарджик не отговаряли на нуждите на двете спасени лъвчета"}
{"url": "https://www.dnevnik.bg/bulgaria/2018/01/29/3120733_rezultatut_ot_akciiata_na_prokuraturata_niama_da_e/", "text": "От акциите на прокуратурата и данъчните винаги излиза по нещо, може би не това, което хората очакват. Това е очакването на депутата от \"Обединени патриоти\" Емил Димитров пред Би Ти Ви по адрес на  обявената днес акция . При нея прокуратурата и НАП ще проверяват дали собствениците на луксозни автомобили и къщи могат да докажат откъде имат доходите, с които са ги придобили. Димитров ръководи и парламентарната комисия за наблюдение на приходните агенции и борба със сивата икономика и контрабандата. Според Димитров, който в миналото за известен период оглавяваше митниците, много често хора с бизнес с минимални печалби изведнъж се оказва, че имат достатъчно доходи да купят скъпи коли. В същото време по думите му едва ли резултатът от тази проверка ще е толкова бомбастичен колкото хората си представят. Оценката му е, че при повече от половината, които ще бъдат проверени, всичко е наред, но акцията ще има дисциплиниращ ефект. Димитров смята, че акцията ще има дисциплиниращ ефект върху хората, планиращи луксозни покупки, които ще си дадат сметка, че трябва да си докажат доходите. Определено много скъпи коли се движат по улиците, а не виждам толкова много заводи да работят на такива обороти, посочи депутатът. В анализ на поискания вот на недоверие на кабинета той посочи, че с него всъщност са \"ударени\" финансовият министър и директорът на митниците, защото те осигурявали парите, с които се плащат социални помощи и пенсии.", "date": "2018.01.29", "title": "Резултатът от акцията на прокуратурата няма да е бомбастичен, смята Емил Димитров"}
{"url": "https://www.dnevnik.bg/biznes/2018/01/29/3120612_osem_uspeshni_nachinaniia_sa_obedineni_v_kniga_na/", "text": "Мандра, винарна, продуцентска компания, производител на велосипеди - това са част от добрите примери за семеен успех в предприемачеството, включени в новата Книга на фамилния бизнес в България. Това съобщиха съставителите на изданието консултантската компания \"Ърнст и Янг България\". Представени са общо осем начинания, между които доставчик на медицинска апаратура, производител на козметика, компания за климатизация, предприятие за месопреработка. ", "date": "2018.01.29", "title": "Осем успешни начинания са обединени в Книга на фамилния бизнес"}
{"url": "https://www.dnevnik.bg/sport/2018/01/29/3120748_jerar_pike_podpisa_nov_dogovor_s_barselona_s_otkupna/", "text": "Жерар Пике стана поредният футболист на  \"Барселона\" , който подписа нов договор с клуба. Централният защитник последва Лионел Меси и се обвърза с каталунците до 2022 г., удължавайки с три години сегашното си споразумение с отбора. Пике, който е юноша на \"Барселона\", ще остане в тима, докато е на 35 години. Той прекара няколко години в \"Манчестър юнайтед\", където премина като тийнейджър, а от 2008 г. се завърна на \"Камп ноу\" и стана основна фигура в тима на Хосеп Гуардиола, след което продължи да бъде титуляр и при останалите треньори. За почти 10 години Пике има 425 мача и 37 гола за \"Барселона\" във всички турнири. Той има 24 трофея с тима, а в историята само трима играчи са печелили повече от него – Шави Ернандес (25), Андрес Иниеста и  Лионел Меси  (по 30). \"Барселона\" е моят дом и няма друго място на света, където искам да играя. Моето желание е да приключа кариерата си на \"Камп ноу\", каза Пике след подписването на договора. В договора му има клауза за откупуване от 500 милиона евро. \"Не си представям да нося фланелката на друг отбор освен на \"Барселона\". Дори и да не бях получил предложение за нов договор, най-вероятно щях да спра с футбола, защото няма да играя другаде\", каза още Пике, който на 2 февруари ще навърши 31 години. \"Днес е празник за всички в клуба, защото един от нашите синове подписа новия си договор. Жерар е фен на \"Барселона\" от дете и едно от най-преданите сърца, които съм виждал да носят екипа на нашия клуб. Сделката беше много лесна\", каза президентът на клуба Хосе Мария Бартомеу.", "date": "2018.01.29", "title": "Жерар Пике подписа нов договор с \"Барселона\" с откупна клауза 500 милиона евро"}
{"url": "https://www.dnevnik.bg/sport/2018/01/29/3120753_svetoslav_diakov_shte_ostane_v_ludogorec_oshte_dve/", "text": "Капитанът на \"Лудогорец\" Светослав Дяков ще подпише нов договор с отбора, след като сегашният му изтича в края на сезона. Това съобщи изпълнителният директор на шампионите Ангел Петричев, цитиран от радио \"Дарик\". Халфът, който е на 33 години, ще подпише в най-скоро време. \"Двете страни се разбрахме и той ще преподпише за срок от две години, което е добре както за \"Лудогорец\", така и него в момент, в който ни предстоят важни срещи от българското първенство и срещу  \"Милан\" , каза Петричев. Дяков играе за \"Лудогорец\" от 2011 г., когато премина след влизането на тима в елита. Халфът е шесткратен шампион на България и е втори в ранглистата на тима по изиграни мачове с 234 във всички турнири. С повече от него е единствено Марселиньо, който има 252 срещи. Междувременно \"Лудогорец\" изигра пореден мач от зимната си подготовка в Турция, в който победи втородивизионния руски \"Балтика\" с 3:1. Две попадения за българския първенец отбеляза Якуб Шверчок, а веднъж се разписа Жоао Пауло. \"Лудогорец\" поведе в 25-ата минута чрез Пауло, който се разписа след индивидуален пробив. В 60-ата минута Шверчок покачи след хубаво завъртане в наказателното поле. \"Балтика\" намали в 71-ата минута чрез Антон Кобялко, но в последните минути на срещата с втория си гол Шверчок оформи крайния резултат. Победата е трета за \"Лудогорец\" в подготовката след тези над \"Ботошани\" и  \"Университатя\" . Освен това шампионите загубиха от \"Кайрат\" от Казахстан и записаха равенство 2:2 с осминафиналиста в Шампионската лига \"Шахтьор\" (Донецк). Двубоят беше изгледан от собственика на шампионите  Кирил Домусчиев , който изрази задоволството си от представянето на младите футболисти. \"Аз съм доволен от тях, това беше и основната причина да дойда, да видя момчетата от школата\", каза Домусчиев. Той говори и за предстоящия мач с \"Милан\" в Лига Европа, като се закани, че \"Лудогорец\" може да отстрани седемкратния европейски клубен шампион. \"Български отбор никога не е елиминирал \"Милан\"? Да, така е, но мисля, че е време да направим нещо историческо. Мачът ще е нещо като Давид срещу Голиат - те направиха селекция за 200 милиона евро, а нашата е за 1 милион. Понякога обаче Давид побеждава Голиат. Това е нашата цел\", каза Домусчиев.", "date": "2018.01.29", "title": "Светослав Дяков ще остане в \"Лудогорец\" още две години, обявиха от клуба"}
{"url": "https://www.dnevnik.bg/bulgaria/2018/01/29/3120755_obshtinata_ne_ustanovila_gorene_na_otpaduci_v/", "text": "При направени проверки в общински жилища представители на столичната община не са установили да се горят отпадъци, които силно замърсяват въздуха. Това се разбра от думите на кмета Йорданка Фандъкова пред БНТ. Тя обясни, че проверки били направени в така наречените виетнамски общежития в квартал \"Красна поляна\", които са общинска собственост и там е открито, че не се горят отпадъци, а дърва и въглища. Тези проверки ще продължат, целта е да се прекъсне пътят на отпадъчните материали да стигат до печките на хората, обяви Фандъкова и допълни, че горенето на отпадъци било абсолютно недопустимо и незаконно. Не се разбра как се контролира това при множеството сигнали на жители от различни квартали. Обяви, че затова в тези случаи се налагали големи глоби като даде пример с такива за автосервизи, които не контролирали къде отиват непотребните вече гуми. Проверки се правели и в пунктове за вторични суровини. В отговор на въпрос за некачествени ремонти кметът обяви, че големите усилия носели негативи. Даде пример с новите велоалеи, към които шофьорите първоначално винаги имали негативна реакция. Когато се работи толкова интензивно и мащабно няма как да няма проблеми каза тя в коментар на показана й от водещата снимка на новоремонтирания бул. \"Монтевидео\", по чиито тротоар е невъзможно да се мине с детска количка заради това, че е тесен.", "date": "2018.01.29", "title": "Общината не установила горене на отпадъци в общински жилища"}
{"url": "https://www.dnevnik.bg/bulgaria/2018/01/29/3120759_gotova_e_naredbata_pozvoliavashta_bulgarchetata_rodeni/", "text": "С писмено заявление бащиното име на български граждани, родени в чужбина, ще може да бъде добавяно при съставянето на акт за раждане в България. Предоставянето на достъп до регистрите, поддържани по реда на Закона за гражданската регистрация, ще става чрез протокол, в който ще се посочва законовото основание, целта на достъпа, обема на данните, хората, осъществяващи достъпа и ангажиментите на страните. Това предвиждат част от промените в публикувания за обществено обсъждане проект за изменение и допълнение на Наредба от 2012 г. за функциониране на Единната система за гражданска регистрация. Измененията идват след като вече са приети в Закона за гражданската регистрация. С промените в закона се даде възможност за добавяне на бащино име и във вече съставени актове за раждане, както и се отмени изискването данните в акта за гражданско състояние да се вписват без изменение.", "date": "2018.01.29", "title": "Готова е наредбата, позволяваща българчетата, родени в чужбина, да имат и бащино име в акта за раждане"}
{"url": "https://www.dnevnik.bg/evropa/2018/01/29/3120385_da_glasuvash_za_da_oceleesh_zashto_rumuncite_izbirat/", "text": "Румънският кмет Драгос Владулеску има осъдителна присъда и въпреки това гласоподавателите продължават да го избират, а според много хора той върши чудесна работа, пише \"Ройтерс\". За привържениците на Владулеску това, което има значение, е, че техният кмет е обновил или построил нови училища, болници и дори църкви по време на 14-те години, прекарани в кметството. Освен това социалдемократите са изградили улично осветление, газо- и водопроводи и са асфалтирали калните пътища в община Драгомирещи, която се намира на около 90 километра северозападно от Букурещ. Избирателите в по-богатите държави - членки на Европейския съюз на Запад, приемат подобни услуги за даденост, но не и в Румъния, която все още ги догонва след тежкия период по време на управлението на комунистическия лидер Николае Чаушеску. Така че, когато съдът уличи Владулеску в конфликт на интереси през 2014 г. за това, че е възлагал обществени поръчки на компания, собственост на неговия зет, хората просто свиха рамене и две години по-късно го избраха за четвърти мандат. \"Нещата вървят добре, той направи много добри неща тук, коментира 64-годишен пенсионер. Аз гласувах за него, той го заслужава.. Фактът, че кметът получи шест месеца условна присъда, изглежда, не го безпокои. \"Не ме интересуват другите неща, а само това, което виждам с очите си тук.\" Той не е изключение в Румъния, която бе на едно от последните места сред останалите държави - членки на ЕС, в класацията от 2016 г. на\"Трансперънси интернешънъл\" за възприятието за корупция. Тази година Соицалдемократическата партия на Владулеску бе преизбрана на национално ниво, въпреки че лидерът й  Ливиу Драгня също получи условна присъда  – две години за изборни злоупотреби. В момента Драгня е разследван и за злоупотреба с еврофондове. Символична връзка Според социолога Даниел Санду част от успеха на социалдемократите се дължи на близките отношения между националното ръководство и кметовете на партията. Това включва начина, по който правителствените пари за изграждане на инфраструктура и изплащане на социални помощи се отпускат на местно ниво за финансирането на обществените проекти, направили Владулеску и други кметове толкова популярни. \"По един или друг начин управляващата партия трябва да контролира тези кметове, защото именно те им носят гласове, а кметовете се нуждаят от партията, защото тя им помага да получат средства\", коментира Санду, който е изследовател в Европейския университетски институт. \"Има символична връзка.\" Всички партии, управлявали Румъния след падането на комунизма през 1989 г., са били обвинявани, че фаворизират собствените си кметове и държавна администрация при отпускането на средства. През 2013 г. Драгня, по онова време министър по развитието, създаде финансирана от държавата програма за милиарди евро. В рамките на тази програма парите за селски и градски инфраструктурни проекти сега се разпределят на окръзите от вицепремиера, без да е необходим контрол от страна на цялото правителство. Проучване на \"Ройтерс\" показва, че кметовете от Социалдемократическата партия като цяло са се облагодетелствали от въпросната Национална програма за местно развитие. За периода 2017-2020 г. за контролираните от социалдемократите окръжни съвети са били заделени средно 17% повече, отколкото за управляваните от опозиционната Либерална партия или около 40% повече средно в сравнение с окръзи под контрола на лидери на румънското етническо унгарско малцинство. Наследникът на Драгня в министерството на регионалното развитие Севил Шайдех отрича да има каквито и да било преференции. \"Най-бедните региони с най-голямо население и области и с най-много административни единици ще получат най-големи дялове\", коментира Шайдех. Тя загуби поста в министерството след промени в кабинета през октомври, след като прокуратурата започна разследване за корупция срещу нея. Почти феодален Европейската комисия осъществява надзор над румънската съдебна система чрез специални мониторингови доклади, а държавната прокуратура изпраща на съд стотици кметове, окръжни съветници и депутати от всички партии. Основната част от разследванията са за обществени поръчки, дадени на фирми в замяна на подкупи, измами с еврофондове, нагласени търгове и конфликт на интереси. Относително малко служители обаче са зад решетките. Опитите на правителството на социалдемократите да декриминализира някои случаи на злоупотреби предизвикаха  най-големите от десетилетия улични протести  в страната. И все пак партията, която спечели и националните, и местните избори, продължава да се радва на силна подкрепа. Макар Румъния да отбелязва икономически растеж от почти 9% през 2017 г., страната продължава да е бедна. Брутният вътрешен продукт на глава от населението през 2016 г. е бил едва 58% от средното за ЕС. Друг проблем е неравенството между градове като Букурещ, който в голяма степен се облагодетелства от румънския преход към пазарна икономика, и селските райони. \"Има две много различни Румънии, коментира Санду. Едната се чувства като всеки проспериращ и динамичен столичен град в Европа. Другата е обслужвана почти единствено и само от политици, които са развили институционална властова структура, която е почти феодална.\" В много малки градове и села липсват основни услуги. Според проучване на Световната банка повече от 200 000 деца, основно от селските райони, си лягат гладни. Един на всеки двама румънци едва успява да отопли жилището си или да плати сметките си навреме. За тези хора средствата от местните кметове често са жизненоважни, така че те гласуват за кандидата, който мислят, че ще донесе пари за общността им. \"Те буквално гласуват, за да оцелеят, коментира Санду. Тези хора са забравени, изоставени, губещите от прехода и те вярват, че най-близката форма на оцеляване е лидерът на партията, който е най-близък до тях.\" Владулеску, който спечели 58% от гласовете през 2016 г., казва, че разбира местните притеснения: \"Много кметове в окръг Дамбовита са били преизбрани за втори, трети или четвърти мандат и ключът за техния успех е, че приоритизират решаването на проблемите на техните граждани\", казва той. През 2016 г. Много румънци избраха кметове, които са били разследвани или срещу които е имало заведено дело, независимо от коя партия са, включително в градове като Бая Маре и Брашов.", "date": "2018.01.29", "title": "Да гласуваш, за да оцелееш: Защо румънците избират корумпирани кметове"}
{"url": "https://www.dnevnik.bg/bulgaria/2018/01/29/3120766_prokuraturata_atakuva_na_gorna_instanciia_reshenie_na/", "text": "Върховна административна прокуратура атакува и на по-горна инстанция решение на съда за цената на природния газ, влязла в сила от 1 април 2017 г. Тогава повишението бе с 29.6%. В средата на януари Административен съд София-град остави без уважение протеста на обвинението срещу решението на енергийния регулатор. На интернет страницата си прокуратурата си посочва, че съдът не е отчел неспазването на разпоредбите на наредбата за регулиране цената на газа. Целта на конкретни текстове, записани в нея, е да гарантира най-благоприятната цена. По този начин са накърнени правата на участници в административното производство, които с изключение на \"Булгаргаз\" ЕАД, изразяват несъгласие с повишението на цените, описвано като \"шоково\" и \"гибелно\", допълва в мотивите си прокуратурата.", "date": "2018.01.29", "title": "Прокуратурата атакува на горна инстанция решение на съд за цената на газа"}
{"url": "https://www.dnevnik.bg/sport/2018/01/29/3120771_levski_otnovo_ne_moja_da_pobedi_maltiici_v_kontrolen/", "text": "\"Левски\" не спечели и третата си контрола по време на зимния лагер в Малта. Сините завършиха 2:2 с местния \"Флориана\", който заема шесто място в първенството на страната в момента. \"Левски\" губеше с 0:2 до 27-ата минута, но успя да стигне до равенството с попадения на Холмар Ейолофсон и Станислав Костов. \"Флориана\" откри в 12-ата минута, когато Кабрал се възползва от грешка на Аймен Белаид и преодоля Божидар Митрев. Бразилският нападател вкара още веднъж в 27-ата минута, когато защитата на сините отново действаше неадекватно. Милош Цветкович се подхлъзна, докато Белаид отново не блокира нападателя и той с атрактивен и малко случаен удар с пета се разписа. Малко преди почивката Ейолофсон намали резултата, а в 67-ата минута Станислав Костов изравни с удар от границата на наказателното поле. Това беше трети мач за сините в Малта, като в първите два тимът записа загуби с  0:3 от \"Хибърниънс\"  и \"Волфсбергер\". На 2 и 5 февруари предстоят още два мача с австрийския \"Флоридсдорфер\" и грузинския \"Локомотив\" (Тбилиси). \"За мен трите изиграни мача не са контроли, а са тренировки, така че не отдавам голямо значение на резултатите. Има още три седмици до началото на официалните мачове, така че дотогава всичко ще бъде нормално. Сега футболистите имат големи натоварвания в тренировките\", каза Роси след срещата. Италианецът обясни, че вижда неща в играта на \"Левски\", \"които са интересни\". \"Нормално е на този етап да има грешки, защото засега работим основно върху физическата подготовка, а не върху тактиката\", добави треньорът. От лагера на \"Левски\" си тръгна Жуниор Мапуку, който ще продължи кариерата си във втородивизионния китайски \"Шъдзяджуан\". Сините ще получат около един милион лева за конгоанеца, който остана само шест месеца на стадион \"Георги Аспарухов\". В тима вече бяха привлечени Станисла Костов, Аймен Белаид,  Ривалдиньо  и  Паулиньо , като последният пристигна в лагера на сините преди мача с \"Флориана\". В следващите дни \"Левски\" ще привлече португалския халф Филипе Насименто от \"Динамо\" (Букурещ) и левия защитник Афонсо Фигейредо от \"Рен\".", "date": "2018.01.29", "title": "\"Левски\" отново не можа да победи малтийци в контролен мач"}
{"url": "https://www.dnevnik.bg/sport/2018/01/29/3120227_prototip_na_kadilak_specheli_24-te_chasa_na_daitona_s/", "text": "Кристиан Фитипалди, Жоао Барбоса и Филипе Албукюрке спечелиха 56-ото издание на \"24-те часа на Дайтона\". Екипажът на \"Мустанг рейсинг\" с прототип на \"Кадилак\" записа нов рекорд, като за едно денонощие завъртя 808 обиколки на пистата. Това е значително по-добър резултат от 1992 г., поставен на същата конфигурация на трасето – 762 обиколки. Прототипът управляван от Фитипалди, Барбоса и Албукюрке водеше здрава борба с другата кола на отбора с екипаж Майк Конуей, Ерик Къран, Фелипе Насър и Стюърт Мидълтън. Те завършиха на 1:10 минути зад победителите. За Барбоса и Фитипалди това не е първа победа. Двамата бяха в екип и през 2014 г., когато триумфираха с прототип на \"Шевролет\" и бяха заедно със Себастиен Бурде. Фитипалди е племенник на двукратния световен шампион във Формула 1 Емерсон Фитипалди. Трети на подиума в Дайтона се качиха Лойк Дювал, Ромен Дюма, Джон бенет и Колин Браун с прототип на \"Орека\". Те също направиха 808 обиколки и завършиха с 1:31 минути зад победителите. В първите часове на състезанието в спора за победата беше и прототипът на \"Акура\", но Елио Кастроневес удари съперник и трябваше да влиза в бокса, за да може колата да бъде поправена. Дебютът на  Фернандо Алонсо в 24-часовите надпревари  не беше толкова успешен, като двукратният шампион във Формула 1 остана едва 38-и. Испанецът, заедно със съотборниците с Ландо Норис и Филип Хансън, с прототип на \"Лижие\" направиха с 90 обиколки по-малко от победителите. Алонсо и компания отпаднаха от битката за подиума, след като в средата на дистанцията имаха проблем със спирачките, а след това трябваше да престоят дълго в бокса, заради проблеми с мощността на прототипа. По-късно повередата в спирачките се повтори, но екипът все пак продължи. За Алонсо това е подготовка преди дебюта му в  \"24-те часа на Льо Ман\" . През лятото испанецът ще кара за \"Тойота\", в преследване на \"Тройната корона на моторспорта\".", "date": "2018.01.29", "title": "Прототип на \"Кадилак\" спечели \"24-те часа на Дайтона\" с нов рекорд"}
{"url": "https://www.dnevnik.bg/sviat/2018/01/29/3120218_moskva_oligarsi_i_pazari_ochakvat_ot_dnes_nova_vulna/", "text": "В понеделник изтича срокът, в който Конгресът във Вашингтон трябва да получи от администрацията на президента Доналд Тръмп подробен доклад за това кои компании и физически лица от Русия може да бъдат подложени на нови санкции. Това произтича от закона от началото на август 2017г., с който двете камари на парламента задължиха Белия дом да накаже Русия заради намесата ѝ в американските избори през 2015-2016 г. Първият списък със санкционирани може да бъде огласен още днес и според \"Ройтерс\" с него е вероятно да се разшири обхватът с имена на известни олигарси и потенциални ограничения срещу купуването и притежаването на руски държавен дълг. В Русия подготовката за новата вълна санкции започна още миналата есен. Според различни източници списъкът може да включва до 300 души, но не всички от тях ще бъдат обявени в началото. Реално, става дума за около 50 олигарси и приближени на президента Владимир Путин, но броят излиза по-голям заради добавянето на техните семейства. Инициативата е критикувана дори от опоненти на Путин, според които са нужни секторни, а не персонални санкции, защото така руският президент само трупа точки пред избирателите, особено в навечерието на изборите за поредния му мандат на 18 март. За какъв доклад става дума В действителност докуменните са два. Законът от 2 август изисква министерството на финансите да подготви и представи до края на януари списък с най-важните руски олигарси, \"според близостта им с руския режим и нетното им богатство\". Вторият документ е съпровождащ доклад, \"в който се описват подробности за потенциалния ефект от разширяването на санкциите, включително мерки, засягащи руски държавен дълг и пълния спектър от деривативни продукти\". Какви са възможните последици Попадането на физически лица в списъка не означава, че те автоматично ще бъдат санкционирани. Някои представители на руския елит изказаха тревогата си през последните месеци от това, че имената им може да се появят там без да са ясни критериите и последиците. Ако санкции бъдат задействани по-късно на базата на списъка, засегнатите няма да могат да пътуват зад граница или да имат достъп до банковите си сметки в чужбина. Не е изключено да бъдат замразени активи зад граница и да стане нежелателно за чуждестранни политици, банки и официални лица да контактуват с тях. Разширяването на санкциите с руски правителствени дългови инструменти може да забрани купуването на ОФЗ - облигации за федерален заем. Деноминираните в рубли ОФЗ са популярни сред инвеститорите заради добрата им доходност. Към 1 декември 2017 г. чужденци са държали около 2.2 трилиона рубли (39 млрд. долара) в подобен руски дълг. В Москва омаловажават дългови санкции, но е факт, че с тях би станало по-трудно правителството да финансира бюджетния си дефицит във време, когато руската икономика все още е в нестабилно състояние и според някои американски анализатори дори се е върнала към техническа рецесия, най-вече заради срив в индустриалното производство. Как реагират пазарите Поскъпването на петрола смекчи на московската фондова борса сериозните икономически трудности на Русия, ликвидирането и спасяването на банки и опасенията от задаващи се нови санкции. Петролът е на 3-годишен връх и рублата и руските акции поскъпнаха, а водещият индекс MOEX е на рекордно високо ниво. Търсенето на руски държавен дълг остава силно. В края на декември чужденци държаха 32.1% от емитирания дълг (рекордът е от октомври - 33.2%). Анализатори на Bank of America казват, че ограничения за американци да купуват руски облигации би оказало реален натиск, макар че смятат, че въвеждането им е по-скоро невероятно. След първите санкции много руски фирми разполагат със солидни кешови запаси или търсят от пазарите още пари, а това - поне в началото - омекотява удара от санкции. През 2017 г. руски компании набраха около 8 млрд. долара чрез продажба на акции, а това е над два пъти повече спрямо предходната година. Около 2 млрд. долара бяха събрани чрез еврооблигации в първите седмици на 2018 г. Компании от месеци насам преговарят с руски банки да им гарантират кредити, в случай че санкциите влошат бизнеса им. Какво казват инвеститорите Няколко международни инвеститори, с които разговаря \"Ройтерс\", казват, че работят с презумпцията, че докладите, внесени в Конгреса, ще дадат нова информация за вече вече санкционираните лица и списък с потенциалните нови имена. Малцина очакват устойчиво разпродаване на руски активи. По-големият риск произтича от посочването на конкретни имена и корпоративните им връзки. Дори да не се стигне до нови санкции, някои са притеснени, че имената от т.нар. сив списък ще бъдат избягвани, защото може да бъдат санкционирани в бъдеще. Това потенциално накърнява бизнеса им. Някои инвеститори ограничиха експозицията си към руски активи, но други изчакват подробности - каква форма ще имат санкциите и как ще реагира Кремъл.", "date": "2018.01.29", "title": "Москва, олигарси и пазари очакват от днес нова вълна санкции на САЩ срещу Русия"}
{"url": "https://www.dnevnik.bg/bulgaria/2018/01/29/3120084_raboteshtite_v_zatvori_i_aresti_shte_protestirat_za/", "text": "Надзирателите и останалите работещи в системата на затворите и арестите ще протестират за пореден път днес, навръх професионалния си празник. Със събрания на открито те ще поискат достойни възнаграждения и по-добри условия на труд. В четвъртък синдикалисти се срещнаха с правосъдния министър Цецка Цачева -  очевидно без успех . От министерството заявиха, че служителите на Главна дирекция \"Изпълнение на наказанията\" и Главна дирекция \"Охрана\" вече са получили 5% увеличение на заплатите от 1 януари тази година. Увеличение от началото на 2018 г. получиха и полицаите, но след като обявиха протест в деня на откриване на европредседателството, премиерът Бойко Борисов ги прие лично и им обеща още 100 млн. лв. Със серия протести миналата година служителите в затворите настояха не само за по-високи заплати, но и за подобряване на условията на труд. Главният прокурор Сотир Цацаров преди време коментира, че надзирателите са твърде малко и това може да доведе до опасни ситуации. От правосъдното министерство му обещаха нова методология по европейски стандарт и обективни критерии, обвързващи числеността на лишените от свобода с броя на надзирателите. Освен в София протести ще има още в 11 града. Планира се акциите да продължат и по време на посещенията на министрите на правосъдието от Европейския съюз.", "date": "2018.01.29", "title": "Работещите в затвори и арести ще протестират за заплати на празника си"}
{"url": "https://www.dnevnik.bg/sviat/2018/01/29/3120005_v_atina_tazi_nedelia_ochakvat_do_1_mln_gurci_na_miting/", "text": "Близо 1 милион гърци разчитат да съберат на 4 февруари организаторите на протестен митинг на централния атински площад \"Синтагма\", на който да се обявят против споразумение със Скопие, в което Македония запазва това име под някаква нова форма. Във вторник в гръцката столица пристига посредникът Матю Нимиц, който два дни по-късно е очакван в Македония. Той се опитва да организира среща в началото на февруари между премиерите Алексис Ципрас и Зоран Заев и начало на нови преговори в опит да се разреши проблемът, съществуващ от повече от четвърт век. Без договореност няма да има напредък в усилията на новото правителство в Скопие страната да бъде приета за член на НАТО и Европейския съюз. В събота опозиционните партии в Гърция се дистанцираха от желанието на Ципрас да уреди спора и го оставиха сам да търси решение. В собственото му правителство има разцепление по въпроса заради несъгласието на националистите. Административният съвет на православната църква подкрепи предстоящия митинг, макар че архиепископ Йеронимос Втори, главата на гръцката църква, припоръча духовенството да се въздържа от подобни форми на опозиция. След среща с премиера Ципрас той заяви, че позицията на църквата е \"за единство, а не за протести и крясъци\". Духовниците обаче казват, че ако се признае името Македония, може да се появи църква на Македония, която да отправи претенции към вярващите от едноименната провинция в Северна Гърция. В Скопие също не минава без напрежение. В събота премиерът Зоран Заев и президентът Георге Иванов участваха в координационна среща с външния министър Никола Димитров, министъра на отбраната Радмила Шекеринска, вицепремиера по европейските въпроси Буяр Османи и лидерите на основните политически партии. В същото време пред сградата имаше протестиращи срещу плановете страната да се откаже от името Александър Македонски на столичното летище и на главната магистрала в страната. Според тях преговорите с Атина трябва да бъдат прекратени.", "date": "2018.01.29", "title": "В Атина тази неделя очакват до 1 млн. гърци на митинг срещу компромис с Македония"}
{"url": "https://www.dnevnik.bg/sport/2018/01/29/3120229_video_emocionalnata_rech_na_federer_koiato_pritesni/", "text": "Роджър Федерер се наслади искрено на поредния безценен момент в богатата си спортна кариера. Швейцарецът  спечели 20-ата си титла от Големия шлем  след победа срещу Марин Чилич във финала на Australian Open и даде израз на емоциите си. По време на церемонията по награждаването Федерер се разплака ( ). Величествен момент, който накара дори легендата в тениса Род Лейвър, чието име носи централният корт в Мелбърн, да извади телефона си и да снима. \"Толкова съм щастлив, чувството е невероятно. Приказката за мен продължава - след невероятната 2017 г., която имах, е истинско удоволствие пак да съм тук и да получа трофея отново\",  каза Федерер . От речта на шампиона обаче отсъстваха традиционните думи с посланието: \"Ще се върна отново\". И почитателите му го забелязаха и веднага изразиха притесненията си в социалните мрежи, че Федерер може и да се оттегли от тениса. На пресконференцията след финала швейцарецът не разсея опасенията на феновете. \"Нямам идея. Честно, не знам. Нямам идея\", каза 36-годишният рекордьор по титли от Големия шлем. \"Спечелих три титли от Шлема за 12 месеца. Сам не мога да повярвам. Просто трябва да продължа с добър график, да остана гладен и тогава, може би, ще станат хубави неща. Не мисля, че възрастта е проблем. Тя е просто число\", заяви Федерер. Той подчерта, че е много важно да прецени кои са целите му и добре да подготви календара си. \"Мисля, че това ще определи колко успешен ще съм.\" Неутешимите емоционални сълзи създадоха впечатлението, че това може и да е била раздялата на Федерер с Australian Open като състезател. Швейцарецът обясни: \"Мисля, че стигнах до финала много бързо. Полуфиналът беше кратък ( Хьон Чун се отказа в края на втория сет ). Много емоции бяха останали в мен, защото не стигнах до мачове като тези преди година срещу Нишикори, Стан (Вавринка) и т.н.\"", "date": "2018.01.29", "title": "Видео: Емоционалната реч на Федерер, която притесни почитателите му"}
{"url": "https://www.dnevnik.bg/sviat/2018/01/29/3118849_za_pruv_put_rusiia_e_domakin_na_miren_kongres_za/", "text": "При бойкот на основна  опозиционна  група и отсъствие на кюрдски представители започва първият Конгрес за сирийски национален диалог в руския град Сочи, на който Русия се надява да положи основите на следвоенна Сирия. Форумът  бе договорен от президентите  на Русия, Турция и Иран - Владимир Путин, Реджеп Тайип Ердоган и Хасан Рохани - през есента при среща в Сочи, часове след като Путин разговаря със сирийския си колега Башар Асад. Тогава организаторите казаха, че искат \"общосирийският\" конгрес да включи делегати от цяла Сирия и те да работят върху нова конституция на страната и предстоящите избори,  искани и от ООН . (Какво очакват международни анализатори от събитието, можете  да прочетете тук .) Ден преди събитието, което ще се проведе днес и утре, агенция РИА \"Новости\" публикува съобщение, според което конгресът ще призове сирийския народ да реши бъдещето си чрез избори и без външен натиск. Путин изтъква, че целта не е да се заобикаля процесът, ръководен от ООН, но западни и арабски лидери се съмняват в това. Русия покани във вторник четирите други постоянни членки на Съвета за сигурност на ООН - САЩ, Китай, Великобритания и Франция - както и Египет, Йордания, Ирак, Казахстан, Ливан и Саудитска Арабия. Списъкът с гостите от режима и опозицията беше изготвен съвместно от Сирия, Турция и Иран. В него липсва доминиращата в Северна Сирия Партия на демократичния съюз (PYD), определяна като терористична организация от Турция. За Русия решението беше да бъдат поканени отделни делегати от различни части на страната, не като членове на PYD или други организации. Сирийската национална коалиция, чиито представители говорят от името на редица опозиционни организации на преговорите на ООН в Женева, също няма да присъстват. Външното министерство в Москва настоява, че и представители на кюрдската автономия в Северна Сирия са били поканени. Съобщението бе отхвърлено от кюрдска страна, но с уточнението, че всяка покана в момента би била отхвърлена заради операцията, която започна Турция в района на Африн по-рано този месец и която повиши напрежението между  Анкара и Вашингтон . (Повече за операцията и какво може да последва от нея  четете тук .)", "date": "2018.01.29", "title": "За пръв път Русия е домакин на мирен конгрес за следвоенна Сирия"}
{"url": "https://www.dnevnik.bg/bulgaria/2018/01/29/3120181_ot_dnes_e_vuzmojno_plashtaneto_na_mestnite_danuci_i/", "text": "От днес собствениците на имоти в София могат да плащат местните си данъци и такси, съобщи Столичната община. Задълженията могат да се плащат наведнъж или на равни вноски. При избор на разсрочено плащане вноските за данък недвижими имоти и данък МПС са две – първата се дължи до 30 юни, а втората – до 31 октомври 2018 г. За такса битови отпадъци има четири вноски – до 30 април, 30 юни, 30 септември и 30 ноември. При плащането на данък сгради или данък МПС наведнъж  . За такса битови отпадъци отстъпка не се предвижда. Плащането може да се извършва във всеки от данъчните отдели на Столичната община, независимо от адреса на имота. От общината посочват, че всички каси са снабдени с ПОС терминали, а освен това може да се плати по банков път. През тази година кампанията за данък МПС започна още на 2 януари, като за месеца от него в бюджета на столицата са постъпили 3.65 млн. лева. За сравнение, за същия период на миналата година постъпленията от данък МПС са били 3.18 млн. лв. От средата на февруари собствениците на имоти ще започнат да получават съобщения за дължимите данъци. Отказалите се от хартиените съобщения ще получат информацията по имейл. До момента само 1 285 души са се отказали от хартиените известия. Отказ може да бъде направен на сайта на общината чрез попълване на декларация  тук . Решилите да подадат заявление за отказ сега ще започнат да получават съобщенията по електронната си поща от догодина.", "date": "2018.01.29", "title": "От днес е възможно плащането на местните данъци и такси в София"}
{"url": "https://www.dnevnik.bg/evropa/2018/01/29/3119536_do_kraia_na_sedmicata_v_germaniia_moje_da_ima/", "text": "Преговарящите, които изготвят новото коалиционно споразумение между консерваторите на канцлера Ангела Меркел и Социалдемократическата партия, имат намерение да приключат разговорите до края на седмицата в знак, че продължаващият месеци политически застой в Германия наближава края си, предаде \"Ройтерс\". В съвместно изявление след  първия ден на официалните коалиционни преговори  в петък партиите заявиха, че експертни групи възнамеряват да съставят конкретна управленска програма за най-голямата европейска икономика в рамките на седем дена. \"От петък (миналата седмица - бел.ред.) до неделя най-високопоставените преговарящи ще се срещнат, за да финализират преговорите\", се посочва още в изявлението, според което има възможност за още два дена за обсъждане на най-чувствителните въпроси. Меркел обеща бърз напредък на преговорите, които имат за цел да сложат край на продължаващия вече четири месеца политически застой в страната. За нея  те са най-сигурният начин  да си осигури четвърти мандат като канцлер и според повечето експерти преговорите вероятно ще завършват със сделка. Много социалдемократи обаче са скептични, защото смятат, че повторна голяма коалиция с Меркел би била болезнено жертване на партията им в името на европейската икономическа и политическа стабилност. Обръщайки се към тях, лидерът на социалдемократите Мартин Шулц подчерта отговорността на партията предвид предизвикателствата пред ЕС и нуждата му от една силна проевропейска Германия. Разкъсвано от вътрешни разделения за това дали не е по-добре да остане в опозиция, ръководството на партията е подложено на натиск  от нейното радикално младежко крило  да спечели отстъпки, особено по въпросите за миграцията. Консерваторите обаче са предпазливи. Те са под напрежение заради \"Алтернатива за Германия\", която за пръв път успя да влезе в парламента след изборите на 24 септември най-вече заради обществената тревога от решението на Меркел да отвори вратите на Германия за над милион бежанци през 2015 г.", "date": "2018.01.29", "title": "До края на седмицата в Германия може да има управляваща коалиция"}
{"url": "https://www.dnevnik.bg/sviat/2018/01/29/3118839_puchdemon_moje_i_da_se_vurne_na_vlast_v_katalunia_tazi/", "text": "Каталунският парламент избира нов премиер утре въпреки възраженията на кабинета в Мадрид и  жалба, отхвърлена  от Конституционния съд, но довела до значителни усложнения, ако единственият кандидат, бившият премиер Карлес Пучдемон, действително иска отново да заеме поста. Късно в събота съдът реши, че той има право да бъде кандидат, защото  аргументите на кабинета  се основават на хипотези. Същевременно магистратите  единодушно отсъдиха , че ако Пучдемон, който е в Брюксел от три месеца, иска изборът му да е легитимен, трябва да бъдат спазени две изисквания. Нужно е да се яви лично в парламента, вместо да упълномощи друг депутат или да се \"включи\" чрез видеоконферентно приложение, и да поиска от съдията във Върховния съд, издал националната заповед за ареста му, право да присъства на заседанието. Решението беше удар по премиера Мариано Рахой, който първо заяви, че ще оспори в Конституционния съд правото на Пучдемон да е премиер, но срещна несъгласие с консултативния орган към кабинета, от който първо поиска становище. От друга страна случилото се оставя само една възможност пред Пучдемон, ако иска изборът му да е легитимен от гледна точка на испанските власти: да се предаде на правосъдието (за целта ще е достатъчно да се върне в Испания), да му бъде наложена мярка превантивен затвор като тази на бившия му заместник Ориол Жункерас и да се надява, че ще му бъде позволено да отиде в парламента, пише \"Ла вангуардия\". В противен случай, казва съдът, назначението ще се счита за нищожно и няма да бъде подписано от испанския крал. Пред \"Радио Каталуня\" депутатът от листата на Пучдемон Жозеп Рул каза, че бившият премиер ще се съобрази с искането на Конституционния съд и ще поиска разрешение да участва. Пучдемон беше  формално издигнат  като кандидат от Торен, който е от партията коалиционен партньор в правителството на уволнения премиер, Каталунска републиканска левица. Торен дори се срещна с него, като единствен кандидат, за да разгледа възможностите Пучдемон да участва в избора, въпреки  опитите на властите  в Мадрид да попречат на срещата. В средата на месеца и юристите на парламента в Барселона казаха в необвързващ доклад, че Пучдемон няма право да се  кандидатира за премиер  и да бъде избран от разстояние. \"Да жертваме Пучдемон\" Миналата седмица \"Ел паис\" писа, че надеждата на властите, че партиите на независимостта ще сменят Пучдемон, постепенно са се изпарили и затова искат да блокират евентуално назначаване на Пучдемон чрез съда. Затова Рахой ще настоява, че заповедта за задържане на бившия премиер го възпрепятства да \"обикаля свободно\" Испания и с тези аргументи ще обжалва в Конституционния съд възможността да стане премиер. Въпреки това единодушието сред партиите, подкрепящи отделянето на Каталуня (мнозинство в парламента), беше поставено под въпрос от интервю на депутата от партията на Жункерас ERC, Жоан Тарда. За в. \"Ла вангуардия\" той каза, попитан дали партията му би подкрепила кандидат, различен от Пучдемон, той обясни: \"Ако е наложително да имаме правителство, ако трябва да жертваме Пучдемон, ще се наложи да го направим. Нима в хода на историята не е имало патриоти, които е трябвало да бъдат жертвани, за да се върви напред?\"", "date": "2018.01.29", "title": "Пучдемон може и да се върне на власт в Каталуня тази седмица, но само ако се предаде"}
{"url": "https://www.dnevnik.bg/video/s_dve_dumi/2018/01/29/3120710_spasiavaneto_na_dve_luvcheta_video/", "text": "През септември историята на родените в разградския зоопарк и оставени почти да загинат лъвчета предизвика вълна от съчувствие в социалните мрежи. Стотици хора се включиха в кампанията за купуване на сухо мляко за животните. Месеци по-късно, когато с помощта на грижите от лекари и специалисти от организации за защита на животните лъвчетата укрепнаха и пораснаха, историята им придоби друг привкус - за неочаквани управленски решения, протести и подозрения за натиск. Вижте историята на Терез и Масуд във видеото. Още видео от рубриката \"С две думи\" -  тук", "date": "2018.01.29", "title": null}
{"url": "https://www.dnevnik.bg/razvlechenie/2018/01/29/3119795_ot_dnes_igrata_nai-mrachniiat_chas_e_vuv_vtoroto_si/", "text": "Няколко седмици през май 1940 г., които обръщат съдбата на Европа за по-добро - два филма от изминалата 2017 г. са посветени на тях. Докато \"Дюнкерк\" на Кристофър Нолан разказва за евакуацията на британските войници от френското крайбрежие, \"Най-мрачният час\" показва какво се случва зад стените на британския парламент, където Уинстън Чърчил измисля операцията и трябва да убеди британците да се изправят сами срещу нацистите. И двата филма се състезават за \"Оскар\" за най-добър филм, а \"Дневник\" предлага на читателите си шанса да спечелят 10 двойни покани за \"Най-мрачният час\" с  новата си киноигра . От днес тя вече е във второто си ниво - \"Зад кадър\". За да участвате в томболата на 4 февруари не е необходимо да сте отговорили и на двата въпроса, но два верни отговора увеличават шансовете за награда. Повече за филма може да четете в  специалната метатема  на \"Дневник\", не забравяйте и  правилата и условията за участие в играта.", "date": "2018.01.29", "title": "От днес играта \"Най-мрачният час\" е във второто си ниво"}
{"url": "https://www.dnevnik.bg/sviat/2018/01/29/3119576_grafika_na_denia_nai-vajnoto_ot_novite_pravila_za/", "text": "Новите правила на Европейския съюз за защита на личните данни влизат в сила на 25 май. Това е изключително мащабна реформа, с помощта на която  гражданите ще имат по-добра видимост върху това кой  и как използва личната им информация. Правилата ще бъдат еднакви навсякъде в ЕС и ще засягат дори компаниите, които са базирани извън съюза, но обработват данни на негови граждани. Днес Комисията за защита на личните данни провежда практическа конференция \"GDPR София\", на която ще се дискутира реформата. Тя ще се фокусира върху последиците от регламента, насочени към политиките, законодателството и бизнеса, а сред участниците ще бъдат министърът на българското председателство Лиляна Павлова и еврокомисаря по цифровата икономика и общество Мария Габриел. ", "date": "2018.01.29", "title": "Графика на деня: Най-важното от новите правила за личните данни"}
{"url": "https://www.dnevnik.bg/sviat/2018/01/29/3118850_makedoniia_reshava_okonchatelno_dali_da_razshiri/", "text": "Депутатите в Скопие ще гласуват още веднъж за Закона за употреба на езиците, който разширяваше употребата на албанския и други малцинствени езици наравно с македонския. Ако вотът, за който управляващи и опозиция са разделени, завърши с приемане на текста, единствено обжалването му в Конституционния съд може да го спре. Законът се връща в парламента след ветото, което президентът Георге Иванов наложи на 17 януари, като го обяви за противоконституционен и \"застрашаващ унитарния характер на държавата.\" \"Вместо в дух на диалог и съжителство да градим мултиетническо общество чрез справедливи и приети от всички закони, ние приемаме несправедлив и репресивен закон, който фаворизира само албанския език,\" каза Иванов,  докато излагаше съображенията си . Новото гласуване, за което той върна текста, ще го принуди да подпише документа и обнародването му в македонския Държавен вестник, ако мнозинството депутати този път гласуват с \"да\". Според повечето македонски издания партиите, подкрепили текста, се очаква отново да го направят. Неочакваното е, че депутатите от ВМРО-ДПМНЕ, доскоро водена от бившия премиер Никола Груевски, се завърнаха в парламента за новото гласуване и дори ще предложат поправки на закона преди новото му гласуване. На второ четене текстът се прие с 69 гласа \"за\" при бойкот на консерваторите. Заместник-председателят на партията Митко Янчев отбеляза на пресконференция, че партията е длъжна да опита да \"предотврати приемането на противоконституционния закон\", но партията ще предложи и \"съществени промени\", които ще отстранят притеснителните части. С тези думи Янчев даде сигнал, че консерваторите не са против приемането на закона, но остава отворен въпросът дали текстът после ще бъде оспорен пред Конституционния съд - на практика единствената възможност да бъде спрян след гласуване. Според ВМРО-ДПМНЕ законът поставя в подчинена позиция всички други етнически групи, различни от македонците и албанците - като турци, роми, сърби, бошняци и \"останалите етнически общности\". От управляващия Социалдемократически съюз на Македония (СДСМ) обаче настояват, че специалното място на македонския като език на цялата територия на страната, в международните отношения, централната полиция и отбраната не се променя. Какво означава Законът за употреба на езиците за Македония,  можете да прочетете тук .", "date": "2018.01.29", "title": "Македония решава окончателно дали да разшири употребата на албанския език"}
{"url": "https://www.dnevnik.bg/bulgaria/2018/01/29/3117186_ministerstvoto_na_otbranata_prodade_14_imota_za_1176/", "text": "Четиринайсет имота за 11.76 млн. лева е продало министерството на отбраната, откакто министър е Красимир Каракачанов. За този период са обявени 7 тръжни процедури с 55 имота в тях. Два търга са обявени преди Каракачанов да стане министър на 4 май 2017 г., но заповедите за продажбите са издадени от него. На фона на резултатите от продажби през предишната година това е успех. През 2016 г. са започнали общо 145 тръжни процедури за имоти с т. нар. отпаднала необходимост, като за повечето от тях не са се явили кандидати. Тогава военното министерство е успяло да продаде 33 имота, от които вече не се нуждае, за близо 5.6 млн. лева. Преди половин година министерството е имало над 1 100 имота, които предлага. През предишните години към търговете за имоти на министерството на отбраната имаше много малък интерес. За това, според депутат от ресорната комисия, министерството вади на пазара само имоти, за които очаква да се появят купувачи. Цените, на които продава министерството, в повечето случаи са в пъти по-ниски от пазарните. Обяснението е, че повечето бивши военни поделения не са в добро състояние и земята под тях е целта на купувачите. От министерството напомнят и че при по-големи имоти, каквито са военните, цените на квадратен метър са по-ниски и по-трудно се привлича интерес към тях. Поделение до дюните в Несебър е най-голямата сделка Най-голямата сделка за най-апетитния имот - бивше поделение, направена от министерството, е за 96.2 дка в Несебър за 5 041 111 лв. Това прави цена от 52,41 лв на квадратен метър за земята без да се броят 14-те сгради с обща застроена площ от 1 354 кв.м. Средната цена на кв.м в местността \"Кокалу\", където е обектът, е 44 евро (86 лв.) според справка в един от най-големите сайтове за продажба на недвижими имоти. Заповедта за продажбата на министъра на отбраната Красимир Каракачанов е от 22 ноември. Купувач е дружеството \"АКАДЕМИКА СИЙ ПАЛАС\" АД с представляващ Веселин Божидаров Данев. Това е бил и единственият кандидат в процедурата. Първоначалната цена, поискана от министерството на отбраната, е 5 024 444 лв. Парцелът се намира до дюните, около които се разиграха няколко скандала с незаконно строителство. Една улица го дели от хотелите Sol Nessebar Bay & Mare и Sol Nessebar Palace. Те са в портфолиото на регистрираната в Люксембург Sigma Capital. Веселин Данев е съoсновател и директор на компанията, заедно с Георги Велчев, брат на бившия финансов министър Милен Велчев. Според депутат от военната комисия поделението е закрито заради двата хотела, които пречели на траекторията на морската артилерия. Втората по цена сделка е за имот на площ 18 859 кв.м и шестнадесет сгради с обща застроена площ 4 802 кв.м в Русе. Това е бившата военна болница, която е купена от \"ДИП ИНВЕСТ\" ООД за 4 071 950 лв. Това също е бил единственият кандидат на търга, който е наддал 12 120 лв. над първоначалната цена. Цената за парцела е около 215 лв. за кв.м. при средна цена за центъра на Русе от около 813 лв. на квадрат. Имот с площ 2 732 кв.м и две сгради с обща застроена площ 894 кв.м на бул.\"Освобождение\" в Пловдив е продаден за 830 000 лв. Купувач е \"СИ ИНВЕСТМЪНТ\" АД с изпълнителен директор Владислав Кънчев. Изглежда за парцела е имало интерес защото за разлика от предишните търгове в наддаването са подадени 4 оферти. \"СИ ИНВЕСТМЪНТ\" АД е част от \"Сиенит Холдинг\". Цената на квадратен метър при сделката за земята е 303 лв. при средно за район \"Тракия\" от 164 лв. Три големи оръжейни фирми са се състезавали сами със себе си Купувач на бившо поделение с площ 47 355 кв.м и 22 сгради с обща застроена площ 2 029 кв.м и 3 временни сгради в Самоков e \"САМЕЛ - 90\" АД. Офертата е била единствена, а цената на сделката е 600 002 лв. \"САМЕЛ\" освен осветителни тела произвежда радиосмутители, наземни радари и други военни изделия. Друга фирма от оръжейния бранш - \"МЕТАЛИКА-АБ\" ЕООД, също е била единствен кандидат за 68,356 дка и 9 сгради в землището на Куклен и ги е купила за 250 000 лв. \"МЕТАЛИКА-АБ\" е голям търговец на оръжие, като е експортирала български БТР-и с отпаднала необходимост и хеликоптери за Мали. Трета от най-големите оръжейни фирми -\"СЕЙДЖ КОНСУЛТАНТС\" АД, също не е имала конкуренти за имот от 13 562 кв.м и 11 сгради с обща застроена площ 1 328 кв.м. в Провадия. За него е платила 102 000 лв. За 3,354 дка и три сгради с обща застроена площ 334 кв.м в землището на ловешкото с. Градежница е наддавала само \"2 М Трейд\" ЕООД и ги е продобила за 27 005 лв. Пак с един кандидат е продажба на 231,18 кв.м \"самостоятелен обект\" в Нова Загора. Димитър Пенев Димитров е платил 49 500 лв. Интерес е имало към два имота в софийското село Гурмазово. За имот от 3 285 кв.м и 3 сгради са постъпили 5 заявление за участници. С най-добра оферта \"СТРОЙКАР - ТОНИ\" ЕООД е спечелил срещу 101 100 лв. За друг парцел от 4 788 кв.м и 3 сгради от 5 кандидати е спечелил \"ХЕЛТРЕК\" ЕООД срещу 115 115 лв. При първата сделка цената е 30 лв. на квадратен метър, а при втората 24. Средната цена на квадратен метър при обявите за парцели в Гурмазово е около 25 евро, но има и обяви за 13 лв. Транспортната фирма \"БИЕЛА ТРАНС\" ЕООД е дала по-добра оферта от другия участник и срещу 176 666 лв е купила 13 350 кв.м. в. Асеновград. Пак там и пак при двама участника е спечелила оферата на \"БББ – ДИСТРИБУЦИЯ И ЛОГИСТИКА\" ЕООД, която получава 12 403 кв.м срещу 225 001 лв. Пак при двама кандидата 1 449 кв.м във Варна, м.\"Аязма\", са продадени на \"ВИРТАС\" ЕООД срещу 106 450 лв. Последната сделка за година е магазин от 62,95 кв.м в столичния квартал \"Овча купел\", купен от Елена Стоянова Гайдарова срещу 67 500 лв. Магазинът е в панелен блок, като цената е близка до други подобни на пазара.", "date": "2018.01.29", "title": "Министерството на отбраната продаде 14 имота за 11.76 млн. лева"}
{"url": "https://www.dnevnik.bg/sport/2018/01/29/3120237_grigor_dimitrov_otstupi_s_edno_miasto_v_svetovnata/", "text": "Григор Димитров отстъпи с едно място в световната ранглиста. Българският тенисист се смъкна на четвъртото място в класацията на АТП. Той беше изпреварен от финалиста в Australian Open Марин Чилич. Хърватинът влезе в тройката, след като игра в последния мач в първия за годината турнир от Големия шлем, но  загуби от Роджър Федерер . Димитров изостава с 330 точки от Чилич и води с 20 пред Александър Зверев. От тук до турнира в Синсинати, където вдигна първата си титла от сериите \"Мастърс\", българинът има да защитава общо 1090 точки. Най-голямата част от тях - 250, бяха спечелени в София. В събота тенисистът  заяви, че е под въпрос за турнира в \"Арена Армеец\" заради проблем с рамото , като очаква думата на лекарите. Федерер остава втори, но се доближи на 155 точки от водача Рафаел Надал. Двамата са далеч пред останалите, като имат два пъти повече точки от преследвачите Чилич и Димитров. Кайл Едмънд, който отстрани българина в Мелбърн и стигна полуфиналите, скочи с 23 места и вече е 26-и в света.", "date": "2018.01.29", "title": "Григор Димитров отстъпи с едно място в световната ранглиста"}
{"url": "https://www.dnevnik.bg/bulgaria/2018/01/29/3120269_obviniaem_za_nezakonen_priem_na_chujdenci_v/", "text": "Един от обвиняемите за  незаконен прием на студенти с фалшиви документи в Медицинския университет в София  е отправил заплаха към разследващия екип на прокуратурата. Това обяви пред БНТ говорителят на главния прокурор Румяна Арнаудова. Заплахата към екипа, който се състои от двама прокурори, трима следователи, подпомагани от агенти на ДАНС и ГДБОП, била \"Ще плачете с кървави сълзи.\" По думите на Арнаудова \"разследващите ще подготвят писмен доклад за това поведение, което е породило основателен страх у екипа\". Тя коментира, че не бива да се допуска подобно отношение към разследващите и главният прокурор ще предприеме действия за недопускане на подобни случаи. Арнаудова потвърди, че като ръководител на организираната престъпна група е обвинен бившият ректор на учебното заведение проф. Ваньо Митев. Той е получил постановление си за привличане. \"Обвиненията, които са повдигнати от специализираната прокуратура, са за ръководене на едно лице и участие на всички останали петима в организирана престъпна група. Разследването към този момент има две основни направления. Едното е дейността на групата по т.нар. незаконен прием на чуждестранни студенти, която дейност генерира и е поставила в опасност националната сигурност на Република България, затова разследването се води от специализирана прокуратура. Второто направление, по което усилено се събират доказателства, е дейността на ръководни служители от Медицинския университет, касаещи проявена безстопанственост при изпълнение на обществени поръчки\", разясни тя. Бившият ректор на университета Ваньо Митев и в момента е  подсъдим във връзка с предишната му длъжност.  Повече четете  тук . Говорителят на главния прокурор каза още, че до момента съдебното производство за незаконен прием на студенти с неистински документи е над 200 тома, като е започнало още от септември. \"Официално по документи един голям кръг от чуждестранни студенти за издържали изпити и са започнали обучението си по медицина на английски език. Установихме, че документите, които са били предоставени на Медицинския университет, са били подготвяни от членовете на организираната престъпна група и е придаден такъв вид на тези документи, че да послужат за вписването им като такива в МУ. Лицата,които се разследват, са основно от арабски произход, за тях е установено, че част от тях дори не владеят английски език. Най-сериозна индикация за това, че нещо не е наред, е фактът, че по-голямата част от тези студенти не са открити на адресите, които фигурират в официалните им документи, т.е. вероятно това са абсолютно мними студенти, които използват този канал, за да навлязат на територията на Република България. Получавайки статут на редовни студенти редовно обучение, те получават статут на временно пребиваващи лица на територията на ЕС, което им позволява свободно придвижване на територията на ЕС. Този канал би могъл да бъде използван и за целите на терористична заплаха, и за прикрит незаконен трафик на мигранти. Разследването продължава\", каза Арнаудова. До момента специализираната прокуратурата е извършила 40 претърсвания в София, а 27 души са обискирани. Продължават действията по разследванията. На 20 студенти са прегледани досиетата, а общо 150 студентски досиета са иззети, като събирането на доказателства продължава. \"Опасността,която съществуваше в началото, към момента е неутрализирана, доколкото престъпния канал вече не съществува в резултат на действията на прокуратурата, каза още Арнаудова. Специализираната прокуратура  повдигна обвинение на шестима души  за незаконен прием на студенти с фалшиви документи в Медицинския университет в София. На обвиняемите е определена мярка за неотклонение парична гаранция от по 200 хил. лв. Седмица по-рано при акция на ГДБОП бяха иззети документи и отведени за разпит служители на университета. По данни на прокуратурата организираната престъпна група е действала от 2015 до 2017 година. Чрез фирма посредник са набирани желаещи да станат студенти. След това са били записвани с фалшиви документи, а изпитите им се уреждали от длъжностни лица в Медицинския университет. Приемането по този начин е струвало между 40 000 - 50 000 евро. До момента са установени над 20 чуждестранни студенти, приети чрез престъпната схема.", "date": "2018.01.29", "title": "Обвиняем за незаконен прием на чужденци в Медицинския университет е заплашил разследващите"}
{"url": "https://www.dnevnik.bg/photos/2018/01/29/3120195_fotogaleriia_deniat_zapochva_s_koshluka_i_oshte/", "text": "Както всеки понеделник, \"Дневник\" представя редакторския подбор сред най-препоръчваните комикси от изминалата седмица.", "date": "2018.01.29", "title": "Фотогалерия: Денят започва с Кошлука и още препоръчвани комикси"}
{"url": "https://www.dnevnik.bg/sport/2018/01/29/3120235_snimka_na_denia_radostta_na_ispanskite_momcheta_sus/", "text": "Испания спечели първата си европейска титла в мъжкия хандбал. Отборът стъпи на върха след силен мач и победа 29:23 срещу Швеция във финала в Загреб.", "date": "2018.01.29", "title": "Снимка на деня: Радостта на испанските момчета със златни ръце"}
{"url": "https://www.dnevnik.bg/citat_na_deniia/2018/01/29/3120275_citat_na_denia_vsiaka_lopata_beton_triabva_da/", "text": "Всичко обаче ще мине под строгите очи на българското законодателство. Нашите закони са по-сериозни, отколкото в Австрия и Швейцария. От десет години в България няма един метър лифт, един метър писта. Целта на това правителство е да отвори планинския туризъм, който беше блокиран години.\" Това заяви в интервю за БНТ вицепремиерът Валери Симеонов за  одобрените от кабинета поправки в плана за Пирин , позволяващи строителство в парка, което предизвика серия протести на природозащитници. \"Не съм стъпвал в Банско през последните години, не съм скиор. Но съм бизнес човек, предлагам да подпомогнем бизнеса\", каза Симеонов. \"Аз ще удържа фронта. Правителството ще удържи фронта за Пирин. Зеленогушите гъски или какви бяха там - псевдозелените, слушат внимателно сега. Защото на 2% от концесионната зона ще се построи един лифт, нищо друго. Така че да не продължават да разпространяват лъжи за 48% от парка, че щяло да се застроява. Целта е да се скара в плана за управление текст, който да бъде обжалван\", обясни вицепремиерът. Той обяви, че правителството сега ще промени и плана за управление на Витоша, \"само за да могат сега съществуващите лифтове да бъдат ремонтирани\".", "date": "2018.01.29", "title": "Цитат на деня: Всяка лопата бетон трябва да отговаря на екологичните изисквания"}
{"url": "https://www.dnevnik.bg/bulgaria/2018/01/29/3120283_debatite_po_istanbulskata_konvenciia_shte_produljat/", "text": "Дебатите преди предлагането за ратифициране на  Истанбулската конвенци я ще продължат толкова, колкото е нужно, каза днес по Би Ти Ви вицепремиерът Томислав Дончев. \"Не сме управлявали на инат и няма да управляваме на инат. Щом има съмнения даваме възможност да има дебат, допълни той. Изявлението на вицепремиера идва няколко дни, след като управляващите  решиха да отложат ратификацията  на документа от парламента. За себе си Дончев бил убеден, че основният проблем идва оттам, че текстът на конвенцията се е четен. \"Ако беше четен текстът, две трети от въпросите нямаше да ги има\", смята той. Вицепремиерът подчерта, че и тези, които коментират документа, не са запознати с него. Дончев раздели противниците на Истанбулската конвенция на две основни групи - имащи основателни страхове и такива, които злоупотребяват с темата. Попитан, дали коалиционните партньори на ГЕРБ в кабинета се опитват \"да извиват ръцете\", чрез конвенцията, вицепремиерът обяви, че такива опити винаги е имало. Той добави обаче, че така не може да има успешно управление. Говорейки за  случаите на насилие в дома за деца с увреждания в Габрово , Дончев каза, че няма да е лошо да се направи проверка на всички социални домове. Той все пак допълни, че сега случаите на тормоз са много по-малко от преди години, когато съществували \"домове от казармен тип\".", "date": "2018.01.29", "title": "Дебатите по Истанбулската конвенция ще продължат колкото е нужно, увери Томислав Дончев"}
{"url": "https://www.dnevnik.bg/bulgaria/2018/01/29/3120279_kratki_novini_iliana_ivanova_ostava_do_2024_g_v/", "text": "Съветът на Европейския съюз назначи и преназначи осем членове на институцията, съобщи българската Сметна палата. Според решението българката Илиана Иванова е преназначена за периода от 1 януари 2019 г. до 31 декември 2024 г. Настоящият й мандат ще изтече на 31 декември 2018 г. Съветът е взел решенията си възоснова на представените от съответните държави членки предложения и след съгласуване с Европейския парламент. Във Враца и Монтана е обявена грипна епидемия  Грипна епидемия на територията на област Враца е обявена от днес, 29 януари. На училищата в областта Регионалната здравна инспекзция препоръчва да бъдат преустановени учебните занятия. Грипна епидемия е обявена и на територията на област Монтана, като се преустановяват учебните занятия от утре, 30 януари, до петък – 02 февруари включително. Освен това се удължава грипната ваканция в област Бургас. Заболеваемостта е над максимално допустимите стойности от 460 души на 20 хил. население. Ваканцията за учениците ще се удължи до 2 февруари включително. Възстановена уникална каменна пластика може да се види в НИМ След реставрация в Националния исторически музей вече може да бъде видяна уникална каменна пластика с изображение на седемглава ламя с корони от ХIX век, съобщиха от НИМ. Плочата е била част от външната украса на църквата \"Св. Атанасий\" в с. Белополяне, Ивайловградско и е изработена през XIX век. Към момента съществуват поне две теории за нейната символика. Едната е свързана с библейското възприятие на сатаната, в образ на седемглава ламя със седем рога. Според другата теза в Константинопол за 57 години е имало седем императори и те са представени като седем главя ламя с корони, която да напомня за многообразието на злото. Прокуратурата продължава борбата срещу по-високата цена на газа Прокуратурата е протестирала решението на Административния съд - София град, с което съдът не уважи протеста ѝ против решението на КЕВР за повишаване на цената на природния газ по заявлението на \"Булгаргаз\" ЕАД. С него от 1 април 2017г. цената на газа се повишава с 29.6 %. Според прокуратурата решението е неправилно, поради нарушаване на закона, съществени процесуални нарушения и необоснованост. Съдът не е отчел неспазването на Наредбата за регулиране на цените на природния газ, целта на която е да гарантира най-благоприятната цена. Участниците в административното производство с изключение на \"Булгаргаз\" ЕАД, определят повишението на цените като \"шоково\" и \"гибелно\". Пред съда КЕВР не е доказала, че е спазен принципът в Закона за енергетиката за прозрачността на определяне на цените и икономическата им обоснованост, аргументира се прокуратурата. Писмото в подкрепа на Истанбулската конвенция вече е подкрепено от близо 300 университетски преподаватели  Отвореното писмо до парламента, в което се настоява за ратифициране без отлагане на  Истанбулската конвенция , вече е подкрепено от 286 университетски преподаватели. То  беше разпространено до медиите в петък , но тогава под него стояха имената на малко повече от 100 души. Подкрепилите искането са от Софийския университет \"Свети Климент Охридски\", Пловдивския университет \"Паисий Хилендарски\", Югозападен университет \"Неофит Рилски\", Университет за национално и световно стопанство, Нов български университет, Великотърновски университет \"Св. св. Кирил и Методий\", университетя по архитектура, строителство и геодезия, Национална академия за театрално и филмово изкуство \"Кръстьо Сарафов\", Национална спортна академия \"Васил Левски\", Минно-геоложки университет \"Св. Иван Рилски\", няколко института на БАН и други. Петокласник е ударил учителка Родители и преподаватели се събраха на протест, след като ученик е ударил учителка преди седмица в СУ \"Н. Й. Вапцаров\" в Царево, съобщи \"Нова телевизия\". Момчето е на 12 години и е петокласник. По-късно същия ден неговият брат е нападнал охраната. \"Детето се държеше недисциплинирано, помолих го да напусне класната стая, охраната го изведе. После то се върна и ми удари шамар\", разказа пострадалата учителка по български език и литература. Момчето е изключено от училище като последна наказателна мярка.", "date": "2018.01.29", "title": "Кратки новини: Илиана Иванова остава до 2024 г. в Европейската сметна палата"}
{"url": "https://www.dnevnik.bg/evropa/2018/01/29/3120281_es_opredelia_dnes_poziciiata_si_za_prehodniia_period/", "text": "Двайсет и седемте страни в Европейския съюз ще определят днес позицията си за преходния период след Брекзит, в който Великобритания ще бъде страна членка на ЕС, но без право на решения, предаде \"Франс прес\", цитирана от БТА. Въпросът за този период предизвиква силно разделение в британското правителство. Министрите на 27-те страни в ЕС - без Великобритания, трябва да приемат пакет от директиви, за да може главният преговарящ на ЕС за Брекзит Мишел Барние да започне преговори за преходния период още тази седмица с британския преговарящ Дейвид Дейвис, отбелязва АФП. Целта на преходния период е да се избегне рязка промяна на правилата за гражданите и предприятията веднага след 30 март 2019 г. - първия ден на Брекзит - и да хвърли мостове към споразумение за свободна търговия между ЕС и Великобритания, което предстои да се подготви. Преговорите за бъдещите търговски отношения трябва да започнат през април, а британският министър-председател Тереза Мей все още не е обявила какво точно иска Лондон. Европейският съюз предвижда преходният период  да продължи от 30 март 2019 до 31 декември 2020 година . За година и девет месеца Великобритания трябва да спазва всички регламенти на ЕС, но няма да има право на никакви решения. Лондон няма да има представители в институциите, няма да има право на глас, нито на присъствие в заседанията, дори и в онези, които засягат пряко Великобритания, която ще остане под юрисдикцията на Съда на ЕС и ще дава принос в европейския бюджет. Лондон иска преходният период да продължи около две години, но за да избягнат финансови усложнения, останалите 27 страни искат той да приключи на 31 декември 2020 г., когато изтича 7-годишният бюджет на съюза. Някои от 27-те страни искат преходният период да може да бъде удължаван, за да се избегне твърде рязък разрив, но Франция не е съгласна. Преговорите по въпроса може да се окажат по-сложни, тъй като залозите са много големи, смятат наблюдатели, цитирани от АФП.", "date": "2018.01.29", "title": "ЕС определя днес позицията си за преходния период след Брекзит"}
{"url": "https://www.dnevnik.bg/na_put/2018/01/29/3120035_brazilecut_koito_jivee_v_piasuchen_zamuk/", "text": "Вече 22 години бразилецът Марсиу Матолиаш живее в пясъчен замък на плажа, разказва Би Би Си. Заради обиталището си 44-годишният скулптор е наричан още Крал Марсиу и е една от атракциите на плажа в луксозния квартал Бара да Тижука на Рио де Жанейро. Когато завали дъжд, замъкът пада, а крал Марсиу започва строителството нанаво и е въпрос единствено на лични умения и въображение, за да стане домът му шедьовър. Казва, че е повлиян от творчеството на архитектите Оскар Нимайер и Антонио Гауди. \"Харесва ми този ефимерен начин на живот, защото оставам неподвластен на вещите, притежавам толкова, колкото ми е нужно\", разказва Крал Марсиу. Освен строителството на пясъчни замъци, поддържа пункт за размяна на книги. Препитава се от спомоществувания. Например, желаещите да снимат замъка му са поканени да оставят скромна лепта в предназначена за това кутия.", "date": "2018.01.29", "title": "Бразилецът, който живее в пясъчен замък"}
{"url": "https://www.dnevnik.bg/zdrave/2018/01/29/3120290_dostignat_e_pikut_na_gripnata_epidemiia_obiavi/", "text": "За четвъртата седмица на тази година леко намаляване на броя на болните от грип, което означава, че е достигнат пикът на епидемията, каза днес по БНТ директорът на Националния център по заразни и паразитни болести проф. Тодор Кантарджиев. Той обяви, че при 139 хиляди болни през седмицата 15-21 януари, през миналата са 120 хиляди. Към момента  грипна епидемия е обявена в шест области  на страната. Проф. Кантарджиев допълни, че едва другата седмица ще може да се каже дали това ще доведе до рязък сmад и до отмиране на епидемията. Експертът допълни, че от началото на годината от грип са боледували около 400 хиляди души. Проф. Тодор Кантарджиев изчисли, че при толкова болни, още около милион и половина са придобили имунитет, така че към момента вече около 2 млн. българи вече са придобили имунитет. Директорът на центъра за заразни и паразитни болести допълни, че 84% от случаите са за грип тип Б \"Ямагата\", по което България се различавала от Европа. Попитан дали има риск на втора вълна от болестта, проф. Кантарджиев обяви, че е трудно да се каже от сега.", "date": "2018.01.29", "title": "Достигнат e пикът на грипната епидемия, обяви директорът на центъра за заразни болести"}
{"url": "https://www.dnevnik.bg/evropa/2018/01/29/3120284_i_finlandiia_iska_es_da_se_otkaje_ot_liatnoto_chasovo/", "text": "Финландия призова Европейския съюз да се откаже от лятното часово време и местенето на стрелките на часовника по два пъти в годината, за да се използва по-пълноценно дневната светлина, предаде \"Ройтерс\", цитирана от БТА. Европейската комисия обаче не дава особени признаци, че бърза да изпълни това искане и само потвърди, че продължава дългосрочното преразглеждане на директивата за лятното време от 2001 г. Изследване на Еврокомисията от 2014 г. установи, че преобладаващата част от страните членки са доволни от сегашното положение. Проблемът на Финландия, е че в края на декември денят в Хелзинки - най-северната от столиците в ЕС - трае по-малко от шест часа. Политиците твърдят, че местенето на стрелките с час напред през март, а после обратно през октомври се отразява отрицателно на съня и работата на хората и може да причини трайни здравни проблеми. Подобно на съседите си в района на Балтийско море Финландия понася неудобства поради различното часово време в сравнение с другите си съседи - Русия, Беларус и Украйна, които се отказаха от лятното време след решението на Москва от 2011 г. Практиката за местене на стрелките като средство за пестене на електроенергия и пари стана популярна в много страни по време на енергийните кризи през 70-те години на миналия век. За да сложи край на вариациите в различните страни, през 90-те години ЕС уеднакви политиката в това отношение и сега всички страни членки местят стрелките с един час напред по Гринуич в последната неделя на март и ги връщат в последната неделя на октомври, припомня \"Ройтерс\". В края на миналата година  подобрен призив отправи и Литва . Тогава страната заяви, че ще поиска от Европейския съюз да отмени закона за смяна на часовото време, защото за повечето хора е неприятно два пъти в годината да трябва да местят стрелките на часовниците си.", "date": "2018.01.29", "title": "И Финландия иска ЕС да се откаже от лятното часово време"}
{"url": "https://www.dnevnik.bg/razvlechenie/2018/01/29/3120277_bruno_mars_triumfira_na_nagradite_grami_hilari_klintun/", "text": "Американският ритъм енд блус певец   взе шест награди \"Грами\" на снощната церемония в \"Медисън скуеър гардън\", включително в категорията най-добър албум на годината. Неговият \"24K Magic\" победи сочените за фаворити Damn на Кендрик Ламар, взел 5 други грамофончета, и \"4:44\" на Джей Зи, и отне  шанса на хипхопа да вземе заветния приз  за пръв път от 14 години. Роденият на Хаваите Марс получи още призовете за песен на годината и за запис на годината, както и наградите в категорията R&B.  , който започна вечерта като фаворит с 8 номинации, не взе нищо и реши да не пее на церемонията, предадоха \"Ройтерс\" и БТА.  получи пет награди, включително за най-добра рап песен, най-добро рап изпълнение и най-добро музикално видео. В поп категориите доминира   с най добър албум с поп вокал за албума \"Divide\" и най-добро поп соло за песента \"Shape of You\". 26-годишният Шийран, който не присъства на церемонията в Ню Йорк, бе номиниран заедно с Лейди Гага, рок групата \"Колдплей\" и Кеша. A Deeper Understanding на   стана рок албум на годината, а Sleep Well Beast на  бе обявен за най-добър алтернативен албум. Легендарният канадски певец и поет, който приживе не получи \"Грами\" нито веднъж, сега взе наградата за най-добро рок изпълнение за песента \"You Want it Darker\". Издадена три седмици преди смъртта му, в нея Коен пее, че е готов да срещне смъртта. Сред другите победители на вечерта бяха композиторът на филма \"Страната Ла-ла-ла\" Джъстин Хоровиц, покойната Кари Фишър за spoken word албум - аудиокнигата й \"Принцесата, която си водеше дневник\", и както и сатирична  песен за президента Владимир Путин . Иначе в шоуто доминираха политически теми, включително чрез изненадващата поява на бившият кандидат за президент Хилари Клинтън. Гостите на церемонията пристигнаха с бели рози в знак на солидарността си с кампанията Time's Up срещу сексуалното насилие, правата на жените и депортацията на латиноамериканските мигранти, дошли в САЩ като деца (така наречените \"мечтатели\"). По-късно на церемонията комикът и водещ Джеймс Кордън представи записано предварително шеговито \"прослушване\" за албум в категорията аудиокниги/spoken word, в който знаменитости четоха откъси от книгата за Белия дом на Тръмп \"Огън и ярост\". Сред тях бе и Хилари Клинтън. Естествено, отговорът на президентът на САЩ не закъсня - сутринта Тръмп прикани привържениците си в \"Туитър\" да информират Джей-Зи, че благодарение на неговата политика безработицата сред черните американци е \"най-ниската, регистрирана някога\", предаде Асошиейтед прес.", "date": "2018.01.29", "title": "Бруно Марс триумфира на наградите \"Грами\", Хилари Клинтън изненадващо се появи"}
{"url": "https://www.dnevnik.bg/evropa/2018/01/29/3120301_polsha_i_izrael_vliazoha_v_spor_za_proektozakon/", "text": "Полските власти са убедени, че разпространението на лъжи за Холокоста и нацистките престъпления трябва да се преследва и наказва. Това става ясно от изявление, разпратено вчера от президентската канцелария във Варшава, предаде ТАСС. Президентският дворец коментира критиките срещу приетите на 6 януари от долната камара на парламента законови поправки, криминализиращи всеки опит да се представят поляците за съучастници в нацистките престъпления, включително използването на израза \"полските лагери на смъртта\". Израелският премиер Бенямин Нетаняху отправи критики към законопроекта. \"Законът е безпочвен, категорично се противопоставям\", заяви той, допълвайки, че \"човек не може да променя историята и Холокостът не може да бъде отричан\". Лидерът на парламентарната опозиция в еврейската държава Ицхак Херцог прикани Нетаняху да отзове посланика й от Варшава за консултации. Израелското дипломатическо ведомство призова полските власти да променят текста, преди да бъде внесен за по-нататъшно утвърждаване. Работата по проекта още не е приключила. Той трябва да бъде одобрен от Сената и подписан от държавния глава, за да влезе в сила, напомни канцеларията на полския президент. \"Бихме желали да обърнем внимание, че целта на закона е да предотврати лъжите и лъжливите обвинения срещу полския народ и държавата, както директно се посочва в законопроекта. Затова, ако критиците на проекта надигат глас, загрижени единствено във връзка с истината за Холокоста, то законопроектът не е в разрез с очакванията им. Издирването и документирането на истината, също както преследването и осъждането на лъжата, са действия, насочени към една и съща цел\", се подчертава в изявлението. Полша и Израел имат общи постижения в тази сфера, например това, че ЮНЕСКО призна исторически вярното название на германския нацистки концлагер Аушвиц-Биркенау, посочва президентският офис. \"Работихме заедно по въпроса, заедно настояхме и получихме истината\", се казва в документа. \"Затова днес всеки, който използва лъжливия термин \"полски лагер на смъртта\", не само скверни паметта на жертвите, но трови истината с лъжа, което трябва да се преследва и наказва. Същевременно всеки, чиито спомени или исторически изследвания съдържат истината за престъпления и недостойно поведение с участието на поляци в миналото, има пълното право на тази истина\", добавя канцеларията на полския лидер. В петък долната камара на полския парламент - Сеймът - одобри законопроекта, който предвижда затвор за обида на полската нация, ако някогашните нацистки концлагери на окупираните полски земи по време на Втората световна война бъдат наричани \"полските лагери на смъртта\", предаде \"Асошиейтед прес\". През последните години изразът \"полски лагери на смъртта\", под които се имат предвид Аушвиц и други нацистки лагери, е бил използват в чуждестранни медии, на което Варшава реагира с остро раздразнение. Много големи международни новинарски агенции и медии разбират полската чувствителност по въпроса и са забранили този израз, но той се появява от време на време, дори в изказвания на политици. Много поляци се опасяват, че използването на подобна формулировка кара някои хора, особено от младите поколения, да правят погрешния извод, че Полша е свързана по някакъв начин с управлението на лагерите. Новият закон, който трябва да бъде одобрен и от Сената, и от президента, предвижда до три години затвор за такива случаи. /БТА", "date": "2018.01.29", "title": "Полша и Израел влязоха в спор за проектозакон, забраняващ израза \"полски лагери на смъртта\""}
{"url": "https://www.dnevnik.bg/sviat/2018/01/29/3120306_isliamska_durjava_poe_otgovornost_za_ataka_sreshtu/", "text": "\"Ислямска държава\" пое отговорност за нападението срещу военната академия в Кабул, съобщиха \"Ройтерс\" и БТА, като цитираха информационната  агенция на групировката \"Амак\" .  Най-напред атентатор самоубиец атакува армейската част, отговорна за охраната на военната академия, след което започна престрелка, която продължи и след разсъмване. Атаката започна около 4 ч. сутринта. Спецчасти са изпратени в района на академията - комплекс от около 40 хектара в Западен Кабул. Кварталът е напълно блокиран. Двама афганистански военни са убити, а 10 са ранени при атаката, извършена от петима нападатели, съобщи Давлат Вазири, говорител на министерството на отбраната, цитиран от \"Асошиейтед прес\" и \"Франс прес\". Един от тях се самовзриви, трима са убити, един е заловен жив, заяви представителят на военното министерство, като подчерта, че армейската част, охраняваща академията \"Маршал Фахим\", е била мишена на атаката, а не самата академия.  Командващият военния гарнизон Афзал Аман потвърди, че армейска част в района на академията е била атакувана с ръчни гранати.  По-рано талибаните поеха отговорност за  най-кървавия от месеци  атентат в Афганистан тази събота, при който по последни данни загиналите са над 100, а ранените - най-малко 235 души.", "date": "2018.01.29", "title": "\"Ислямска държава\" пое отговорност за атака срещу военната академия в Кабул"}
{"url": "https://www.dnevnik.bg/evropa/2018/01/29/3120309_prezidentut_na_kipur_otiva_na_balotaj_sled_purviia_tur/", "text": "Президентът на Кипър, консерваторът Никос Анастасиадис спечели първия тур на президентските избори и ще се изправи срещу кандидата на левицата Ставрос Малас на балотаж след седмица, предаде \"Франс прес\", цитирана от БТА. Според окончателните резултати от преброяването Анастасиадис е получил 35.50% от гласовете срещу 30.25% за Малас. Центристът Николас Пападопулос е трети с 25.74%. Анастасиадис, който казва, че това е последният път, в който се кандидатира за поста, представлява старата политическа гвардия на островната държава, отбелязва \"Асошиейтед прес\". По думите му именно неговият опит, политически умения и твърда ръка са приближили преговорите за обединение на Кипър толкова близо до решение.  Тези преговори в крайна сметка се провалиха през юли , но Анастасиадис обещава да възобнови процеса, ако бъде преизбран. Неговите опоненти го обвиняват, че макар да говори твърдо, той прави твърде много \"опасни\" отстъпки на кипърските турци, когато бъде притиснат по някои въпроси, като например този за имуществените права на кипърските гърци. Друга водеща тема в предизборната кампания бе икономиката, като и двамата конкуренти на Анастасиадис твърдяха, че той е смачкал средната класа със строгата тригодишна спасителна програма, до която Кипър прибягна през 2013 г., за да избегне банкрут в разгара на банкова криза. Кипър е разделен от 1974 г., когато северната му част бе окупирана от Турция в отговор на националистически държавен преврат, целящ да присъедини острова към Гърция. През 1983 г. бе провъзгласена Севернокипърската турска република (СКТР), която досега е призната единствено от Анкара. Международно признатата Република Кипър е член на Европейския съюз от 2004 г.", "date": "2018.01.29", "title": "Президентът на Кипър отива на балотаж след първия тур на изборите"}
{"url": "https://www.dnevnik.bg/politika/2018/01/29/3120270_valeri_simeonov_niama_da_spra_da_udriam_po_oligarhiiata/", "text": "Вицепремиерът Валери Симеонов обяви, че нямал данни как върви засега зимният туризъм, само за предстоящия летен сезон имал данни - от Министерството на туризма. \"90-95% от 5-звездните бази са заети. Друг е въпросът откъде Министерството на туризма има тази информация и дали това не говори за една обвързаност със собствениците на големите хотели. Бих желал министерството да се обвърже и с малките и средните собственици на хотели, защото те предлагат огромна част от туристическите услуги. Разбирате за какво говоря. Няма да спра да блъскам, да удрям върху олигархията\", декларира вицепремиерът в интервю за БНТ. \"Не съм стъпвал в Банско през последните месеци, не съм скиор, нищо не разбирам. Но съм бизнес човек, предлагам да подпомогнем бизнеса там\", каза той.  \"Обединените патриоти\" ще внесат промени в Закона за горите Симеонов пак повтори, че на концесионната зона от 2% от Пирин ще се разреши построяването само на един лифт. \"Нищо друго. Така че нямаме никакви основания за притеснения. Продължават да се разпространяват лъжи, че ще се строяло върху 48% от територията. Пълни глупости! Това е забранено както от Закона за защитените зони, така и от плана за управление и от този, който променихме, също е забранено всякакво строителство освен за водохващане на тази територия\", заяви той. \"Аз ще удържа фронта за Пирин, правителството ще удържи фронта. Зеленогушите гъски или какви бяха там - псевдозелените, да слушат внимателно сега\", заяви вицепремиерът. По думите му целта на \"природозащитниците в кавички е в закона да се вкара текст, който да бъде обжалван\", а \"това, което предлага Боян Петров, е капан\". \"Ще променим и плана за управление на Витоша само за да може - представете си - сега съществуващите лифтове да бъдат ремонтирани, обясни Симеонов. \" Всяка лопата бетон трябва да отговаря на екологичните изисквания . Ние не правим никакъв подарък на концесионера, както се лъже. Хората си плащат концесионна такса. Всичко обаче ще мине под строгите очи на българското законодателство. Нашите закони са по-сериозни, отколкото в Австрия и Швейцария\", зави Симеонов. По думите му миналата година в Швейцария върху глетчер е било разрешено построяването на 7-8-километрова писта, а в Австрия е било разрешено построяването на 16-километров лифт. \"В Унгария, където няма планини, пуснаха два лифта миналата година. В България от десет години нямаме един метър лифт, един метър писта\", заяви вицепремиерът. \"Целта на това правителство е да отвори планинския туризъм, който беше блокиран години\", обяви той. Валери Симеонов обяви, че тази седмица \"Обединените патриоти\" ще внесат промени в Закона за горите, \"които ще позволят да се изграждат всякакви спортни съоръжения без промяна на предназначението на територията под тях\". Истанбулската конвенция Симеонов коментира и ратификацията на Истанбулската конвенция, която разделя правителството, но \"няма да го обърне\". \"Това е просто един документ, който няма да бъде приет в Народното събрание нито от нас, нито от БСП, а само от ДПС, но те винаги са гласували във вреда на България\", каза той и препоръча на ГЕРБ да оттегли засега конвенцията, за да бъде проведена разяснителна кампания. \"А в нея има много полезни неща, 95% от нея са полезни\", каза Симеонов. Той добави, че спонсорирал отбор по женски бокс и не виждал нищо лошо жени да практикуват този спорт, защото \"се променят схващанията по отношение на развитието на едно момиче\". \"Човек, като види зор, се научава и да готви, какво да прави\", каза Симеонов за мъжете, които навлизали в женски професии. \"Обединените патриоти\" нямат кадри в енергийните структури В енергийния сектор продължават да съществуват корупционни схеми, защото няма контрол за взиманите решения, смята Валери Симеонов. Той  отново изрази недоволството от липсата на кадри  на \"Обединени патриоти\" в управлението, защото съгласно политическото споразумение, които е било сключено с ГЕРБ в началото на мандата, е трябвало да има пропорционално участие на кадри и на двете политически сили. \"Защото отговорността е обща\", заяви Симеонов. По думите му \"Обединените патриоти\" няма никакво участие в дружествата в енергетиката с \"три много скромни изключения - един заместник-министър и още двама души\". Симеонов заяви, че нямало да постави този въпрос, ако не е научил по думите му за \"скандално назначение в Енергийния системен оператор (ЕСО)\". \"Променен е управителният съвет в ЕСО, който трябва в предстоящ период да усвои около 500 млн, 150 млн. от които са от Европейската банка за възстановяване и развитие, за разширяване на мрежата, за студения резерв на ТЕЦ-овете и за далекопровода България - Гърция. Изведнъж се сменя целият борд на директорите. Да, изтекъл му е мандата, но без всякакво съгласуване с коалиционните партньори и това предизвика моята реакцията. Там се поставят лица, които, меко казано, са компрометирани\", заяви вицепремиерът. Симеонов твърди, че е подал сигнал в прокуратурата за една \"изключително криминална сделка\" за купуването на 2 млн. и 400 хиляди тона варовик за нуждите на ТЕЦ \"Марица-изток 2\". Симеонов заяви отново, че \"Обединените патриоти\" нямат поглед върху нито едно от енергийните дружества.", "date": "2018.01.29", "title": "Валери Симеонов: Няма да спра да удрям по олигархията"}
{"url": "https://www.dnevnik.bg/sviat/2018/01/29/3120313_makedoniia_da_reshi_za_imeto_po_modela_na_dogovora_s/", "text": "Най-добрият начин за приключване на въпроса за името на Македония е моделът на Договора за добросъседство между Скопие и София чрез консенсус между двете правителства и ратификация в парламентите. Това каза лидерът на най-голямата албанска партия в Македония и коалиционен партньор в управлението ѝ Али Ахмети в интервю за в. \"Катимерини\", цитирано от агенция МИА. Същата идея той изложи и пред македонската ТВ 24. Договорът за добросъседство, подписан миналото лято, беше ратифициран  от парламента в Скопие  на 15 януари (въпреки  съпротивата  на някои партии) и  от този в София  няколко дни по-късно. Според Ахмети правителство и опозиция имат \"историческа отговорност\", за да постигнат решение и да разчистят пътя на страната към НАТО и Европейския съюз. Едно от условията за това е решаването на  спора за името  с Гърция, в който в последните седмици се появиха няколко предложения след подновяването на преговорите на фона на недоволство  в част от гръцкото общество . Заради факта, че терминът \"Македония\" присъства във всички варианти, се очаква до милион души  да протестират в Атина  тази неделя. Лидерът на Демократичния съюз за интеграция (ДУИ) каза, че участието в преговорите трябва да цели трайно решение, за което да се опита \"конструктивно\" да ангажира опозицията. \"По-добро време от сега няма\", добави той и защити термина \"Македония\" (срещу чието включване в новото име протестира и коалиционният партньор на правителството в Атина), който според него не съдържа претенции към южната съседка на Македония. Ахмети също така предупреди, че нерешаването на проблема може да събуди \"стари амбиции на различни кръгове с архаични позиции за подялба, за нови граници на Балканите\", като прогнозира, че последиците може да са лоши \"и за Атина\". Той поиска \"градивно\" отношение и от президента на Македония Георге Иванов по въпроса с името, след като го обвини  заради отказа му  да подпише върнатия в парламента  Закон за езиците . Озаглавеното \"Решение сега, без референдум\" интервю беше публикувано ден преди посещение на медиатора в спора за името Матю Нимиц в Македония и Гърция дни след като премиерите на двете страни  Зоран Заев и Алексис Ципрас  се разбраха за отстъпки и издигане на преговорите до ниво външни министри. Преди визитата на Нимиц, чиято първа спирка е Атина, Ципрас  проведе серия срещи  с политици и  църковни представители  в опит да издейства подкрепата им за обща правителствена позиция.", "date": "2018.01.29", "title": "Македония да реши за името по модела на договора с България, призова най-голямата албанска партия"}
{"url": "https://www.dnevnik.bg/video/2018/01/29/3120346_video_pesen_za_putin_vze_grami/", "text": "Сатиричната песен \"Путин\" на американския композитор и изпълнител Ранди Нюман, посветена на руския президент Владимир Путин, бе отличена с награда \"Грами\"  на снощната церемония , предаде \"Франс прес\", цитирана от БТА. Наградата е в сравнително неизвестната категория \"Най-добър аранжимент, инструментали и вокал\". Песента е замислена като ироничен химн в прослава на руския президент, който ще се яви на избори за четвърти мандат и ако ги спечели, ще остане на власт до 2024 г., отбелязва АФП. Пред сайта \"Пичфорк\" артистът, който има седем грамофончета и два оскара за песни, обясни, че я е написал далеч преди Доналд Тръмп да стане президент, а Русия - тема на всекидневни дискусии заради намесата в американските избори. Тя е вдъхновена от фотографиите, разпространявани от пресцентъра на Кремъл. \"Путин може да захранва ядрен реактор с лявото полукълбо на мозъка си. Когато си свали ризата, подлудява жените\", пее 74-годишният Ранди Нюман. В края на песента подема женски хор, който представлява гласа на руския народ: \"Вие ще ни отведете в обетованата земя.\" Певецът отвръща: \"Прави сте, защото аз съм мъжът Путин (Putin Man).\" Ранди Нюман е получавал шест пъти награди \"Грами\" и два пъти \"Оскар\". Автор е на песента \"Обичам Лос Анджелис\" (\"I Love L.A.\") и на една от песните във филма Toy Sory, но също и на сатирични песни, добавя АФП. ", "date": "2018.01.29", "title": "Видео: Песен за Путин взе \"Грами\""}
{"url": "https://www.dnevnik.bg/bulgaria/2018/01/29/3120331_danuchni_i_mvr_po_sledite_na_skupi_imoti_i_luksozni/", "text": "Прокуратурата ще провери средствата на всички български граждани в страната, които са придобили имоти на стойност над половин милион лева или луксозни автомобили. Проверката е разпоредена от главния прокурор Сотир Цацаров, информира пресцентърът на държавното обвинение. През 2015 г. и 2016 г. 245 души са придобили недвижими имоти на стойност от 500 до 800 хил. лв., а 120 са придобили имоти на стойност над 800 хил. лв., се казва в съобщението на прокуратурата. Информацията е дошла от НАП. В писмото на държавното обвинение се посочва още, че на територията на страната се управляват 50 автомобила \"Майбах\", 193 автомобила \"Бентли\", 31 автомобила \"Ламборджини\", 68 автомобила \"РолсРойс\" и 93 автомобила \"Ферари\". Тази справка е дошла от МВР. В нея се посочва, че срещу част от собствениците на тези коли има заявителски материали в полицията за евентуални престъпления от общ характер, включително за извършени данъчни престъпления и измами. След справките от МВР и НАП Цацаров е разпоредил на прокуратурите да предприемат действия на територията на цялата страна. За \"управляващите луксозни автомобили\" Прокуратурата е възложила на изпълнителния директор на НАП извършването на данъчни проверки по предоставените от МВР данни, при които да се установят най-малко: - датата на придобиване и стойността на автомобила. Като се изискат договор за покупка, фактура или митническа декларация - произходът на паричните средства за закупуването на автомобила. Данъчните инспектори ще трябва и да анализират получените доходи, за да се установи наличието на средства за придобиването на автомобилите. При деклариране на заеми ще се изследва произходът им, както и дали са декларирани по Закона за данъците върху доходите на физическите лица. Проверката ще трябва да анализира и доколко посочената цена на придобиване на колите съответства на действителните пазарните цени към момента на сделката. Ако данъчните установят, че колата се управлява от друг човек, различен от собственика, ще изискват информация за основанието за предоставянето ѝ, времето за предоставяне, както и дали ползвателят е предоставил нещо насреща заради ползването на автомобила. За \"придобилите недвижими имоти на стойност над 500 хил. лв.\" Отново на изпълнителния директор на НАП е възложено извършването на данъчни проверки на хората, които през 2015 г. и 2016 г. са придобили имоти на стойност над 500 хил. лв. Данъчните ще трябва да анализират получените доходи, за да установят наличието на средства за придобиването на тези имоти. Възложени са проверки и на органите на МВР, които трябва да съберат данни за продавачите на имотите, кога и къде са извършени сделките, има ли свързани лица, фирми и тяхната дейност, декларирани доходи, извършени разходи, банкови сметки, движението на проверяваните средства по банковите сметки и др.", "date": "2018.01.29", "title": "Данъчни и МВР по следите на скъпи имоти и луксозни автомобили"}
{"url": "https://www.dnevnik.bg/sviat/2018/01/29/3120348_ruski_profili_v_tuitur_sa_spodelili_suobshteniia_na/", "text": "Свързани с Русия ботове са споделили публикации на американския президент Доналд Тръмп в \"Туитър\" около 470 000 пъти в последните месеци на предизборната надпревара. Това казва компанията - собственик на социалната мрежа, в документи, изпратени в Конгреса в края на миналата седмица. В  документите , цитирани от \"Блумбърг\", се отбелязва, че автоматичните профили са отговаряли за за около 4% от всички споделяния между 1 септември и 15 ноември. Делът е по-малък, отколкото очакваха някои политици в Съединените щати. Числото обаче е в пъти по-голямо от споделянията на съобщения на основния опонент на Тръмп, Хилъри Клинтън, от свързани с Русия автоматични профили - около 50 000 пъти. Въпросните профили също така са отговаряли за между 48 и 73% от споделянията на туитове на  \"Уикилийкс\"  през същия период. През лятото в хода на кампанията организацията публикува имейли от сървъри на Демократическата партия. Също така \"Туитър\" идентифицира около 2.12 милиона автоматизирани, свързани с изборите туитове от \"руски\" профили, получили около 455 милилона импресии в първите седем дни след публикацията им. Броят импресии е значително по-голям от по-рано обявения от \"Туитър\". Неавтоматизирана обаче е работата на профили от Агенцията за интернет изследвания - т. нар.  \"фабрика за тролове\"  - опитвали да се свържат с журналисти и влиятелни потребители на социалните мрежи чрез споменавания, казва \"Туитър\". Според \"Блумбърг\" десетки профили, свързани с агенцията, са се маскирали като местни американски новинарски източници с общо над половин милион последователи. Информацията, предадена от \"Туитър\", е в отговор на  изслушването  пред комисия към Сената в края на октомври за начина, по който големите социални мрежи са били манипулирани по време на предизборната кампания.", "date": "2018.01.29", "title": "\"Руски\" профили в \"Туитър\" са споделили съобщения на Тръмп 470 000 пъти преди изборите"}
{"url": "https://www.dnevnik.bg/biznes/2018/01/29/3120414_rabotodatelite_shte_potestirat_sreshtu_cenite_na_toka/", "text": "Национално представителните работодателски организации определиха 28 февруари - сряда, за ден на протеста срещу поскъпването на електроенергията при търговията на едро. Първоначалното намерение беше да се протестира в началото на месеца. Решението е на Асоциация на индустриалния капитал в България, Българската стопанска камара, Българската търговско-промишлена палата и Конфедерацията на работодателите и индустриалците в България и се подкрепя както от браншовите организации, членуващи в тези съюзи, така и от синдикалните организации в участващите в протеста компании, както и от синдиката \"Защита\". Миналата седмица четирите организации  сезираха Комисията за защита на конкуренцията  за поскъпването и поискаха разследване дали се нарушава конкуренцията. Национално представителните работодателски организации призовават всички фирми, неправителствени организации и граждани, които не одобряват наглото манипулиране на пазара и спекулативното повишение на цената на електроенергията, да се включат в протеста, се казва в съобщението на стопанската камара, която на ротационен принцип председателства сдружението на работодателските съюзи. ", "date": "2018.01.29", "title": "Работодателите ще потестират срещу цените на тока след месец"}
{"url": "https://www.dnevnik.bg/evropa/2018/01/29/3120423_krai_na_velikobritaniia_v_es_elate_vuv_franciia_zaiavi/", "text": "Свършено е с присъствието на Великобритания в Европейския съюз, заяви днес в Токио френският министър на външните работи Жан-Ив льо Дриан, цитиран от \"Франс прес\" и БТА. На конференция в края на четиридневната си визита в Япония френският министър посочи, че снощи се е срещнал с ръководители на японски компании, а днес ще разговаря с други предприемачи, за да представи пред тях предимствата на Франция. Що се отнася до по-нататъшното присъствие на Великобритания в ЕС, Льо Дриан заяви, че с това е свършено. \"Тъй като усетих, че някои си казват \"може би\". . . Не! Свършено е!\", възкликна той, предизвиквайки смях сред аудиторията от дипломати, студенти, гимназисти и журналисти във френско-японския културно-изследователски център в Токио. \"Японските компании ще трябва може би да си направят заключения. През март 2019 г. ще настъпи краят!\", допълни френският дипломат. Японските банки бяха сред първите, реагирали след решението на референдума от юни 2016 г. за излизане на Обединеното кралство от ЕС, припомня АФП. През юли 2017 г. \"Сумитомо Мицуи файненшъл груп\" (Sumitomo Mitsui Financial Group) обяви създаването на банков филиал във Франкфурт като част от подготовката за Брекзит. Други европейски финансови центрове, сред които Париж, Дъблин и Амстердам, удвоиха усилията си да привлекат лондонските компании. \"Разбира се, аз бих искал Франция да приеме възможно най-много японски компании, но самите японски компании трябва да направят своя избор... а ние трябва да им кажем \"да, край на Великобритания, ето какво ви предлагаме ние: история, професионална квалификация, образование, възстановена конкурентоспособност, нашата атрактивност\", подчерта Льо Дриан. През последните седмици високопоставени лица в ЕС, сред които  председателите на Европейската комисия Жан-Клод Юнкер  и  на Европейския съвет Доналд Туск , заявиха, че вратите на ЕС остават отворени, ако Великобритания промени мнението си за Брекзит. През уикенда еврокомисарят по икономическите и финансовите въпроси Пиер Московиси направи подобно изказване. \"Съжалявам за този вот (за Брекзит, бел. ТАСС), но го уважавам\", каза еврокомисарят. \"Ако Великобритания пожелае да промени мнението си, чудесно. Вратите (на ЕС) са отворени\" пред Лондон, добави той.", "date": "2018.01.29", "title": "Край на Великобритания в ЕС, елате във Франция, заяви министър пред японски компании"}
{"url": "https://www.dnevnik.bg/bulgaria/2018/01/29/3120375_prokuraturata_izpuska_dori_osudenite_sus_sporazumenie/", "text": "Прокуратурата изпуска да вкара в затвора дори осъдените със споразумение - т.е. тези обвиняеми, които са се явили лично в съда, за да подпишат сделката си с прокуратурата, и наказанието им веднага е влязло в сила. Тоа съобщава  в. \"Сега\" , като проверката на изданието показва, че се издирват хора, чиито присъди са влезли в сила преди повече от 10 години.  Наскоро главният прокурор Сотир Цацаров обяви  началото на проверка на всички неизпълнени присъди  в страната. Повод за тази ревизия беше случаят в Нови Искър, при разследването на който се оказа, че основният заподозрян не е бил открит осем години, за да бъде вкаран в затвора. Миналата седмица говорителката на Цацаров Румяна Арнаудова съобщи, че в държавното обвинение има информация за над 500 души с влезли в сила присъди, които са се укрили. Тя уточни, че данните са непълни. Проверка на \"Сега\" в прокуратури в страната показва, че окръжната прокуратура Русе издирва 36 осъдени. Сред тях е Й. И. Й. През януари 2011 г. той е осъден от районния съд във Враца на 10 г. затвор за длъжностно присвояване. Й. Й. е бил магазинер на лавката във Врачанския затвор, откъдето е присвоил пари и вещи за близо 6000 лв. В окръжната прокуратура в Добрич имат данни за изчезнали 17 осъдени. Сред тях е Дмитрий Георгиев, който на 20 юли 2010 г. сключва споразумение с районната прокуратура в града за наказание от три месеца затвор и 100 лв. глоба за това, че шофирал след употреба на алкохол. И макар да е бил в съдебната зала, за да подпише споразумението, Георгиев изчезва и още не е открит. От делото става ясно, че преди това за кратко е бил задържан, а после му е нареден домашен арест.  Сходен е казусът и на Галин Денков. Неговото споразумение с прокуратурата е одобрено от районния съд във Варна на 10 юли 2017 г. Той е признат за виновен за притежание на 0.17 г хероин. Съгласил се е да влезе за 5 месеца в затвора, но да не плаща глоба. Присъдата така и не е изпълнена. В списъка на окръжната прокуратура в Кюстендил има 24-ма души. Сред тях са Ангел Христов и Пламен Галев, т.нар. Братя Галеви. Те имат пет годишни присъди за организиране на престъпна група за рекет и изнудване. Наказанието им влезе в сила през май 2012 г., но те се укриха. И.Ю., който от март 2006 г. има присъда от 17 г. и половина и 250 хил. лв. глоба за производство на наркотици в големи размери, също е в неизвестност. В справката на Софийската военна прокуратура е бившият полицай Александър Вълков. През септември 2015 г. той беше осъден на седем години затвор за убийство. И макар че лично чу присъдата си на последна инстанция, беше оставен да избяга.", "date": "2018.01.29", "title": "Прокуратурата изпуска дори осъдените със споразумение"}
{"url": "https://www.dnevnik.bg/bulgaria/2018/01/29/3120417_policai_osudiha_prokuraturata_dopusnala_da_budat/", "text": "Двама действащи и един бивш полицай са осъдили прокуратурата зарази неправомерното изнасяне на личните им данни. Държавното обвинение е глобено с 20 хил. лв. след окончателното решение на Върховния административен съд, съобщава \"Нова телевизия\". Бившият служител на МВР Димитър Радичев и колегите му Георги Илчевски и Атанас Параскосов са разследвали психично болен мъж с криминално минало - Васил Недялков. Конкретният повод са били заплахи към хотелиери в Чепеларе от Недялков, който е разследван и преди - за блудство, педофилия и финансови измами. Никога не е бил осъждан. След последното разследване срещу него обаче той се е сдобил с личните данни на полицаите, които е публикувал на много места в интернет - три имена, ЕГН-та, адреси и телефонни номера. Започнали са и заплахи срещу служителите на реда. Данните е получил, след като наблюдаващият прокурор му е разрешил да се запознае с материалите по делото срещу него - което право Недялков има по закон, но там са били всички данни на разследващите го полицаи. Междувременно Комисията за защита на личните данни е прехвърлила на прокуратурата отговорността за теч в интернет на имена, ЕГН-та, мобилни номера и адресите на повече от 9400 бивши и настоящи ученици и над 2100 родители и учители на Професионалната гимназия по икономика в Сливен, информира в. \"Сега\". След сигнал на гражданин в края на миналата година до комисията тя е установила, че администратор на базата от данни е \"Център за обучение на педагогически специалисти\" ЕООД, регистриран и като администратор на лични данни. Отговорното дружество обаче се е усетило късно за изтичането на чувствителни данни и това, което направило, е да \"предприеме анализ на случая\", както и инициативата да сигнализира прокуратурата. Според отговора на комисията до гражданина, подал сигнала, дружеството е поддържало за нуждите на администрацията на гимназията в Сливен електронна система \"Феникс\", която подпомагала връзката между училищната администрация и родителите. \"На 28.11.2017 г. системата е регистрирала необичайно голям брой влизания от потребители, направени чрез въвеждане на потребителско име и парола. На същата дата дружеството моментално е преустановило достъпа до системата, за да предотврати нерегламентирано влизане.\" Пред в. \"Сега\" обаче подателят на сигнала е обяснил, че до ограничаването на достъпа до платформата не е имало никакво изискване за име и парола. \"Всеки с връзка към този домейн виждаше директно файловете и можеше да ги сваля свободно\", коментира той. През ноември миналата година от министерството на образованието допуснаха, че става дума за злонамерен пробив в системата.", "date": "2018.01.29", "title": "Полицаи осъдиха прокуратурата, допуснала да бъдат заплашвани от разследван"}
{"url": "https://www.dnevnik.bg/bulgaria/2018/01/29/3120448_recepta_za_uspeh_na_novoto_rabotno_miasto/", "text": "Откривате перфектното работно място, кандидатствате, викат ви на интервю, а накрая подписвате договор и започвате. Поздравления за добре свършената работа! Може би е време да отпуснете малко напрежението и да отпочинете седмица, две – все пак вече сте наети. Това обаче е най-голямата грешка, която може да допуснете в този момент. Всъщност точно първите 30 дни от  постъпването ви в нова компания  са решаващи за бъдещото ви кариерно развитие там. Точно този първи месец е неделима част от самото интервю, което вие всъщност си мислите, че сте оставили далеч назад. Но как да направите добро впечатление и наистина да докажете, че сте точният човек за позицията? Като за начало е хубаво да покажете, че сте комуникативна личност. Запознайте се с целия екип и въобще с хората, с които се срещнете в компанията. Това прави доста добро впечатление. Всеки работодател цени точните и сериозни хора, затова не закъснявайте. Старайте се да спазвате работното време стриктно. Опитайте след първата седмица да си изградите и своя  организация на  служебните задачи . Добър начин да навлезете в работната атмосфера е, като останете няколко пъти по-дълго в офиса, отколкото трябва. В голяма част от компаниите новите служители минават нещо като  начално обучение , което трае седмица или две. Не пренебрегвайте тези уроци и се опитайте да попиете всичко, което ви кажат. Онова, което не може да запомните, си запишете. Ако пък нещо не ви е ясно, не се срамувайте да попитате. Първият месец на новото работно място е времето, когато трябва да покажете вашите умения и професионализъм, да се докажете и наистина да впечатлите както вашите колеги, така и шефа. Ако пък все още не сте открили подходящото място, разгледайте актуалните обяви на  Karieri.bg : търси  Mergers and Acquisitions Experts търси  Junior Accountant / Accountant  търси  .NET, C# Developer (Nicosia, Cyprus)  търси  Project Manager търси  Trainee at EVN TSEE търси: ICT (Information Communication Technology) Associate Senior Executive Associate, G-6, Fixed-term търси  Координатор \"Логистика и безопасност на храните\" търси  Specialist Purchase Electronic Components търси  OTC Product Manager търси  Marketing Manager (OTC Products) търси  Директор \"Правна програма\" търси  Media Planner търси  Executive Search Advisor търси  Manager Business Development & Client Relations търси  Business Analysis Professional", "date": "2018.01.29", "title": "Рецепта за успех на новото работно място"}
{"url": "https://www.dnevnik.bg/photos/2018/01/29/3120362_fotogaleriia_shouto_na_nagradite_grami/", "text": "Юбилейните 60-и награди \"Грами\" бяха раздадени снощи в \"Медисън скуеър гардън\" в Ню Йорк. Водещ бе комикът Джеймс Кордън, а големият победител - ар енд би изпълнителят от Хаваите Бруно Марс, който   противно на очакванията, че това ще бъде  . На снимката: изпълнението на Кендрик Ламар.", "date": "2018.01.29", "title": "Фотогалерия: Шоуто на наградите \"Грами\""}
{"url": "https://www.dnevnik.bg/bulgaria/2018/01/29/3120452_cacarov_ne_e_suglasen_dannite_ot_globata_za/", "text": "Главният прокурор Сотир Цацаров не е съгласен данните от наказателното постановление, с което му беше  наложена глоба от 300 лева  за неподаване в срок на имуществената си декларация пред Инспектората на Висшия съдебен съвет, да бъдат публични. Това съобщава в. \"Сега\", позовавайки се на отговор от съдебния инспекторат. Той гласи: \"Сотир Стефанов Цацаров е изразил своето изрично писмено несъгласие за предоставяне на исканата информация.\" Информацията е обществена, но главният съдебен инспектор Теодора Точкова е поискала съгласие от Цацаров, защото данните го засягат. Информацията, която не се отнасят към интересите на третото лице, вече са огласени на сайта на инспектората - номерът на наказателното постановление, датата на издаването му и размерът на глобата му. Съдебният инспекторат глоби главният прокурор с минималната възможна санкция от триста лева, защото беше подал в срок имуществената си декларация но пред Сметната палата, вместо пред инспектората.", "date": "2018.01.29", "title": "Цацаров не е съгласен данните от глобата за декларацията му да са публични"}
{"url": "https://www.dnevnik.bg/bulgaria/2018/01/29/3120424_za_sedem_godini_sushtestvuvane_komisiiata_za_konflikt/", "text": "За 7 години съществуване Комисията за предотвратяване и установяване на конфликт на интереси (КПУКИ) е самоинициирала едва 48 производства. Това се разбира от годишния доклад на органа, който обобщава работата му от създаването през 2011 до януари 2018 г., информира в днешния си брой в. \" Сега \". От седмица комисията е закрита, а съставът ѝ трябва да се интегрира в новия антикорупционен орган след  окончателното приемане на Закона за противодействие на корупцията и за отнемане на незаконно придобитото имущество .  Основният източник, чрез който комисията е събирала данни за конфликт на интереси, са сигнали в медиите. \"И през 2017 г. продължи да се прилага практиката за системен медиен мониторинг, като въз основа на сключен договор с БТА ежедневно се получава информация за публикации на тема \"конфликт на интереси\". Комисията ежеседмично разглежда доклади за резултатите от мониторинга и при съмнение се самосезира. Основният източник на данни, които са повод комисията да приеме решения за образуване на производство, са от осъществявания медиен мониторинг и от събрани доказателства по производства, образувани по сигнали и по информация от медиите\", се казва в доклада. За целия 7-годишен период КПУКИ е образувала 1988 дела. От тях 1889 са след подаден сигнал от граждани, фирми или държавни институции, а 51 са по искане на самите проверявани. За цялото си съществуване КПУКИ е постановила едва 601 решения. 1219 от казусите е приключила с прекратяване на производството. Комисията е разгледала сигнали срещу 2478 души на висши длъжности. Сред тях има един президент, твърди комисията. В. \"Сега\" припомня, че те всъщност са двама - Георги Първанов, при когото не беше открит конфликт, и Росен Плевнелиев, чиято проверка беше прекратена. Проверявани са били още 30 депутати, премиер, вицепремиери, министри, съдебни шефове, областни, кметове и пр. От доклада не се разбира за кои от тях е установен конфликт на интереси. Иначе от създаването й комисията е наложила глоби на стойност 2.19 млн. лв. Поради непълния си състав от 2013 г. в 65 случая комисията не е успяла да вземе решение поради липса на мнозинство от поне три от пет гласа. Тогава след скандал за политически поръчки напусна бившият шеф Филип Златанов, който бе и осъден. Освободи се и мястото на Сабрие Сапунджиева, а парламентът така и не назначи хора на двата поста. Това е послужило като основание за прекратяване по давност на редица казуси, в които очевидно има конфликт на интереси, признава комисията. Според отчета освен тримата ѝ членове - и.д. председателят Николай Николов, Катя Станева и Паскал Бояджиев, в нея са работили 31 служители.  Почти всяка година издръжката комисията е струвала над 1 млн. лв. А отчетените приходи за миналата година са едва 46 598 лв. След влизането в сила на новия антикорупционен закон бяха отменени законите за конфискацията, за конфликт на интереси и за публичност на имуществото на лицата на висши държавни постове. До създаването на новия мегаорган, който ще прилага новоприетия закон, и на правилника за дейността му не е ясно какво ще вършат КПУКИ, БОРКОР, звеното от Сметната палата, отговарящо за имуществото на служителите по високите етажи, и антикорупционната дирекция на ДАНС, които действаха по отменените нормативи. ", "date": "2018.01.29", "title": "За седем години съществуване комисията за конфликт на интереси е започнала сама 48 проверки"}
{"url": "https://www.dnevnik.bg/sviat/2018/01/29/3120383_feisbuk_obiavi_principite_si_za_poveritelnost_zaradi/", "text": "Фейсбук\" за пръв път обяви принципи за поверителност, с които потребителите могат да контролират достъпа до информацията си, и мерки, за да им обясни какви възможности за това предлага социалната мрежа. \"Признаваме, че хората използват \"Фейсбук\", за да се свързват, но не всеки иска да споделя всичко с другите - включително с нас. Важно е да имате избор как да се използват данните ви\", написа Ерин Игън, най-високопоставеният служител на компанията,  в публикация , появила се на сайта рано тази сутрин и представила принципите. Със съобщението социалната мрежа с над 2 милиарда потребители се подготвя за ефекта от новите правила на Европейския съюз за защита на личните данни. Те влизат в сила на 25 май и се очаква, че гражданите  ще имат по-добра видимост  кой и как използва личната им информация.  Очаква се това да е най-голямата промяна в правилата за защита на личните данни от създаването на интернет насам. Вероятно най-важната промяна е фактът, че новото законодателство ще се прилага и върху компании, които са базирани извън ЕС, но  обработват личните данни на европейски граждани . (Какво се променя с Общия регламент за защита на личните данни, GDPR,  можете да прочетете тук ). Инструменти за поверителност \"Искаме да се уверим, че знаете откъде да   си и как да я настройвате\", отбелязва \"Фейсбук\" и дава за пример  инструмента за подбор  с кого споделя потребителят, като това може да се решава за всяка публикация. \"Още от началото\" в продукти на \"Фейсбук\" се вграждат настройки за поверителността на всяко ниво на разработка \"с указания от експерти в области като защита на данни и лични настройки\", отбелязва компанията. Публикацията предлага използване на инструменти за сигурност като   (например чрез имейл и телефонен номер), които биха подобрили сигурността, но добавя, че системата за сигурност на \"Фейсбук\" работи със скорост милиони обороти в секунда, \"за да улавя заплахите автоматично и да ги премахва още преди да са достигнали\" до потребителя. Кой притежава информацията \"Вие притежавате информацията, която споделяте във \"Фейсбук\". Това означава, че   и с кого го споделяте и може да променяте решението си\",  се обяснява  в принципите. Именно за това служи възможността да се изтрие всяка публикация. При премахване от потребителите тези данни се изтриват и от сървърите на \"Фейсбук\", а и \"можете  , когато искате\", продължава съобщението. Повече обяснения  Компанията ще надгражда политиките за  управление на данни , изложени в отделна публикация, като предлага   за ежедневната употреба на \"Фейсбук\". \"Инвестираме в изследвания и работа с експерти отвъд \"Фейсбук\" включително дизайнери, разработчици, специалисти по поверителността и регулатори.\" Ще се публикуват и  , които ще показват на потребителите как да управляват данните си и да контролират кой има достъп до информацията им, казва Игън. На потребителите ще се обяснява и  , които \"Фейсбук\" използва, за да им показва реклами, как да трият стари публикации и какво става с данните им, когато изтрият профила си, отбелязва \"Ройтерс\" На потребителите  ще се напомня  да \"  за поверителност\", за да се гарантира, че се чувстват комфортно, споделяйки определени данни за себе си, или да въведат промени, ако не желаят да го правят. Отчетност На потребителите ще се помага да разберат какво точно се случва с данните им, как те се съхраняват и как се подобрява контролът. Ще се работи за повишаване на отчетността пред регулаторите и с тях, както и с експерти и представители на законодателни органи, ще се провеждат срещи, за да се подобрят практиките и политиките в работата с данни. Принципите са отделни от потребителските условия, с които всеки трябва да се съгласи при създаване на профил. Миналата седмица главният оперативен директор на \"Фейсбук\" Шерил Сандбърг обяви, че компанията ще даде възможност на потребителите  по-лесно да защитават личните данни , свързани с профилите им в социалната мрежа. Тя обясни, че ще бъде създаден \"нов център  за неприкосновеност  на глобално ниво\", който \"ще събере на едно място основните настройки на \"Фейсбук\" и ще направи управлението на личните данни по-лесно\".", "date": "2018.01.29", "title": "\"Фейсбук\" обяви принципите си за поверителност заради новите правила за личните данни"}
{"url": "https://www.dnevnik.bg/biznes/2018/01/29/3120464_godinata_zapochna_s_podobriavane_na_biznes_klimata/", "text": "През януари 2018 г.   се повишава с 2.6 пункта спрямо декември 2017 г., съобщи Националният статистически институт (НСИ). Подобрение на стопанската конюнктура е регистрирано в промишлеността и сектора на услугите, докато в строителството и търговията на дребно показателят остава приблизително на нивото си от предходния месец. Мениджърите във всички сектори очакват цените да останат непроменени, единствено в услугите част от предприемачите имат нагласи за повишение, но те са малцинство. Несигурната икономическа среда се посочва за пореден път сред трите спънки за дейността във всички сектори. Мениджърите на индустриалните предприятия изтъкват като проблем недостига на работна ръка, а в останалите сектори на преден план излиза конкуренцията.  Съставният показател \"бизнес климат в промишлеността\" нараства с 3.8 пункта в резултат на по-оптимистичните оценки и очаквания на промишлените предприемачи за бизнес състоянието на предприятията. Подобряват се и прогнозите им за производствената активност през следващите три месеца, но не и за износа.  През януари средното натоварване на мощностите е с 1.3 пункта над нивото от октомври 2017 г. и достига 76.8%, но с оглед на очакваното търсене през следващите месеци се предвижда недостиг от мощности. Основният фактор, ограничаващ развитието на бизнеса, продължава да бъде несигурната икономическа среда, следван от недостига на работна сила. Очакванията на мениджърите са през следващите три месеца цените да останат непроменени.  През януари 2018 г. съставният показател \"бизнес климат в строителството\" запазва приблизително нивото си от предходния месец. Анкетата регистрира леко влошаване в оценките на строителните предприемачи за бизнес състоянието на предприятията, докато очакванията им за следващите шест месеца са по-благоприятни. В следващата половин година шефовете на строителните компании очакват и увеличение на новите поръчки в строителството и в резултат засилване на дейността в краткосрочен план. Несигурната икономическа среда, конкуренцията в бранша и недостигът на работна сила са основните пречки за развитието на дейността, като през последния месец се наблюдава засилване на неблагоприятното им въздействие. Търговия на дребно В анкетата на НСИ търговците са подобрили оценките си за сегашното състояние на дружествата им и са отчели увеличение на продажбите през предновогодишното тримесечие. Влошават се обаче очакванията за продажбите за януари - март, затова и поръчките към доставчиците намаляват. Факторите \"конкуренция в бранша\", \"недостатъчно търсене\" и \"несигурна икономическа среда\" продължават да са основните проблеми за развитието на бизнеса. Подобрението на бизнес климата в услугите за месец е с 4.9 пункта. Оптимизмът на мениджърите се подхранва както от състоянието на компаниите, така и от настоящото търсене и прогнозите за бъдещето.  Конкуренцията в бранша и несигурната икономическа среда затрудняват в най-голяма степен дейността в сектора, въпреки че е отчетено намаление на негативното им влияние.", "date": "2018.01.29", "title": "Годината започна с подобряване на бизнес климата"}
{"url": "https://www.dnevnik.bg/sport/2018/01/29/3120468_problem_s_novite_butilki_za_subirane_na_probi_pritesni/", "text": "Световната антидопингова агенция (WADA) е започнала разследване на възможен проблем с новите бутилки за събиране на проби. От организацията съобщиха, че те може би са податливи на ръчно отваряне при определени условия. За това е получен сигнал от лицензираната лаборатория в Кьолн, се казва в становището на WADA. Бутилките, които се произвеждат от компанията Berlinger Special AG, бяха представени през септември 2017 г. Те се използват за събиране и съхранение на проби от урина и кръвни проби. \"Този проблем, ако се потвърди, ще увеличи притесненията и въпросите\", заявиха от WADA. Проблемът с бутилките се увеличи след разкритията за манипулации по време на зимните олимпийски игри в Сочи 2014. Заради \"безпрецедентните системни манипулации\"  МОК спря Русия от участие в предстоящите игри в Пьонгчанг .", "date": "2018.01.29", "title": "Проблем с новите бутилки за събиране на проби притесни Световната антидопингова агенция"}
{"url": "https://www.dnevnik.bg/evropa/2018/01/29/3120472_cheshkiiat_premier_shte_produlji_razgovorite_za/", "text": "Премиерът на Чехия Андрей Бабиш заяви, че ще продължи разговорите с трите партии, които може да подкрепят неговото ново правителство, предаде \"Ройтерс\". Чешката социалдемократическа партия (ЧСДП), Комунистическата партия на Чехия и Моравия (КПЧМ) и крайнодясната антиевропейска \"Свобода и пряка демокрация\" (СПД) са заявили, че може да влязат в коалиция с партията \"Действие на недоволните граждани\" (АНО) на Бабиш или да я подкрепят, като останат извън правителството. \"Ще продължим преговорите с тези три партии, като само в случая с ЧСДП искаме да изчакаме техния конгрес през февруари, за да знаем кой фактически представлява тази партия\", казва Бабиш в интервю за вестник \"Право\", публикувано днес. С  преизбирането на президента Милош Земан  премиерът Бабиш, чийто кабинет на малцинството  вече изгуби един парламентарен вот на доверие , ще разполага с  още време да състави  ново правителство, отбелязва \"Ройтерс\". Агенцията припомня, че доскоро нито една от другите осем парламентарно представени партии не искаше да подкрепи правителство на АНО начело с Бабиш, срещу когото  има обвинения в незаконно присвояване  на евросубсидии. Милиардерът Бабиш настоява, че не е извършил нищо нередно. Комунистите казват, че в замяна на подкрепата искат в програмата на правителството да бъдат включени части от тяхната програма. ЧСДП и СПД настояват, че не биха приели правителство, в което има криминално разследвани лица. Бабиш заяви пред \"Право\", че не желае настоящият лидер на социалдемократите Милан Хованец да бъде министър. Той твърди, че бъдещото му правителство ще води проевропейски курс и няма да се поддаде на призивите за свикване на референдум в Чехия за напускане на ЕС./БТА", "date": "2018.01.29", "title": "Чешкият премиер ще продължи разговорите за съставяне на коалиция"}
{"url": "https://www.dnevnik.bg/sport/2018/01/29/3120489_federer_propusnah_da_go_kaja_no_iskam_da_se_vurna_v/", "text": "Рекордьорът по титли от Големия шлем Роджър Федерер заяви, че в плановете му влиза нова защита на титлата от Australian Open. Преди ден в емоционалната си реч след триумфа в Мелбърн швейцарецът пропусна да отправи традиционното послание: \"Ще се върна отново\", а сълзите му допълнително  усилиха притесненията на почитателите му, че това може да е знак за раздяла . \"Да, с удоволствие бих се върнал. Знам, че забравих да го кажа след мача, но се надявам да се върна отново следващата година\", каза Федерер по време на традиционната шампионска фотосесия с купата. С победата си в пет сета срещу Марин Чилич швейцарецът спечели шестата си титла от Australian Open и общо 20-а от Големия шлем. \"Тази година (спечелването на титлата) ми се струва по-сюрреално. Не мога да повярвам, че успях да защитя титлата си. Това е суперспециално, един от прекрасните моменти в кариерата ми\", заяви Федерер.", "date": "2018.01.29", "title": "Федерер: Пропуснах да го кажа, но искам да се върна в Мелбърн и догодина"}
{"url": "https://www.dnevnik.bg/photos/2018/01/29/3120458_snimka_na_denia_vsekidnevniiat_smog_v_kitai/", "text": "Електрическа триколка си пробива път през гъст смог в провинция Шандонг, Китай", "date": "2018.01.29", "title": "Снимка на деня: Всекидневният смог в Китай"}
{"url": "https://www.dnevnik.bg/bulgaria/2018/01/29/3120500_slujiteli_v_zatvorite_protestiraha_v_denia_na_praznika/", "text": "В деня на професионалния си празник днес работещите в затворите и арестите излязоха на пореден протест. Те настояват за по-високи заплати по-добри условия на труд. С плакати \"Докога в следващия бюджет?\", \"Европа и за нас\", \"С обещания затвори не се правят\" служители от Централния софийски затвор протестират пред сградата на затвора, информира БНР. Протестиращите настояват заплатите и социалните им плащания да бъдат изравнени с тези на другите служители от сектор \"Сигурност\". Искат също попълване на незаетите и увеличаване на щатните места. \"Сам човек срещу 100 лишени от свобода, сред които има убийци, изнасилвачи, всякакви хора, от които не знаеш какво можеш да очакваш във всеки един момент. Вътре в затвора обстановката се мени за 5 секунди, разказва пред \"Хоризонт\" Кристиян Маджов. Според Маринела Георгиева \"в момента, в който администрацията си тръгне в 17.00 часа, всичко остава върху надзирателите. Аз съм юрист в затвора и осъществявам процесуално представителство на началника на затвора. В последните два дни мен ме заплашваха в съдебна зала със саморазправа\". На 10 февруари ще се разбере как ще продължат протестните действия на надзирателите и съдебната охрана. Нагласата е за протест пред НДК , където се провеждат събития от календара на българското европредседателство. Недоволството е заради липсата на отговор по исканията на надзирателите и съдебната охрана за 20-процентно повишение на заплатите и увеличаване на щатни бройки. До решението за протест се стигна, след като в четвъртък представители на Синдикалната организация на служителите в затворите се срещнаха с министъра на правосъдието Цецка Цачева.  На срещата се е разбрало, че няма отговор на техните искания за изравняване на заплащането им с това на другите работещи в сектор \"Сигурност\" и за увеличаване на щатните им бройки . Освен в София днес протести имаше и в други градове в страната, където има затвори и следствени арести. В края на миналата година се разбра, че правителството отпуска средства за 5-процентно увеличение за заплатите на надзирателите и съдебната охрана. \"Това е 30 лева на служител, което не е достатъчно и е подигравателно\", коментираха протестиращи. Според тях те не си вършат работата по-лошо отколкото полицаите. А и работят по един и същи закон - Закона за МВР. В началото на годината стана известно, че за заплати на полицаите ще бъдат отпуснати общо 155 млн. лв. в повече в сравнение с миналата година. Това се случи след  среща при премиера Бойко Борисов , след като полицейските синдикати заплашиха  с протест в деня на официалното приемане на европредседателството от България. Междувременно на исканията на протестиращите и да намерят разумно и адекватно решение. \"Като професионална организация, защитаваща професионалните, интелектуални, социални и материални интереси на българските съдии, ССБ изразява своята съпричастност към справедливите социални искания на Синдиката на служителите в затворите и Синдикат \"Охрана\", се казва в съобщението на най-голямата съдийска организация. Оттам допълват, че споделят възмущението на служителите на Главна дирекция \"Изпълнения на наказанията\" и Главна дирекция \"Охрана\" на Министерство на правосъдието срещу политиката на двойни стандарти в сектор \"Сигурност\". \"Наказателната политика на държавата обхваща предотвратяването на престъпленията, тяхното разкриване и разследване, установяването в съдебен процес на авторството и вината, осъждането и накрая - изпълнението на наказанието. В този смисъл и е налице необходимост от равно третиране на служителите от МВР, охраняващи обществения ред и разкриващи престъпленията, и служителите от МП, на които е поверено изпълнението на наказанията. Това се отнася и до служители на ГД \"Охрана\", които осигуряват сигурността както на магистратите и съдебните служители, така и на всички граждани, участващи в съдебни производства\", коментират още от Съюза на съдиите.", "date": "2018.01.29", "title": "Служители в затворите протестираха в деня на празника си"}
{"url": "https://www.dnevnik.bg/sviat/2018/01/29/3120484_turciia_obiavi_che_se_e_spravila_s_597_teroristi_v/", "text": "Турската армия е \"неутрализирала\" най-малко 597 души като част от операция \"Маслинова клонка\" от началото на военните действия на 20 януари. Това съобщи генералният щаб на въоръжените сили, цитиран от Анадолската агенция. Терминът \"неутрализиран\" се използва от армията като обобщение за убити, заловени и предали се лица, с които се е справила в хода на бойните действия. Операцията  в района на сирийския град Африн  в северозападната част на страната се провежда от силите на Турция заедно с бойци от Свободната сирийска армия. Турция определя като \"терористи\" представителите на  кюрдската  Партия на демократичния съюз (PYD) и военното ѝ крило Сили за защита на народа (YPG), защото ги смята за сирийско разклонение на забранената Кюрдска работническа партия (ПКК), смятана за терористична организация в Европейския съюз и Съединените щати. Последните обаче не обозначават като терористи PYD и YPG, които в съобщението на армията са изброени заедно с \"неутрализирани\" бойци на ПКК и \"Ислямска държава\". Според въоръжените сили унищожените цели на \"терористи\" във въздушни удари само за изминалото денонощие са общо 44, но без цивилни обекти да са били засегнати. Армията настоява, че операцията цели да установи стабилност и сигурност по турската граница и да защити сирийците от терористично подтисничество и жестокост, отбелязва Анадолската агенция. През последната седмица Анкара няколко пъти е давала сигнали, че ще продължи операцията извън Африн, на изток  по цялата граница  със Сирия, за  да я освободи  от бойци на YPG и да помогне на  3.5 милиона бежанци  да се приберат по домовете си. Турските власти дори поискаха от Съединените щати да предислоцират сили от района на Манбидж, на около 100 км източно от Африн, за да избегнат  пряк сблъсък  с войници на държавата съюзник от НАТО. Днес обаче представител на американската армия, цитиран от Си Ен Ен, каза, че такава възможност \"не се разглежда\" за Манбидж, където САЩ към момента имат около 2000 войници. \"Слуги на империализма\" Освен това 311 души са били задържани заради участие в \"терористична пропаганда в социалните мрежи\" заради операцията в Африн, каза вътрешното министерство на страната, цитирано от агенцията. Сред задържаните според \"Ройтерс\" са журналисти, политици и активисти. Повечето партии в Турция подкрепят операцията с изключение на депутатите от прокюрдската HDP. В събота турски медии съобщиха, че 170 души от средите на изкуството в Турция са изпратили до управляващата Партия на справедливостта и развитието искане незабавно да се сложи край на \"Маслинова клонка\". Срещу нея се обяви и Турската лекарска асоциация TTB, но президентът Реджеп Тайип Ердоган я обвини в предателство и я нарече \"шайка роби\" и \"слуги на империализма\", предаде \"Ройтерс\". В Туитър\" вицепремиерът Бекир Боздаг пък написа, че лекарската организация и тази на инженерите и архитектите (TMMOB), подкрепила позицията на TTB, не заслужават да използват думата \"турски\" в името си. Вътрешното министерство по-късно обяви, че ще разследва дейността на медицинския съюз.", "date": "2018.01.29", "title": "Турция обяви, че се е справила с 597 \"терористи\" в Сирия, над 300 са задържани за \"пропаганда\""}
{"url": "https://www.dnevnik.bg/biznes/2018/01/29/3120509_ekskurziite_v_chujbina_prez_dekemvri_narastvat_s_nad/", "text": "С над 40% нараства броят на българите, пътували на екскурзия в чужбина през декември 2017 г. спрямо същия месец на предходната. Най-търсени за прекарване на празниците - 8 декември, Коледа и Нова година, са били Гърция, на която се падат близо една четвърт от екскурзиантите, Турция - 13% и Италия - всеки десети. Близо 127 хил. души са били на екскурзия в чужбина през последния месец на 2017 г. Числото е рекордно за последните 10 г. От данните се вижда, че Италия се намества в челната тройка предпочитани дестинации като измества съседните на България държави. Това става на фона на спада на екскурзиите до Румъния, Македония и Турция. Екскурзиите нарастват най-значително, но все още половината от пътуванията в чужбина се дължат на т. нар. от статистиците други цели (на гости, обучение, спортни и културни мероприятия). Пътуванията с цел почивка и екскурзия са 27.6%, а командировките - 23.3%. Вижте в графиката статистиката за пътуванията на българите с екскурзионна цел през декември по години. В данните не са включени пътуванията на гости, при роднини, за обучение, на спортни и културни мероприятия.", "date": "2018.01.29", "title": "Екскурзиите в чужбина през декември нарастват с над 40% (графика)"}
{"url": "https://www.dnevnik.bg/evropa/2018/01/29/3120517_polsha_prizova_sasht_da_nalojat_sankcii_na_evropeiski/", "text": "Полският премиер Матеуш Моравецки призова САЩ да глобят енергийни фирми от Европейския съюз (Engie, OMV, Shell, Uniper и Wintershall), които взимат участие в руския план за изграждане на газопровода \"Северен поток 2\", предаде EUobserver. \"Искаме строежа на газопровода да бъде подложен на американски санкции в съгласие с акта (на САЩ) от 2 септември 2017 г.\", каза Моравецки. Вчера американският държавен секретар Рекс Тилърсън заяви, че САЩ гледат на планирания газопровод \"Северен поток 2\" между Русия и Германия  като на заплаха за енергийната сигурност  на Европа. Полша, Украйна и балтийските държави се опасяват, че газопроводът ще засили зависимостта на Европа от руския газ. Северните европейски страни изразиха своите опасения за сигурността заради тръбата, която ще бъде положена край техните брегове по дъното на Балтийско море. Германия и Австрия обаче са фокусирани повече върху икономическите изгоди от наличието на по-евтин газ и казват, че всяка допълнителна газова инфраструктура може да допринесе за по-висока сигурност на доставките в Европа, отбелязва \"Ройтерс\". Агенцията припомня, че и Полша все още задоволява около две трети от консумацията си на газ с внос от Русия. Тя обаче инвестира значителни средства в изграждането на терминал за втечнен природен газ на брега на Балтийско море, като подписа и дългосрочен договор за покупка на втечнен газ от САЩ.", "date": "2018.01.29", "title": "Полша призова САЩ да наложат санкции на европейски фирми заради \"Северен поток 2\""}
{"url": "https://www.dnevnik.bg/bulgaria/2018/01/29/3120524_feisbuk_i_mvr_vuvejdat_sistemata_amber_alert/", "text": "Днес МВР и Главна дирекция \"Борба с организираната престъпност\" (ГДБОП) дадоха началото на  системата AMBER Alert , която ще изпраща информация за изчезнали деца до социалната мрежа \"Фейсбук\", където тя ще бъде разпространявана до потребителите.  \"При получаване на сигнал за изчезнало дете, което отговаря на заложените изисквания между компетентните органи и \"Фейсбук\", се изпраща сигнал до ГДБОП. След това ще бъде правена проверка на информацията и ще се изготви т. нар. постер – уеб страница с подробна информация за изчезналото дете, която може да доведе до бързото му откриване\", обясни зам.-директорът на вътрешните работи Красимир Ципов на пресконференция днес, цитиран от агенция \"Фокус\". Съобщение ще бъде изпращано от \"Фейсбук\" до всички потребители в радиус от 200 км от изчезналото дете. ГДБОП предоставя телефон 02/982 83 53, на който да се подава информация и който ще работи денонощно. Системата няма да може да бъде използвана за стари случаи с изчезнали деца. Сигнали могат да се подават и на тел. 112. Директорът на ГДБОП Ивайло Спиридонов каза, че информацията ще излиза колкото е възможно най-бързо във \"Фейсбук\", като това обикновено се случва 30 мин. след сигнала от ГДБОП към социалната мрежа.", "date": "2018.01.29", "title": "\"Фейсбук\" и МВР въвеждат системата \"AMBER Alert – изчезнало дете\""}
{"url": "https://www.dnevnik.bg/bulgaria/2018/01/29/3120513_zeleniiat_bilet_e_privliakul_12_hiliadi_putnici/", "text": "Вчера в столичното метро са се качили 12 хил. пътници повече спрямо миналата неделя (21 януари). Това казаха за \"Дневник\" от пресцентъра на общината. Повишението е очаквано, защото вчера за пръв път беше пуснат  целодневният \"зелен билет\" от 1 лев за цялата градска мрежа . Причината бе, че нивата на фини прахови частици в София бяха 4 пъти над нормата  в два поредни дни - петък и събота . Тази неделя пътувалите в метрото са били 118 хил., което с 12 хил. повече спрямо седмица по-рано, когато пътувалите са 106 хил., посочиха от общината. Оттам допълниха, че все още няма данни дали има повишение в пътувалите с наземния градски транспорт. Продадените \"зелени билети\" вчера са между 17 и 20 хиляди за целия градския транспорт в София, каза днес пред \"Нова телевизия\" Християн Петров, изпълнителен директор на Центъра за градска мобилност (ЦГМ). По думите му между 5000 и 5500 са продадени от касите на общинското дружество. От касите на метрото пък са продадени 13 500 зелени билета, уточниха още от пресцентъра на Столичната община. Билетите се продават на пунктовете на ЦГМ, \"Метрополитен\" и водачите на превозните средства. Той се използва по същия начин, по който и целодневната карта за градски транспорт, която струва 4 лева. Не се налага перфорирането му в наземните превозни средства. Столичната община ще съобщава в кои дни ще въвежда билета  на сайта си  и на  страницата на кмета на София във Фейсбук . Информация, че в съответния ден ще се пътуват с промоционалния превозен документ, ще има и на електронните табла на спирките. Що се отнася до местата за продажба, те са същите като за нормалните билети.", "date": "2018.01.29", "title": "Зеленият билет е привлякъл 12 хиляди пътници повече в метрото"}
{"url": "https://www.dnevnik.bg/biznes/2018/01/29/3120530_rekorden_broi_chujdi_turisti_sa_posetili_bulgariia/", "text": "И последният месец на 2017 г. счупи рекорда за брой туристи, посетили България - общо 209 хил. чужденци са дошли в страната с цел почивка или екскурзия, с 9.4% повече от рекордната за месеца 2008 г., се вижда от данните на Националния статистически институт (НСИ), оповестени днес. Превишение е отчетено във всеки от месеците през годината. Туристите от държави от Европейския съюз са 29% от всички или близо 61 хил. Над половината туристи са от европейските държави, нечленове на ЕС - 117 хил. души. Сред страните извън Европа България се ползва с най-голяма популярност от израелските туристи - общо 10 хил. за месеца. Запазва се традицията най-много гости да идват от съседни държави. Водеща е Македония, откъдето са пристигнали 39 хил. туристи, следвана от Турция - 36 хил. и Сърбия - 29 хил. Вижте в графиката как се е променяло търсенето на България през декември по водещи туристически пазари. Вижда се, че за десетилетие България е загубила голям брой туристи от страни от ЕС, които компенсира с трети пазари.", "date": "2018.01.29", "title": "Рекорден брой чужди туристи са посетили България през декември (графика)"}
{"url": "https://www.dnevnik.bg/evropa/2018/01/29/3120540_trump_namekna_za_razplata_zaradi_nechestnite_turgovski/", "text": "Президентът на САЩ Доналд Тръмп заплаши да се изправи срещу Европейския съюз заради \"много нечестната\" търговска политика спрямо САЩ, предаде \"Ройтерс\". Тръмп поиска по-строго прилагане на търговските правила и миналата седмица въведе нов пакет от мита върху вносните соларни панели в размер от до 30%. \"Имах много проблеми с ЕС и те могат да прераснат в нещо много голямо от тази гледна точка, от търговска гледна точка\", каза Тръмп. \"Ние не можем да внасяме нашия продукт. Много, много е трудно. И въпреки това те изпращат техния продукт на нас – без данъци, при много ниски данъци. Това е много нечестно\", допълни президентът. \"Между другото те не са единствените. Мога да назова няколко страни, които също го правят. Но ЕС е много, много нечестен към САЩ. И мисля, че това ще се окаже в техен ущърб\", посочи Тръмп. В отговор говорител на Европейската комисия, цитиран от БТА, посочи: \"За нас търговската политика не е игра на победители и победени.\" Вярваме, че търговията може и трябва да бъде взаимоизгодна, поясни той. Освен че трябва да бъде отворена и честна, търговията следва да се подчинява на правила. ЕС е готов да реагира бързо и ефективно, ако износът бъде поставен на ограничения от страна на САЩ, добави говорителят.", "date": "2018.01.29", "title": "Тръмп намекна за разплата заради \"нечестните\" търговски политики на ЕС"}
{"url": "https://www.dnevnik.bg/bulgaria/2018/01/29/3120559_dnes_v_625_uchilishta_ne_se_uchi_zaradi_gripa/", "text": "Поради обявена грипна епидемия в 619 училища в България днес няма учебни занятия, съобщиха от пресцентъра на министерството на образованието. 138 училища в   са в грипна ваканция до 2 февруари включително. В   няма да има учебни занятия в 98 училища. В   276 училища няма да учат до 6 февруари включително. В   в 13 училища няма да има учебни занятия. Обявена грипна ваканция има в 47 училища в   и в 44 училища в  . Днес няма да учат в 2 училища в   – СУ \"Хр. Ботев\" –  , в ОУ \"Васил Левски\" –  , както и в ОУ \" Св. св. Кирил и Методий\" –  . В   грипната ваканция се прекратява. От утре учениците са на училище.", "date": "2018.01.29", "title": "Днес в 625 училища не се учи заради грипа"}
{"url": "https://www.dnevnik.bg/sviat/2018/01/29/3120527_skandal_s_obgaziavane_na_dobrovolci_izbuhna_v/", "text": "Изследователски институт, финансиран от германски производители на автомобили, е провеждал експерименти върху хора за въздействието на азотен диоксид - един от газовете, отделяни от двигателите, съобщи в неделя всекидневникът \"Щутгартер цайтунг\". Става дума за 25 младежи, които в рамките на няколко часа са вдишвали различни дози от газа за експерименти в институт, част от Университета на Аахен. Последствията за човешкия организъм от газовете не са били определени, когато изследването е било публикувано през 2016 г., допълва изданието. \"Ню Йорк таймс\" съобщи в петък за други подобни тестове - с маймуни в САЩ. Експериментите върху тях са правени през 2014 г. от Изследователския респираторен институт \"Лавлейс\" по договор, в който \"Фолксваген\" е била основният възложител, твърдят двама души, които са ръководили опитите. Маймуните са били принудени да дишат отработените газове от дизелов двигател на \"Фолксваген\", за който година по-късно се разбра, че е оборудван с компютърна програма, прикриваща факта, че емисиите са над допустимото. За целта е била използвана Европейската изследователска група за околна среда и здраве в транспортния сектор (EUGT) - лобистка организация, финансирана от \"Фолксваген\", \"Даймлер\" и БМВ, която бе разпусната миналата година. Предназначението на опитите е било да се съберат аргументи в защита на дизеловите двигатели след разкрития на Световната здравна организация, че отработените от тях газове може да предизвикват ракови заболявания, допълва \"Ню Йорк таймс\". Не е ясно дали автокомпаниите са знаели за експериментите с маймуни. В събота трите компании осъдиха американското изследване. Но в неделя последва разкритието на \"Щутгартер цайтунг\", че отново EUGT е финансирала научните експерименти с азотен диоксид в Европа. В понеделник германското правителство осъди опитите с хора и маймуни и настоя ръководните органи на трите компании да вземат мерки. \"Тези тестове с маймуни или дори с хора са морално абсолютно неоправдани и повдигат множество важни въпроси за това кой стои зад тях. Надзорните съвети на тези, които са възложили поръчките, носят специална отговорност\", заяви правителственият говорител Щефен Зиберт. Надзорният съвет на \"Фолксваген\" призова в понеделник за незабавно разследване на това кой е поръчал тестовете. \"Ще сторя всичко по силите си този въпрос да бъде разследван най-подробно. Който е отговорен, трябва да си понесе последствията\", заяви председателят на съвета Ханс Дитер Пьоч. Щефан Вайл, който представлява в борда на \"Вофлксваген\" правителството на провинция Долна Саксония, каза, че с колегите оказват натиск ръководството спешно да предостави информация каква е била целта на изследванията. \"В крайна сметка решаващият фактор е предназначението на подобни експерименти. Ако е изпробвана безопасността и здравословната среда на работното място, както изглежда за опитите в Университета на Аахен, и са спазени етичните правила, то това изглежда основателно\", обясни той на пресконференция. \"Но ако експериментите са обслужвали маркетинга и продажбите, не мисля, че има каквото и да е приемливо оправдание за подобен подход\", допълни той. Бернд Алтусман, министър на икономиката на Долна Саксония (провинцията е един от големите акционери във \"Фолксваген\" и домакин на централата на компанията), призова \"да не се прикрива и омаловажава нищо, всичко трябва да бъде показано\". Според него тестовете са били \"глупави\" и в тях са прекрачени морални граници. От \"Даймлер\" също остро осъдиха проучванията и твърдят, че не са имали влияние върху формата на тестовете. Въпреки това ние започваме подробно разследване по въпроса, обяви компанията в неделя.", "date": "2018.01.29", "title": "Скандал с обгазяване на доброволци избухна в германския автомобилен сектор"}
{"url": "https://www.dnevnik.bg/zelen/2018/01/29/3120425_fondut_za_divata_priroda_iska_nov_plan_za_pirin_s/", "text": "Международната природозащитна организация \"Фонд за дивата природа\" (World Wide Fund for Natureq WWF) предлага да се отхвърли сегашният план за управление на националния парк \"Пирин\", както и новият, който все още не е влязъл в сила заради съдебни обжалвания, и да се приеме нов документ с баланс между устойчивостта на природата и развитието на бизнеса с нови източници на приходи. Това заявиха на пресконференция представителите на фонда в България.  На нея стана известно, че коалицията \"За да остане природа в България\" е обжалвала решението на Министерския съвет, с което той в последните дни на 2017 г. промени плана за управление на парка като допусна възможности за строителство, макар и под условие. Според природозащитниците са нарушени процедури и режими на Закона за защитените територии, както и две европейски директиви - за местообитанията и за екологична оценка. \"Ако съдът не съобрази нашите доводи за приложимостта на последните два закона, сме помолили да се обърне към Съда на европейските общности  с искане за тълкуване\", каза Добромир Добринов от природозащитната организация. Консултантската фирма за развитие \"Далберг\" е изготвила по поръчка на WWF доклад, според който за района трябва да се търси развитие на алтернативни форми на туризъм - конгресен, приключенски, спа и уелнес, исторически маршрути, турове за наблюдение на дивата природа. Така ще се увеличи заетостта на хотелската база, която извън зимните месеци пустее, коментира Катерина Раковска от организацията. Тя отбеляза, че при сегашното екстензивно развитие само на ски туризма през останалата част от годината безработицата е висока, цените на имотите падат, а населението намалява. Докладът, наречен \"Хлъзгави склонове. Защита на Пирин от неустойчиво развитие и сечи\" подчертава, че концесионерът на ски-зоната е построил ски съоръжения на територия 60% по-голяма от тази, която му е предоставена с договора от 2001 г. Това строителство е нанесло необратими щети на националния парк. В резултат на това две зони вече са загубили статуса си на световно природно наследство на ЮНЕСКО, напомнят авторите му и предупреждават, че паркът може да попадне в списъка на обектите в риск. ", "date": "2018.01.29", "title": "Фондът за дивата природа иска нов план за Пирин с целогодишен туризъм и други бизнеси"}
{"url": "https://www.dnevnik.bg/sport/2018/01/29/3120563_rusiia_e_nakazana_i_za_paraolimpiiskite_igri_no_shte/", "text": "Русия остава наказана и за зимните параолимпийски игри, обяви Международният параолимпийски комитет (IPC). Въпреки това в Пьонгчанг ще бъдат допуснати руски спортисти, които ще се състезават под неутрален флаг. Заради разкритията за мащабни нарушения на антидопинговите правила по време на Сочи 2014 Русия беше отстранена от летните параолимпийски игри в Рио 2016. Сега руски състезатели ще бъдат допуснати в пет спорта, но само след строг подбор. Това се прави като жест за усилията и напредъка, които страната е постигнала в борбата с проблемите си в сферата, обясниха от IPC. \"Въпреки че Руският параолимпийски комитет остава наказан, те постигнаха значителен напредък и трябва да го признаем\", каза президентът на IPC Андрю Парсънс. По думите му сега руските спортисти с увреждания са тествани постоянно. Допуснатите руски спортисти ще могат да се състезават в алпийските ски, ски бягане, сноуборд, биатлон и кърлинг в инвалидни колички. Очаква се между 30 и 35 руснаци да участват в параолимпийските състезания в Пьонгчанг. МОК остави Русия извън Пьонгчанг 2018 , но позволи на чистите руски състезатели да участват в игрите в отбор с името \"Олимпийски спортисти от Русия\". Президентът на Русия  Владимир Путин съзря въздействие от американските служби върху разследването , довело до наказанието. Световната антидопингова агенция  отхвърли твърденията му и заяви, че е независима организация .", "date": "2018.01.29", "title": "Русия е наказана и за параолимпийските игри, но ще може да изпрати спортисти"}
{"url": "https://www.dnevnik.bg/sport/2018/01/29/3119983_vulnuva_li_se_bansko_ot_svetovnata_kupa_po_snoubord/", "text": "Банско, втори кабинков лифт, протести, контрапротести, развитие на зимните спортове... Вълненията в обществото по темата не утихват. Точно един месец след решението на правителството да  одобри  поправките в плана за Пирин, позволяващи строителство в парка , Банско прие за втори път стартове от Световната купа по сноуборд. В рамките на три дни се проведоха шест състезания - три при мъжете и три при жените - в дисциплините паралелен гигантски слалом и спийд бордъркрос. В тях участваха 230 състезатели, сред които българските звезди Радослав Янков и Александра Жекова и всички активни олимпийски и световни шампиони. За втора поредна година стартовете в Банско  получиха и финансова подкрепа от държавата на стойност 900 хиляди лева . Спортистите, треньорите и длъжностните лица от Международната федерация по ски (ФИС) дадоха отлична оценка на организацията. Основните фази на състезанията се проведоха пред пълна трибуна, за което способстваха няколко фактора. Вълнува ли се обаче Банско от професионалните състезания в зимните спортове и заобича ли градът световния сноуборд за тези две години? Вход свободен Както и през миналата година, състезанията можеха да се наблюдават безплатно. Българската федерацията по ски и домакините от \"Юлен\" пуснаха вход свободен за трибуните, а качването в ски зоната ставаше срещу закупен билет за кабинковата въжена линия (28 лева двупосочен) или валидна лифт карта (58 лева дневна за възрастни и 52 лева за студенти, ученици и пенсионери). Специално за стартовете беше пусната паралелна микробусна линия до Бъндеришка поляна, която облекчаваше опашките за лифта. По време на квалификациите, които се провеждаха сутринта - около 9-10 ч., когато все още беше студено, трибуните бяха почти празни. Тогава все още имаше и доста големи опашки на долната станция - за лифта и за микробусите. Изключение правеше ентусиазирана група от 50-ина фенове от Чепеларе, които бяха дошли специално, за да подкрепят Радослав Янков. Община Чепеларе беше осигурила безплатен автобус за желаещите да гледат на живо своя съгражданин, а сред агитката бяха близки и приятели на носителя на големия кристален глобус за 2016 г. Те подкрепяха непрекъснато Янков във всичките му стартове, като се бяха подготвили с тениски, знамена, звънци, тъпани и др. Наред с безплатните билети имаше и друг ключов фактор за посещаемостта на стартовете - отличното време. Около обед трибуната започваше да се пълни. Когато дойдеше време за основната фаза на състезанията, които продължаваха около 75 минути, празни места почти нямаше. Тогава слънцето се спускаше над Бъндеришка поляна и ставаше толкова топло, че хората спокойно можеха да се разхождат дори по тениска. \"Времето е прекрасно. Дойдохме да покараме ски, а сега ще подкрепим Радо Янков\", каза един от зрителите, който беше дошъл в Банско със семейството си. Той сподели, че е знаел за Световната купа, но не това е била основната причина да избере този уикенд за почивка. Публиката създаде отлична атмосфера и това беше отчетено от всичко. \"Беше уникална. Това, което публиката ни подарява като усещане на нас, състезателите, е несравнимо\", каза Александра Жекова след състезанието в събота, в което  спечели малкия финал и завърши седма в крайното класиране .  Ден като всеки друг Въпреки че в Банско се събра абсолютно целият елит в алпийския сноуборд и бордъкроса, това на практика не се отрази особено на ежедневието на курорта. И посещаемостта, и заетостта, и цените не бяха по-различни от тези в останалите почивни дни. \"Даже предишният уикенд и следващият са по-натоварени за мен, отколкото този. Повечето от хората, които настанявам, дори не знаят, че има Световна купа\", заяви за \"Дневник\" един от съдържателите на къща за гости в центъра на Банско. Зрителите, с които \"Дневник\" разговаря, споделиха, че са радостни от възможността да гледат българските звезди в сноуборда на живо. Те обаче заявиха, че не са в Банско заради за Световната купа. Част от тях дори не са знаели за провеждането на стартовете, което важеше в пълна степен за чуждестранните туристи. Служителите на долната станция не бяха единодушни и за това дали има увеличение на потока от хора заради Световната купа. \"Винаги си е така. Даже на Нова година са двойно повече\", каза пред \"Дневник\" един от служителите, които отговарят за безопасното слизане и настаняване в кабинките на лифта. На друго мнение бяха двама служители от охранителната фирма, която отговаря за сигурността пред долната станция. \"Има, да. Като е Световна купа, са доста повече. Усеща се\", коментираха те. За добрия имидж Публика на състезанията имаше и те преминаха при прекрасна атмосфера. Организаторите от Банско и Българската федерация по ски обявиха предварително, че очакват огромен интерес и така се получи. В основата на това обаче бяха няколко ключови фактора - свободният вход и слънчевото време. В уравнението важен акцент постави министърът на спорта Красен Кралев. При всяко свое изказване той хвалеше организацията и значимостта от домакинството. \"Аз се гордея с домакинствата, които правим не само в алпийските ски, а и в другите спортове\", каза Кралев в петък и заяви, че Световната купа по сноуборд се излъчва в 54 държави. Тъкмо този факт, изглежда, е в основата на опитите да се привлече публика, което да даде завършен вид на събитието. Явно е, че в уравнението за организаторите е по-добре трибуните да са пълни, макар и без приходи от билети, спрямо това да се искат пари и камерите да показват рехави трибуни. \"Банско е едно от най-добре организираните състезания в света\", каза олимпийският и световен шампион в бордъркроса Пиер Волтие, който спечели надпреварата в събота. \"Всичко е направено перфектно за състезателите. Състезанието беше спринт, което не ни е любимото, но начинът, по който домакините са го направили, е много приятен, много добър за нашия спорт\", допълни фрaнцузинът, който е носител на големия кристален глобус за последните две години. Така Световната купа в Банско премина при отлична организация и хубава атмосфера, но без това да повлиява на всекидневния ритъм града. А привличането на зрители е по-скоро заради това, че те са се оказали на място в подходящия момент. Това прави донякъде спорен аргумента на Кралев, че \"голямата цел на министерството с подпомагането на такива домакинства е колкото се може повече деца да станат свидетели на майсторството\" на големите състезатели, \"защото това ги мотивира да бъдат по-активни в спорта и да обичат планината\".", "date": "2018.01.29", "title": "Вълнува ли се Банско от Световната купа по сноуборд"}
{"url": "https://www.dnevnik.bg/bulgaria/2018/01/29/3120583_bsp_shte_iska_ostavkata_na_ivailo_moskovski_ako_ne/", "text": "БСП даде срок до утре на транспортния министър Ивайло Московски да освободи цялото ръководство на БДЖ заради  информацията на \"Нова телевизия\" за назначени служители, които да играят футбол . Ако ръководството на БДЖ не бъде освободено до утре, социалистите ще искат оставката на Московски. Това обяви на \"Позитано\" 20 днес зам.-председателят на парламентарната група на \"БСП за България\" Георги Свиленски, който каза, че още през лятото на 2016 г. БСП е предупредила за случаи на хора, назначени в дружеството, за да играят футбол. БСП иска Сметната палата да провери финансовите отчети на дружеството, а Инспекцията по труда - превишеното работно време на машинисти. Социалистите искат оставката на зам.-министъра на транспорта Ангел Попов, който е  обвинен за измама . Поводът е дисциплинарно уволнение на шефа на \"Автомобилна администрация\" в София Кънчо Димитров, което е факт от днес, след като през лятото е разкрил схема за продажба на шофьорски книжки.  Тогава Московски е обявил уволнението му, но той е излязъл в отпуск по болест . Днес Димитров бе на \"Позитано\" 20 и обяви, че е уволнен, защото е разкрил корупцията. ", "date": "2018.01.29", "title": "БСП ще иска оставката на Ивайло Московски, ако не уволни ръководството на БДЖ заради \"футболисти\" в дружеството"}
{"url": "https://www.dnevnik.bg/photos/2018/01/29/3120564_snimka_na_denia_putin_pochete_jertvite_na_holokosta/", "text": "Руският президент Владимир Путин, придружен от Александър Борода, ръководител на Руската федерация на еврейските общности, и главния равин на Русия Берел Лазар (крайният вдясно) разглеждат паметника на съпротивата срещу концентрационните лагери на нацистите по време на Втората световна война", "date": "2018.01.29", "title": "Снимка на деня: Путин почете жертвите на холокоста"}
{"url": "https://www.dnevnik.bg/biznes/2018/01/29/3120581_temenujka_petkova_obsujda_v_izrael_dostavki_na/", "text": "Възможностите за доставки на природен газ от Израел в България обсъди българският министър Теменужка Петкова с колегата си Ювал Щайниц в рамките на работното си посещение в Израел, съобщи пресцентърът на министерството.", "date": "2018.01.29", "title": "Теменужка Петкова обсъжда в Израел доставки на природен газ"}
{"url": "https://www.dnevnik.bg/sport/2018/01/29/3120447_fotogaleriia_tancut_na_ekstremnite_snoubordisti_ot/", "text": "Екстремните сноубордисти от \"Стинки фемили\" участваха в шоу в Боровец.", "date": "2018.01.29", "title": "Фотогалерия: \"Танцът\" на екстремните сноубордисти от \"Стинки фемили\" в Боровец"}
{"url": "https://www.dnevnik.bg/biznes/2018/01/29/3120594_noviiat_direktor_na_easyjet_namali_zaplatata_si_do/", "text": "Йохан Лундгрен, новият главен изпълнителен директор на easyJet, ще намали заплатата си до тази, която получаваше предшественичката му Каролин Маккол, съобщи британската авиокомпания. Вместо 740 000 паунда той е приел да получава 706 000 паунда, колкото получаваше Маккол, преди да оглави в началото на годината телевизионната компания ITV. Като демонстрация на волята на компанията за равенство в заплащането между служители от двата пола и останалата част от пакета за заплащане на Лундгрен ще бъде като на Маккол. Според годишния отчет на easyJet на предишния си пост в туристическата група TUI той е получавал 875 000 евро, което също е малко над заплатата му в авиокомпанията. Лундгрен се присъедини през декември и сега обявява, че намаляването на заплащането му е направено по негово изрично желание. Маккол е една от едва шестте жени на ръководен пост в стоте най-големи компании на Великобритания. Доклад от 2017 г. на High Pay Centre в сътрудничество с Chartered Institute of Personnel and Development (CIPD) твърди, че мъжете изпълнителни директори в компаниите от FTSE 100 са получавали през 2016 г. средно по 2.1 милиона паунда повече от колежките си.", "date": "2018.01.29", "title": "Новият директор на easyJet намали заплатата си до тази на предшественичката му"}
{"url": "https://www.dnevnik.bg/bulgaria/2018/01/29/3120591_komisiiata_sreshtu_diskriminaciiata_se_zae_sus/", "text": "Комисията за защита от дискриминация се самосезира заради промените, след които специалността \"Право\" ще се изучава само в редовна форма. Това съобщиха от комисията, информира БТА. От сайта на независимия орган се вижда, че миналата седмица 9-членният му състав е решил комисията да се самосезира след измененията в Наредбата за единните държавни изисквания за придобиване на висше образование по специалност \"Право\" и професионална квалификация \"юрист\" и да провери, и реши дали промените нарушават равенството в третирането, а оттам и антидискриминационното законодателство. Според вносителя на предложението комисията да се заеме с промените, те силно стесняват използването на установените от Закона за висшето образование форми на обучение - редовна, задочна, вечерна и дистанционна и така цели групи в обществото могат да се поставят в неравноправно положение. Все още действащата наредба освен редовна предвижда и задочна форма на обучение на специалността \"Право\". В доклада се подчертава още, че установената редовна форма на обучение като единствено възможна на практика представлява ограничително условие за неопределен, но определяем кръг хора, които искат да се обучават в специалността. По този начин се изключва възможността работещи граждани или учещи се в други специалности да изучават и \"Право\". Предвидената единствена редовна форма на обучение може да се разглежда и като ограничителна при упражняване правото на труд както за студентите, така и за преподавателите и би стеснила възможността в учебния процес да бъдат привлечени изявени в теорията и практиката специалисти. В доклада се казва още, че по този начин могат да бъдат различно третирани широки групи от хора по признаците лично положение, имуществено състояние, възраст и увреждане, като е възможно да бъдат засегнати и лица, носители на други защитени от закона признаци. През април миналата година служебното правителство на Огнян Герджиков  измени подзаконовия нормативен акт и записа, че бъдещи юристи могат да стават само тези преминали редовна форма на обучение на право. Тогава служебният премиер и преподавател по търговско право в Софийския университет Огнян Герджиков заяви: \"За това нещо се боря 5 години и половина и е моя мечта от дълго време.\" През лятото на миналата година се разбра, че право ще се учи и задочно още една година. Причината бе в установеното в средата на юни  противоречие между наредбата и утвърдения от служебното правителство прием  на студенти по специалността. С одобрения през април брой на студенти и докторанти, които ще се обучават през учебната 2017/2018 г., е утвърден и прием на студенти по право в задочна форма в няколко висши училища. Същевременно новата наредба не предвижда възможност за обучение в задочна форма. Затова процедурата по приема и процесът на обучението на приетите за 2017/2018 година студенти ще се осъществят по вече отменената наредба.", "date": "2018.01.29", "title": "Комисията срещу дискриминацията се зае със забраната \"Право\" да се учи задочно"}
{"url": "https://www.dnevnik.bg/sport/2018/01/29/3120526_molia_pazete_ni_futbolistite_za_svetovnoto_kak/", "text": "Контузията на Лирой Сане от \"Манчестър сити\" в  мача от Купата на Англия срещу \"Кардиф\"  предизвика интересна реакция от Германския футболен съюз (DFB). Чрез \"Туитър\" уелският тим беше помолен да пази германските състезатели от състава на \"гражданите\". \"Привет, \"Кардиф\". Да знаете, че имаме много важен турнир през лятото. Моля не наранявайте играчите ни. Благодаря\", пишеше в съобщение на DFB в социалната мрежа. Впоследствие туитът изчезна. Засега не се знае дали текстът е бил плод на хакерска атака или на непремерено изказване на някой служител в щаба на световните шампиони. Германският национал Илкай Гюндоган също беше сред титулярите за \"гражданите\". Грубото нарушение на Джо Бенет срещу Сане в края на първата част предизвика остра реакция от мениджъра на \"Манчестър сити\" Хосеп Гуардиола. Испанецът смята, че защитникът е трябвало да бъден изгонен, вместо да получи жълт картон за грубите си действия. \"Съдиите трябва да защитават играчите. Не само моите, а всички. Не си по-смел, когато риташ другите\", заяви Гуардиола. Той допълни, че Сане има проблем в глезена и ще премине допълнителни медицински прегледи, за да се разбере колко време ще отсъства.", "date": "2018.01.29", "title": "Моля, пазете ни футболистите за световното: как Германия предупреди \"Кардиф\" в \"Туитър\""}
{"url": "https://www.dnevnik.bg/bulgaria/2018/01/29/3120652_bulgariia_triabva_da_chaka_za_shengen_pishat_germanski/", "text": "Аргументите на баварския вътрешен министър Йоахим Херман: \"В никой случай шенгенското пространство не бива да се разширява за сметка на сигурността на германските граждани.\" Министърът заяви това пред вестник  \"Велт ам зонтаг\" . Той вижда такава опасност заради \"ширещата се корупция и проблемите с организираната престъпност\" в България и Румъния. \"Трудно можем да обясним защо би се налагало да връщаме контролите по границата с Австрия, а в същото време да се отказваме от тях по границите на България и Румъния заради недостатъчно надеждна охрана на външните граници на ЕС там\", казва баварският вътрешен министър, цитиран от ДПА. Принципно той е за приемането на България и Румъния в Шенген, но в по-дългосрочна перспектива. \"Като цяло това е желателно\", казва Херман. Но сега е още рано, твърди той. \"България трябва да чака\", пише по същия повод вестник \"Велт ам зонтаг\". Изданието посочва, че българският премиер Бойко Борисов настоява страната му бързо да бъде приета в Шенген. Шефът на ЕК Жан-Клод Юнкер пък още миналата година обяви, че ако ЕС иска да заздрави охраната на външната си граница, \"без никакво отлагане трябва да приеме Румъния и България в Шенген\". Германският канцлер Ангела Меркел  принципно споделя виждането  на Юнкер и определя неговото предложение като \"разумен подход\", припомня още изданието. Грешката на източното разширяване на ЕС В друга своя публикация, свързана с темата, неделното издание на \"Ди велт\" посочва, че източното разширяване на ЕС стъпва на едно недоразумение. Когато през 1989 г. падна желязната завеса, бързо стана ясно, че източноевропейските държави най-много от всичко на света желаят да станат част от НАТО и ЕС - при това колкото се може по-бързо. От една страна - за да не се чувстват застрашени от Русия, чиито имперски амбиции тези държави дълги години трябваше да търпят. Но по-важен беше друг мотив: само защото се намираха от източната страна на линията Одер - Ниса, тези държави се оказаха с ограбен суверенитет, техните общества бяха държани в подчинение от едни много амбициозни диктаторски режими и по тази причина не им беше позволявано да се развиват. Можеше ли тогава, след края на разделението на Европа, да има нещо по-логично от това тези държави бързо да бъдат интегрирани в Европа - включително и като един вид обезщетение за дългогодишните им лишения? Желанието тогава беше огромно, а и Европа нямаше друг избор - ако не беше откликнала на това тяхно желание, можеше да се стигне и до експлозия. И бързо се взе решение за тъй нареченото източно разширяване на ЕС. Но беше пренебрегнато нещо много важно: кои държави да бъдат интегрирани със Запада, беше определено по чисто формални признаци, без да се вниква в съдържанието на въпроса. Полша е един от най-ярките примери за това: през последните две столетия тя е била суверенна държава само за кратко - многократно е била разделяна, окупирана и тормозена. На моменти дори е изчезвала напълно от картата на Европа като самостоятелна държава. С падането на желязната завеса възникнаха нови държави, а стари като Полша и Унгария отново получиха своята независимост. Те смятаха, че присъединявайки се към западната общност, ще съхранят своя суверенитет. Но те игнорираха (умишлено или не) факта, че още от първата минута на своето членство в ЕС те преотстъпват част от своя суверенитет. Именно на това недоразумение се дължи голяма част от днешния конфликт вътре в ЕС между източните и западните страни - членки на общността. И това най-добре личи по темата за бежанците и тяхното разпределение в Европа. Оста Изток - Запад В момента изглежда, че Европа е заплашена от ново разделение по оста Изток - Запад. Но ЕС вече не е онзи отпреди 1989 г., той не бива и не може повече да бъде старият ЕС. Никой не вярва, че различията между източните и западните страни могат да бъдат заличени за две или три поколения. Но те не могат да бъдат също и вечно бреме за Европа. Затова Меркел, Макрон и целият стар ЕС трябва да се посветят много по-енергично от досега на проблемите на Източна Европа. И най-вече сега, когато тази задача изглежда толкова безперспективна.", "date": "2018.01.29", "title": "България трябва да чака за Шенген, пишат германски медии"}
{"url": "https://www.dnevnik.bg/biznes/2018/01/29/3120673_za_pruv_put_ot_godini_e_otnet_licenz_na_firma_za/", "text": "През 2017 г. за първи път от няколко години Дирекцията за национален строителен контрол (ДНСК) отне лиценза за упражняване на строителен надзор на фирма \"Инекс консулт ООД\" поради допуснати от нея редица нарушения, вписани в поддържания от дирекцията Регистър на административнонаказателните производства. Тече процедура по отнемане на лицензите на още две фирми – \"Глобал Консулт 07\" ООД и \"ЗТ Консулт\" ЕООД, съобщи пресцентърът на Министерството на регионалното развитие. Лицензът на \"Инекс консулт\"  беше отнет през ноември  заради това, че дружеството не е спряло своевременно основен ремонт на хотел \"Мираж\" в комплекс \"Слънчев ден\" край Варна при безспорно установени нарушения.  През миналата година дирекцията е извършила общо 6565 проверки на 595 фирми, осъществяващи строителен надзор. Съставени са 65 акта за административни нарушения и са издадени 87 наказателни постановления. За сравнение, за същия период през 2016 г. са издадени 27 наказателни постановления. През четвъртото тримесечие на миналата година са извършени 1867 проверки на 5360 фирми, 588 жилищни сгради, 377 обществени, 154 производствени, 627 строежа от техническа инфраструктура, 114 телекомуникационни съоръжения и 7 хидротехнически съоръжения и обекти за производство на енергия от възобновяеми източници. Съставени са 13 акта за административни нарушения и са издадени 27 наказателни постановления.", "date": "2018.01.29", "title": "За пръв път от години е отнет лиценз на фирма за строителен надзор"}
{"url": "https://www.dnevnik.bg/bulgaria/2018/01/29/3120687_biznesut_triabva_da_obuchi_desetki_hiliadi_slujiteli/", "text": "Десетки хиляди обучени служители не достигат на българския бизнес, за да спази новите правила за личните данни – това съобщи председателят на Комисията за защита на личните данни  Венцислав Караджов  днес на конференцията \"GDPR София\", организирана от Digital National Alliance и с участието на  българското европредседателство . 45 000 обучени служители ще са необходими на българските администратори, за да могат да се съобразят с  европейския регламент , който влиза в сила на 25 май тази година. В него има изискване компаниите, обработващи  голям обем лични данни  или особено чувствителни такива, да имат нарочен служител, който да следи за опазването им. Според статистическо проучване на комисията на българските администратори на лични данни ще са необходими поне 45 000 такива души – и то само ако има точно по един на фирма, отбеляза Караджов. В действителност ще са нужни повече работници, които да бъдат взаимозаменяеми, тъй като нито един човек не може да бъде на работа непрекъснато. Той обясни още, че те могат да съвместяват и други функции, но ще трябва да бъдат обучени. Правилата за назначаване на такъв служител няма да бъдат променяни, но той ще трябва да докаже компетентност и практическия познания, като КЗЛД ще изработи примерна методика за това и ще създаде регистър с тези служители. На практика това ще бъдат лицата, които ще работят с комисията и ще имат отговорността да я информират за нарушения на сигурността – нещо, което вече трябва да се прави в срок от 72 часа след пробив на системата. КЗЛД започва разяснителна кампания извън столицата – на 15 февруари в Пловдив, на 6 март във Велико Търново, на 19 и 20 април във Варна и в Бургас съответно. Събитията са насочени към широката публика, администраторите и към всички заинтересовани лица. В хода на събитията КЗЛД ще представи  основните моменти в новата правна рамка  и необходимите практически стъпки за администраторите с цел въвеждане в дейността им на новоприетите стандарти за защита и обработване на личните данни. КЗЛД ще създаде и обучителен център. България е една от 26-те държави - членки на Европейския съюз , които все още не са въвели необходимите законови промени, за да съобразят с новия  Общ регламент за защита на личните данни (GDPR) , макар той да бе одобрен през 2016 г. и да имаше двугодишен период за подготовка, преди да влезе в сила. Промените в закона се очакват през март или април, обясни днес Караджов и уточни, че комисията е представила съответните текстове на министерствата на вътрешните работи и на правосъдието и едновременно с това ги е съгласувала неформално с Европейската комисия.", "date": "2018.01.29", "title": "Бизнесът трябва да обучи десетки хиляди служители по новите правила за личните данни"}
{"url": "https://www.dnevnik.bg/bulgaria/2018/01/29/3120696_varna_i_oshte_pet_oblasti_sa_v_gripna_epidemiia_ot/", "text": "От утре - вторник, 30 януари - община Варна и областите Русе, Кюстендил, Враца, Монтана и Сливен са в обявена грипна епидемия, съобщи Министерството на здравеопазването. Така вече повече от половината области в държавата са обхванати от болестта. Навсякъде, където е обявена епидемия, грипната ваканция за учениците се удължава до края на седмицата - 2 февруари. На територията на община Габрово за неучебни са обявени дните 30 и 31 януари поради високото ниво на епидемичния процес на грип. В област Хасково се удължава грипната ваканция в общините Хасково, Любимец, Симеоновград, Харманли и Стамболово до 2 февруари включително. Преустановяват се учебните занятия и в община Димитровград и обявената миналата седмица ваканция в Бургас се удължава и до края на тази. До второ нареждане се преустановяват детските и женските консултации, свижданията в лечебните заведения за болнична помощ и провеждането на профилактични имунизации. Регионалните здравни инспекции следят епидемичните показатели и предприемат незабавни мерки, тъй като картината на заболеваемостта е динамична, посочват от Министерството на здравеопазването.", "date": "2018.01.29", "title": "Варна и още пет области са в грипна епидемия от вторник (карта)"}
{"url": "https://www.dnevnik.bg/sport/2018/01/29/3120702_ispanskiiat_olimpiiski_komitet_suzdade_komisiia_za/", "text": "Комисия за жените и  равенството между половете  беше създадена от Испанския олимпийски комитет и проведе първото си заседание преди започването на цикъла за Токио 2020. По време на първото си заседание комисията, чийто председател е вицепрезидентът на олимпийския комитет Исабел Гарсия, \"постави основите\" за проекти за развитие, които ще бъдат инициирани през следващите две години. Сред една от първите задачи на комисията е да се изготви доклад за сегашната ситуация по отношение на равенството между мъже и жени в испанския спорт. Също така беше обсъдено какви мерки да се предприемат, за да може комисията да има по-сериозно присъствие в медийното пространство. Гарсия обясни, че иска да образова младите в Испания, за да са по-подготвени по въпроса с равенството между половете. От комисията мотивираха това с желание \"бъдещите поколения в Европа да растат в среда на равенство, където мъжете и жените се третират еднакво в спорта и в други области\". Комисията на Съвета на Европа ще предложи редица мерки, които биха могли да бъдат част от нов проект на спортния закон на страната. Групата се консултира с широк кръг испански спортни федерации и организации за обратна връзка.", "date": "2018.01.29", "title": "Испанският олимпийски комитет създаде комисия за равенство между половете"}
{"url": "https://www.dnevnik.bg/video/novinite_na_bnt/2018/01/29/3120686_video_drugite_novini/", "text": "Дископатия отлага концерта на Дейвид Гарет. \"Три билборда извън града\" на Мартин Макдона фаворит при лондонските кинокритици.", "date": "2018.01.29", "title": "Видео: Другите новини"}
{"url": "https://www.dnevnik.bg/bulgaria/2018/01/29/3120585_proektant_na_nai-visokata_sgrada_vuv_velikobritaniia/", "text": "Архитектурното студио на водещия проектант на най-високата сграда в Лондон е спечелило конкурса за нов център на Боровец. Конкурсът  беше обявен през лятото  и бе организиран от община Самоков и платформата за градски проекти \"Урбанистас\", които съобщиха и резултатите от гласуването. Целта бе да се намерsj предложения за нова визия на т.нар. Златен триъгълник. В него попадат краяj на ски пистите, началната станция на кабинковия лифт, основнияj автомобилен подход към курорта и до някои от големите хотелски комплекси. В конкурса са участвали над 160 проекта като на първо място е класирано лондонското проектантско бюро William Mathews Associates Ltd. Основателят му Уилям Матюс е бил начело на проектантския екип на 310-метровия небостъргач The Shard в Лондон, който е и най-високата сграда във Великобритания. Тогава Уилям Матюс е работил в бюрото на архитект Ренцо Пиано, който е автор на проекта за небостъргача. През 2014 г. проектантското бюро William Mathews Associates Ltd спечели и конкурса за реконструкция на изложбената сграда на Съюза на българските художници на столичната улица \"Шипка\". Победителят е бил избран от международното жури от признати експерти в областта на градското планиране от Копенхаген, Осло, Брюксел и България. Паричната премия за първото място е 20 хил. лева, а първото място дава възможност на проектантите да преговарят с община Самоков за сключване на договор за проекта. Планът на лондонското бюро предвижда малко и ниско застрояване, с отворени пространства и полупокрита ски, велосипедна и пешеходна връзка между пистите и станциите на лифтовете. Допуска се изграждането на търговски площи, информационен център, място за спорт и почивка, пространство за изложби и възможности за подземно паркиране. На второто място е класиран проекта на \"Агенция Дизайн и Архитектура АД – АДА\" на архитект Иво Панталеев, който изработи проекта за  реконструкция на столичната улица. \"Граф Игнатиев\" . На трето място е проектът на Петър Рафаилов – \"Проджект Витае ЕООД\".  Конкурсът се организира и с подкрепата на Камара на архитектите в България, Съюз на архитектите в България и Съюз на урбанистите в България. В журито участваха арх. Рита Юстесен, директор на отдел \"Планиране и архитектура\" в Копенгахен, Павел Янчев от Art & Build в Брюксел, Белгия; арх. Мариус Мове, съосновател на Atelier Oslo, Осло, Норвегия; Йорданка Кандулкова, преподавател по \"Културно наследство\" в Университета по архитектура, строителство и геодезия, Ваня Серафимова, управляващ партньор в \"Серафимов Студио\", Надежда Клинчева-Колева, главен архитект на Община Самоков и Ангелина Вангелкова, която е юрист и секретар в общината.", "date": "2018.01.29", "title": "Проектант на най-високата сграда във Великобритания спечели конкурса за нов център на Боровец"}
{"url": "https://www.dnevnik.bg/evropa/2018/01/29/3120777_ako_niama_pulna_dogovorenost_london_niama_da_ima/", "text": "Ако не бъде постигната пълна договореност с Лондон, Великобритания няма да разполага с преходен срок и ще напусне ЕС изцяло в 23.00 ч. по Гринуич на 29 март догодина. Това съобщи главният преговарящ на ЕС по въпроса с напускането на Великобритания Мишел Барние, цитиран от БТА. Той отбеляза, че ЕС се надява преговорите да приключат до октомври тази година, за да има време за ратификация на споразумението от Европейския парламент и националните парламенти на 27-те държави в ЕС. Барние неколкократно повтори, че решението за напускане е на британците. Той отбеляза, че днес е бил упълномощен от Съвета на ЕС да преговаря за преходния срок, а през март Европейският съвет вероятно ще очертае насоките за преговорите за бъдещите отношения с Лондон. Барние изрази очакването до март Лондон да изясни как си представя бъдещите отношения с ЕС. С напускането на Великобритания страната прекратява участието си в 150 международни споразумения, поясни той. Вицепремиерът Екатерина Захариева, която председателства заседанието на Съвета на ЕС, посочи, че е било постигнато забележително единство при утвърждаване на насоките за преговорите по преходния срок до края на 2020 година. Истински съм удовлетворена, заяви тя на съвместната пресконференция с Барние. Захариева отбеляза, че краят на преходния срок съвпада с изтичането на действащия бюджет на ЕС. Днес бе поставено много добро начало на българското председателство, коментира Барние. Бързото приемане на преговорните насоки днес е нов израз на единството на институциите на ЕС, добави той. Главният преговарящ поясни, че Великобритания може да разполага с преходен срок от 21 месеца, в които следва изцяло да прилага европейското законодателство, под надзора на Съда на ЕС. Ако бъде постигната договореност, на 29 март догодина Великобритания няма да напусне изцяло ЕС, а ще остане частично до 1 януари 2021 година. Вицепремиерът и министър на външните работи Екатерина Захариева изрази днес очакването ЕС да съумее да запази единството си в преговорите с Великобритания. Тя председателства първото заседание на Съвета на ЕС по общи въпроси в рамките на българското председателство.", "date": "2018.01.29", "title": "Ако няма пълна договореност, Лондон няма да има преходен срок за Брекзит"}
{"url": "https://www.dnevnik.bg/bulgaria/2018/01/29/3120768_dete_pochina_sled_kato_e_bilo_napadnato_ot_pitbul/", "text": "Питбул е нахапа до смърт тригодишно дете в пазарджишкото село Мокрище, съобщи БиТиВи. Детето било обезобразено и въпреки пристигането на лекарски екип, е починало.", "date": "2018.01.29", "title": "Дете почина след като е било нападнато от питбул"}
{"url": "https://www.dnevnik.bg/photos/2018/01/29/3120533_fotogaleriia_svetovnite_snimki_na_denia_-_29_ianuari/", "text": "Пожар в квартал в Найроби, Кения.", "date": "2018.01.29", "title": "Фотогалерия: Световните снимки на деня - 29 януари 2018 г."}
{"url": "https://www.dnevnik.bg/sport/2018/01/29/3120782_legendaren_bolid_na_aerton_sena_shte_bude_prodaden_na/", "text": "Болидът на Аертон Сена, с който легендарният бразилец печели последната си шеста победа в  Гран при на Монако  през 1993 г. ще бъде продаден на търг, по-късно тази година. \"Макларън\" MP4/8 има обявена цена от 5 милиона евро, съобщиха акционерите от Bonhams. Търгът ще се проведе на 11 май, а преди това болидът на Сена ще може да бъде видян в изложбената зала Гран Пале. През 1993 г. Сена печели шестата си победа в най-престижното състезание от календара на Формула 1, като изпреварва Деймън Хил с \"Уилямс\" и Жан Алези с \"Ферари\". Успехът е още по-ценен за бразилеца, който преодолява контузия в ръката си, за да победи Михаел Шумахер с повече от половин секунда в квалификацията. В състезанието Сена завършва с 52 секунди пред Хил, въпреки проблем с активното окачване на своя \"Макларън\". \"Сена е най-харизматичният пилот в модерната ера на Формула 1. А този болид MP4/8A е колата, с която \"Макларън\" изпреварва \"Ферари\" като най-успешният тим в спорта\", обясни Марк Озбърн, завеждащ моторспорта в Bonhams. Акционерите признаха, че вече трима души са проявили сериозен интерес към болида на Сена. Малко след обявяването на новината плъзнаха слухове, че един от тримата е Люис Хамилтън. Сена е идол на световния шампион във Формула 1, но от Bonhams разкриха, че това не е истина. \"Наистина интересът е сериозен. Един от потенциалните купувачи дори иска да види болида преди търга и да го чуе, когато е запален\", добави Озбърн. През миналата година на търг  беше продаден и болид на Михаел Шумахер . Това беше шампионският F2001 на \"Ферари\", с който германецът спечели титлата и за последен път триумфира в Гран при на Монако. Шумахер има пет успеха в Княжеството, с един по-малко от Сена. Болидът на Шумахер беше продаден за 7.5 милиона долара на търг на Sotheby's в Ню Йорк. Тогава организаторите очакваха да получат 4 милиона, но взеха почти двойно повече.", "date": "2018.01.29", "title": "Легендарен болид на Аертон Сена ще бъде продаден на търг в Монако"}
{"url": "https://www.dnevnik.bg/sport/2018/01/29/3120787_siti_junaited_i_chelsi_se_razminaha_v_jrebiia_za/", "text": "Петият кръг в турнира за Купата на Англия размина основните фаворити за трофея \"Манчестър сити\", \"Манчестър юнайтед\" и \"Челси\". Жребият за осминафиналите размина претендентите, които имат наглед лесни мачове. Миналогодишният финалист  \"Челси\", който отстрани \"Нюкасъл\"  през уикенда в мач от четвъртия кръг, ще играе с \"Хъл сити\" на своя \"Стамфорд бридж\". \"Тигрите\" се намират точно пред зоната на изпадащите в Чемпиъншип и има само две победи в последните си девет мача. Лидерът във Висшата лига  \"Манчестър сити\"  ще срещне още по-ниско поставен тим. \"Гражданите\" ще гостуват на \"Уигън атлетик\" на \"Дейв Уилън стейдиъм\", който е първи в Лига 1 (третото ниво в английския футбол – бел. ред.). В момента двата тима са разделяни от 43 места във футболната йерархия. \"Латикс\" е носител на ФА къп от сезон 2012-13, когато победи \"Арсенал\". \"Манчестър юнайтед\"  единствен може да срещне елитен тим в петия кръг. \"Червените дяволи\" ще се изправят срещу победителя от двойката \"Хъдърсфийлд\" и \"Бирмингам\", първият мач между двата тима завърши 1:1. В момента \"териерите\" са 14-и във Висшата лига, а \"Бирмингам\" едва предпоследен 23-и в Чемпиъншип.", "date": "2018.01.29", "title": "\"Сити\", \"Юнайтед\" и \"Челси\" се разминаха в жребия за петия кръг в Купата на Англия"}
{"url": "https://www.dnevnik.bg/politika/2018/01/29/3120790_uchastieto_na_borisov_v_davos_bilo_polezno_vupreki_che/", "text": "Най-пряката полза за България е участието на премиера Бойко Борисов в Световния икономически форум в Давос. Това коментира пред  \"24 часа\"  посланикът на България в Швейцария Меглена Плугчиева в отговор на въпрос дали са били полезни неформалните разговори, проведени от премиера, при положение, че не знае чужди езици. Посланикът уточнява, че Борисов е бил придружен от преводач, а където се налагало и самата Плугчиева се включвала. \"Но нека ви разкажа един коментар по този повод на шефа на протокола на една от страните. Когато уточнявахме двустранната среща и аз споделих, че ще имаме преводач, защото нашият премиер не говори чужди езици, отговорът беше: Не се притеснявайте, г-жо посланик, и Хелмут Кол не говореше чужди езици, но остана в историята на Европа. Това, мисля, казва страшно много. Когато човек има желание да контактува, да изпълни дадена мисия, винаги се намира начин и езикът не беше пречка\", допълва посланикът. Плугчиева припомня, че след участието на бившия премиер Симеон Сакскобургготски във форума в Давос през 2005 г. досега не е имало българско участие. Посочва, че организаторите на форума правят много прецизен анализ преди да отправят покана към някого за участие. \"Аз искрено се радвам, че България получи това признание да бъде представена от премиера на този най-престижен световен форум, защото това показва, че изпълняваме критерии за политическа и финансова стабилност\", коментира посленикът. Това, че България е ротационен председател на ЕС също помогнало.", "date": "2018.01.29", "title": "Участието на Борисов в Давос било полезно, въпреки че не знае чужди езици"}
{"url": "https://www.dnevnik.bg/sport/2018/01/29/3120796_italianskata_futbolna_federaciia_ne_uspia_da_izbere/", "text": "Италианската футболна федерация (FIGC) не успя да избере нов президент, който да замени подалия оставка  Карло Тавекио . Шефът на италианския футбол напусна след провала на националния отбор, който не се класира на световното първенство за първи път от 1958 г. На проведените избори в понеделник, които продължиха седем часа, нито един от тримата кандидати не успя да събере нужните 50%, за да победи. \"Нямаме избран президент\", съобщи лаконично федерацията в \"Туитър\". Според медиите в Италия следващата стъпка е Италианският олимпийски комитет да определи комисионер. Тримата кандидати за поста бяха Дамиано Томази, който е начело на асоциацията на играчите, Габриеле Гравина – ръководител на Лега Про (третото ниво на футбола) и Козимо Сибилия, който ръководи аматьорските лиги. Кандидатите се нуждаят от три четвърти от гласовете, за да бъдат избрани в първия кръг, две трети на втори или половината в третия. В гласуването участват делегати от Серия А, В, Лега Про, аматьорските дивизии, асоциацията на играчите, както и тези на треньорите и съдиите.", "date": "2018.01.29", "title": "Италианската футболна федерация не успя да избере нов президент"}
