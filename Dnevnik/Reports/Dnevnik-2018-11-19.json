{"url": "https://www.dnevnik.bg/sport/2018/11/19/3348657_hubchev_ne_sujaliavam_za_nishto_napraveno_ot_otbora/", "text": "Националният селекционер Петър Хубчев изрази задоволство от представянето на България в Лигата на нациите. След  равенството 1:1 със Словения на \"Васил Левски\"  българският състав остана втори в група 3 от Дивизия С с две точки по-малко от Норвегия. \"Не обичам много да споделям какво говорим в съблекалнята, но общо взето изразих благодарност към момчетата. Не само за този мач, но и за работата им през цялата година\", каза Хубчев пред БНТ. \"Играхме на предела на физическите си възможности. Имаше и емоция. Момчетата знаеха резултата от другата среща и емоцията ни подведе още малко. Но другият мач няма значение. Аз не съжалявам за нищо в този турнир\". Селекционерът нарече участието в Лигата на нациите повече от полезен урок. \"Шест мача на високо ниво не могат да се сравнят с приятелските мачове, които щяхме да играем вместо тях, затова беше полезно\". \"Кажете ми за коя футболна сила не е проблем, ако излязат три-четири основни фигури. Какво остава за нас? Но във футбола винаги има контузии, картони и т.н. Няма какво да се оправдаваме за това, че са отсъствали някои играчи\", добави селекционерът. По повод участието на националния отбор в по-горна урна в жребия за европейските квалификации Хубчев изрази задоволство. Той не беше запознат с това и обяви, че ще донесе още самочувствие на отбора. \"Тренираме три или четири дни преди мач. Много е трудно за такъв кратък период да се наблегне на някакви детайлни неща. Затова исках да подобрим себераздаването, друго не ми оставаше. Но всеки трябва и сам да се усъвършенства\", каза още селекционерът.", "date": "2018.11.19", "title": "Хубчев: Не съжалявам за нищо направено от отбора"}
{"url": "https://www.dnevnik.bg/evropa/2018/11/19/3348525_ispaniia_postavi_uslovie_za_da_podkrepi_sdelkata_za/", "text": "Испания няма да подкрепи проектоспоразумението на Европейския съюз за Брекзит, ако не бъде изяснено, че Мадрид ще може да преговаря за бъдещето на Гибралтар пряко с Великобритания, заяви днес испанският външен министър Жозеп Борел, цитиран от \"Ройтерс\". Мадрид иска в сделката за напускането на Великобритания да се казва ясно, че преговорите за отношенията между Лондон и съюза няма да се отнасят за Гибралтар. \"Преговорите между Великобритания и ЕС имат териториален обхват, който не включва Гибралтар, преговорите за бъдещето на Гибралтар представляват отделна дискусия\", каза Борел, след като пристигна в Брюксел за разговори за Брекзит с колегите си от ЕС. Този въпрос трябва да бъде ясен и докато не се изясни в споразумението за раздялата и в политическата декларация за бъдещите отношения, ние не можем да подкрепим сделката, добави той. Малкият полуостров в Южна Испания, който от 1713 г. е британска територия, е един от най-спорните въпроси в британско-испанските отношения. Гибралтар би трябвало да напусне ЕС заедно с Обединеното кралство през март догодина, въпреки че на референдума пред 2016 г. 96 процента от населението му гласуват за оставане в съюза. Миналата седмица Испания заяви, че приветства включването на протокол за Гибралтар в  проекта за споразумение за Брекзит  и че това ще е положително за жителите на полуострова. /БТА", "date": "2018.11.19", "title": "Испания постави условие, за да подкрепи сделката за Брекзит"}
{"url": "https://www.dnevnik.bg/video/novinite_na_bnt/2018/11/19/3348520_video_drugite_novini/", "text": "  Цифровата програма за Западните Балкани e факт. Такса смет за столицата няма да се увеличава през 2019 г. Догодина ще видим пръстена и меча на хан Кубрат. Софийска премиера на \"Далеч от брега\" на Костадин Бонев. Шаде с нова песен за филм на Маккуин. Себастиен Тиера гледа пиесата си \"Обичай ме\" в Сатирата.", "date": "2018.11.19", "title": "Видео: Другите новини"}
{"url": "https://www.dnevnik.bg/video/2018/11/19/3348550_video_buria_navodni_populiarni_kurorti_v_ispaniia/", "text": "Буря и поройни дъждове предизвикаха разрушения в част от Испания, включително по популярни морски курорти като остров Тенерифе и Балеарските острови. На едни от най-драматичните видеозаписи се вижда как вълни връхлитат крайбрежен блок в Меса дел Мар в северната част на Тенерифе, отнасят част от балконите на третия етаж и унищожават градина между сградите. Част от жителите на блока с 67 апартамента са били евакуирани, в района са затворени плажове, пътища и басейни. На Канарските острови вълните са достигнали 4-5 метра височина в северната и западната част на архипелага. Една жена е загинала в град Виверо в провинция Луго, след като домът ѝ е бил залят от наводнение. В провинции Аликанте и Валенсия, както и в Барселона, бе обявен код червено за опасно време, а на Балеарските острови - код оранжев. Според \"Ел Паис\" в района на град Гандия край Валенсия са паднали близо 300 мм валежи, а националният метеорологичен институт предупреди за опасност от 180 мм дъжд в рамките на 12 часа в северната част на Аликанте.", "date": "2018.11.19", "title": "Видео: Буря наводни популярни курорти в Испания"}
{"url": "https://www.dnevnik.bg/bulgaria/2018/11/19/3348352_prokuraturata_prehvurli_kum_suda_vuprosa_za/", "text": "В съобщение до медиите спецпрокуратурата прехвърли към съда вината за различния подход към мерки за неотклонение спрямо бившия кмет на \"Младост\" Десислава Иванчева, заместничката ѝ Биляна Петрова и обвинения заедно с тях като помагач Петко Дюлгеров. Тримата са подсъдими по едно дело - за подкуп в особено големи размери. От 25 октомври Дюлгеров е под домашен арест, а двете жени са в ареста. Основната причина обаче се оказа, че прокуратурата не е искала горната съдебна инстанция да се произнесе за незабавното излизане от ареста на Дюлгеров, а е искала това за Иванчева и Петрова. На 16 ноември 2018 г. спецсъдът пусна под \"домашен арест\"  Иванчева и Петрова заради влошеното им здравословно състояние и защото лошите условия в ареста възпрепятстват правото им на защита. Разпореждането на съдия Иво Хинов гласеше двете жени незабавно да напуснат ареста. Апелативният спецсъд обаче спря незабавното изпълнение и заяви, че Иванчева и Петрова трябва да останат в ареста, докато втората съдебна инстанция не се произнесе по същество на въпроса за промяна на мярката им за неотклонение, което се очаква да се случи тази седмица. Другият подсъдим - Петко Дюлгеров, беше пуснат от спецсъда под \"домашен арест\" на 25 октомври. Той обаче незабавно се прибра вкъщи. Какво казва прокуратурата Заради множество журналистически питания, свързани с мярката за неотклонение на Дюлгеров, както и заради \"неточни твърдения в някои медии\" спецобвинението съобщи, че на 25 октомври 2018 г. спецсъдът промени мярката на Дюлгеров в по-лека - \"домашен арест\". Съдът е разпоредил промяната да се изпълни незабавно. На 1 ноември спецпрокуратурата е протестирала съдебното определение. Това беше последния възможен момент от 7-дневния срок по закон, в който можеше да се подаде протест.  След това в днешното съобщение на прокуратурата се обяснява, че спецсъдът е следвало да изпрати делото и протеста на въззивната инстанция, след като е изтекъл 7-дневният срок за протест на промяната на мярката на Дюлгеров, т.е. след 1 ноември. На 5 ноември 2018 г. обаче в свое разпореждане спецсъдът коментирал, че изпращането на протеста за мярката на Дюлгеров във втората съдебна инстанция следвало да се отложи. В съобщението на прокуратурата не се посочват аргументите на съда.  Проверка на \"Дневник\" в спецсъда показа, че на 5 ноември съдът е отложил за 16 ноември заседанието заради невъзможността на едно от вещите лица да присъства. В същото разпореждане съдът е отложил изпращането на протеста на прокуратурата спрямо мярката на Дюлгеров до провеждане на отложеното заседание. \"Това се налага във връзка с проблемите, които възникваха около съвпадението по двете съдебни заседания от 31.10 и  2.11  за въззивното произнасяне по предходен частен протест (когато има протест на прокуратурата спрямо мярка на някой подсъдим или друг съдебен акт, цялото дело се изпраща на втората съдебна инстанция и първата не може да провежда своите заседания - бел.ред.). В конкретния случай правното положение на подсъдимите Иванчева и Петрова е значително по-тежко от това на подсъдимия Дюлгеров. Поради което разрешението на повдигнатия от тях въпрос следва да има предимство пред въззивната проверка на определението, касаещо подсъдимия Дюлгеров\", се казва в съдебното разпореждане от 5 ноември. Т.е. съдът е преценил, че делото е по-добре да стои физически при първата инстанция, докато се проведе заседание на 16 ноември с присъствие на вещото лице, което не е можело да присъства на 5 ноември. Спецсъдът е предпочел да не изпраща делото на горния съд за произнасяне по протеста срещу мярката на Дюлгеров, защото заседанието с присъствието на вещото лице на 16 ноември е било важно за Иванчева и Петрова. А спецъдът приема, че те са в по-тежко състояние, защото те са в ареста, а Дюлгеров - под \"домашен арест\". На 16 ноември 2018 г. спецсъдът разпорежда протестът за мярката на Дюлгеров да бъде изпратен в апелативния спецсъд. В същото съдебно заседание Иванчева и Петрова искат промяна на постоянния им арест. Делото е изпратено на втората съдебна инстанция, която трябва да се произнесе по мерките и на тримата тази седмица. \"Администрирането на протеста и изпращането на делото на въззивната инстанция според процесуалния кодекс е изцяло в правомощията на съда, постановил протестирания акт, а не на специализираната прокуратура\", се оправда прокуратурата в съобщението си до медиите. Откъде на практика се получава различното третиране на подсъдимите След като на 16 ноември 2018 г. спецсъдът пусна Иванчева и Петрова от ареста, прокуратурата още същия ден протестира промяната на мерките им. За сравнение - при Дюлгеров протестът бе внесен в последния възможен ден от законовия срок. Освен това в протеста, отнасящ се до Иванчева и Петрова, спецпрокуратурата поиска втората съдебна инстанция да се произнесе и по незабавността на изпълнението на промяната. Така на 16 ноември 2018 г. късно вечерта апелативният спецсъд каза, че двете жени трябва да останат в ареста, докато той не се произнесе по същество на въпроса за мерките им. В протеста срещу промяната на мярката за неотклонение на Дюлгеров, спецпрокуратурата не е искала втората съдебна инстанция да се произнесе по незабавността за излизането му от ареста. Очаква се апелативният спецсъд тази седмица да реши окончателно каква ще бъде мярката за неотклонение и на тримата подсъдими. Решението на въззивния съд обаче Иванчева и Петрова чакат в ареста, а Дюлгеров - у дома. Днес стана известно, че прокуратурата е поискала от съда да наложи забрана на Иванчева и Петрова да напускат страната. Това би имало смисъл, ако втората съдебна инстанция пусне двете жени от ареста.", "date": "2018.11.19", "title": "Прокуратурата прехвърли към съда въпроса за различните мерки спрямо Иванчева и Дюлгеров"}
{"url": "https://www.dnevnik.bg/biznes/2018/11/19/3348530_prez_ianuari_hotelite_shte_se_svurjat_s_nap_i_mvr/", "text": "През януари ще е готова Единната система за туристическа информация, която ще свърже хотелите с общините МВР и Националната агенция за приходите. Министерството на туризма и фирмата - разработчик \"Технологика\", ще организират обучения за хотелиерите и ще са на разположение с разяснения за ползването й, съобщи министърът на туризма Николина Ангелкова, цитирана от пресцентъра на ведомството. Целта на новата система, за която се говори от години, е данъчните и полицията да получават бързо и в пълнота информация за броя на туристите и къде са отседнали. Така държавата се опитва да намали сивия сектор в туризма като се ангажира връзката да е по защитени канали, за да не бъдат ощетени туристите. По официални данни на БНБ приходите от международен туризъм възлизат на 3,2 млрд. евро в периода януари- септември тази година. Ръстът спрямо същите месеци на 2017 г. е 7 на сто. \"Вече намалихме документите за регистрационните режими с 19 вида, предстои промяна в Наредбата за категоризация. Въвеждаме до дни възможност за електронно подаване на всички заявления до регистрите ни чрез електронен подпис и с лицево разпознаване\", добави Ангелкова. Днес министърът провери готовността за началото на зимния сезон в Боровец. Тя предупреди, че общината ще следи дали масите на заведенията са поставени на безопасно разстояние от трасетата на ски пистите. Ангелкова прогнозира, че в Боровец този зимен сезон туристите ще са с 5-10% повече от предходния. Нивата на македонски и сръбски туристи тук вероятно ще се запазят, но очакваме повече български посетители и те да са около половината от всички, каза тя.", "date": "2018.11.19", "title": "През януари хотелите ще се свържат с НАП и МВР"}
{"url": "https://www.dnevnik.bg/sviat/2018/11/19/3348487_v_duisburg_ima_mnogo_bulgari_no_malko_polojitelni/", "text": "\"В България получавахме твърде ниски заплати. Дойдохме в Германия с надеждата за по-добро бъдеще\", обяснява Диана Стаменова, която днес живее в град Дуисбург. 39-годишната българка все още не говори добре немски език, затова се налага някои от думите ѝ да бъдат превеждани. В България Диана е работила като шивачка, днес изкарва парите си като детегледачка. Съпругът ѝ е бивш служител на БДЖ, в Дуисбург работи във фирма за почистване на домове и сгради. Двамата имат две дъщери - на 9 и 4 години. Семейството живее от две години в квартал Хохфелд. 11 185 българи са се преселили в Дуисбург от приемането на България в ЕС досега. За същия период от Румъния са пристигнали 8447 души. През 2011 година броят на живеещите българи и румънци в града е бил все още само 3800. През последвалите седем години той се е увеличил пет пъти. Засилената имиграция от Източна Европа се оказва огромно предизвикателство за община Дуисбург. В Дуисбург българите като Диана са малко Семейството на Диана Стаменова е от ромски произход и е един от положителните примери за успешна интеграция. Вероятно поради тази причина то остава извън светлините на прожекторите. Много от сънародниците на Диана обаче и хората, с които те сключват съмнителни сделки, създават проблеми на града и често попадат в регионалните медии. В публикациите най-често става дума за безскрупулни хазяи, които настаняват семействата в ужасни квартири и ги карат да плащат високи наеми, за измамници, касиращи социални помощи и детски с нередовни документи, за силен шум, за боклуци и мръсотия. \"Това не е хубаво за нашия народ\", казва Стаменова, обяснявайки, че ѝ е трудно да разбере поведението на някои от сънародниците ѝ. \"Има хора, които са работоспособни, но не работят, а би трябвало. Германия предоставя толкова много възможности.\" Тя разказва, че неотдавна колата ѝ спукала гума и имала нужда от помощ, но се срамувала да каже, че е българска ромка от Хохфелд. Не само в Хохфелд живеят българи. Много мигранти от България са се заселили и в Марксло - другия проблемен квартал на град Дуисбург. Там на посещение са били както канцлерката Ангела Меркел - през 2015, така и държавният глава Франк-Валтер Щайнмайер - през март 2018. Сега, в началото на ноември, Дуисбург бе посетен и от Михаел Рот, държавен секретар в министерството на външните работи. Неговото посещение започна от Марксло и приключи в Хохфелд. На срещата с представители на градската администрация и жители на Хохфелд Рот даде за пример Диана Стаменова и три други мигрантки - една българка и две румънки, които се опитват да водят достоен живот в Германия. \"Това са истински истории на успеха, но за съжаление имаме твърде малко от тях\", казва Рот. Градските служители бързо разясняват на държавния секретар колко трудна е ситуацията. \"Тук ние не се борим за дигитализация, а за класни стаи, за маси и столове\", казва общинският служител Райнхард Шмид, който отговаря за квартал Хохфелд. Дуисбург и още десетина германски града привличат като магнит българите и румънците. В много от тези градове има голяма ромска общност. Там е висок и броят на необитаваните жилищни сгради. Само в Дуисбург празните къщи и жилища доскоро бяха около 10 хил. Според местните власти много от източноевропейците се преселват по тези места, за да се възползват от германската социална система. Какво предприема Дуисбург? Градската управа на Дуисбург вече е опитала какво ли не, за да се справи с проблемите, възникнали покрай засилената миграция. Градът изгради огромна мрежа от интеграционни услуги, костващи милиони. Бяха открити нови места в детските градини и в училищата. Същевременно бяха взети и рестриктивни мерки срещу измамниците. В Дуисбург е в ход инициативата \"Нулева търпимост. За по-голяма чистота в района\", която би трябвало да осъществява контрол в кварталите. Бе разработена и концепция за по-добра интеграция - особено за квартал Марксло. В кварталите на града бяха отворени и няколко бюра, към които българите и румънците могат да се обърнат за съвет или помощ и в които се разяснява какви са нормите за добро поведение в Германия. Съществува и работна група, която периодично инспектира занемарените жилища на мигрантите. В групата участват пожарникари, преводачи, данъчна полиция, служители на митниците и представители на социалните служби. При подозрения за извършено престъпление те информират криминалната служба на Северен Рейн-Вестфалия. Според данни на градската управа преди две години списъкът с проблемните жилищни сгради е включвал 120 къщи, към тях се добавят още 53, декларирани като необитавани. От есента на 2016 година 30 от тях са напълно затворени, а други 5 - частично. Процесът обаче е бавен. Местният пожарникар Ралф Хойберг, част от работната група, разказва за ужасяващите гледки, на които е попадал: десетки хора, скупчени един до друг по матраци в една-единствена стая, стаи, потънали в боклук и мухъл, оголени кабели, паразити. Работната група успява да окаже натиск над безскрупулните хазяи най-вече с аргумента за липсваща противопожарна защита. Обикновено след проверка и наличие на такъв проблем къщите биват обявявани за негодни за обитаване, а наемателите са длъжни да се изнесат в рамките на няколко часа. Тогава собственикът е принуден или да ремонтира имота по спешност, или да го отдаде на търг. За да не попаднат тези сгради обратно в нелоялни ръце, служители на регулаторните органи присъстват на търговете и се запознават с потенциалните купувачи. Целта е една: да се сплашат онези лекомислени кандидати, които търсят бърза печалба. Задачата на работната група е трудоемка, не на последно място, защото собствениците на сградите често предприемат юридически стъпки. Хойберг обаче е оптимист: \"Мисля, че работата ни е с дълготраен ефект. Някои от собствениците дори доброволно опразват къщите и започват обновяването им още преди да сме стигнали до тях\", казва пожарникарят. Твърде малко от българите и румънците имат редовна работа В рамките на своето посещение в Дуисбург държавният министър в министерството на външните работи Михаел Рот се срещна и със Зьорен Линк, кмета на града. Линк още веднъж повтори позицията си, позната на всички от години: \"Дуисбург знае какво е интеграция. Ние се грижим с удоволствие за всички онези, които пребивават законно тук. Но да си гражданин на ЕС не означава, че имаш право да се възползваш от социалните системи на други страни от общността.\" Линк има предвид онези мигранти от ЕС, които се заселват в Германия, но не работят. Те би трябвало да напуснат Германия, защото според кмета такива хора не би трябвало да имат право на пребиваване. Една трета от близо 20 хил. мигранти от България и Румъния, заселили се в Дуисбург, са непълнолетни. Хората над 18 са близо 13 500, но едва около 4000 имат редовна работа. \"Разбирам, че голяма част от мигрантите все още не са успели да се интегрират на трудовия пазар и вероятно няма да успеят и в бъдеще\", казва Линк. Затова и много от тези хора разчитат на помощи от държавата.", "date": "2018.11.19", "title": "В Дуисбург има много българи, но малко положителни примери"}
{"url": "https://www.dnevnik.bg/sport/2018/11/19/3348568_prokuraturata_v_germaniia_poiska_dojivoten_zatvor_za/", "text": "Германската прокуратура поиска от съда доживотен затвор за мъжа, който през април 2017 г.  атакува автобуса на \"Борусия\" (Дортмунд) . Отборът стана жертва на атентат преди четвъртфиналния мач от Шампионската лига срещу \"Монако\", след като експлозии избухнаха по пътя към стадион \"Сигнал Идуна парк\". Задържаният Сергей Венерголд получи 28 обвинения в опит за убийство. По-късно атентаторът, който е с руско и германско гражданство,  обясни, че не е искал да убие  или нарани никого. Той обясни, че атаката му е била изцяло по финансови причини. Атентаторът призна, че е детонирал трите самоделни бомби, всяка от която е съдържала по един килограм взривно вещество и дузина метални болтове. Прокуратурата не се съобразява с неговите показания и държи той да бъде пратен в затвора с доживотна присъда. Тя твърди, че целта на Венерголд е била именно да нарани и убие възможно най-много хора, което да доведе до сериозно спадане на цената на акциите на клуба. Най-сериозно при инцидента пострада защитникът Марк Бартра, който беше със счупена ръка. Един полицай пък загуби слуха си.", "date": "2018.11.19", "title": "Прокуратурата в Германия поиска доживотен затвор за атентатора срещу автобуса на \"Дортмунд\""}
{"url": "https://www.dnevnik.bg/sviat/2018/11/19/3348529_gruevski_zaslujava_specialno_otnoshenie_smiata_ungariia/", "text": "Бившият македонски премиер Никола Груевски не е в транзитната зона, където чакат кандидатстващите за убежище в Унгария, тъй като заслужава \"специално отношение\" и затова може да изчака в Будапеща решението на властите. Това обяви секретарят на кабинета на премиера Виктор Орбан, Балаш Орбан, цитиран от сайта  Index.hu . Според представителя на кабинета (който няма роднинска връзка с министър-председателя) \"правилата на граничната процедура не могат да бъдат приложени към хора, изискващи специално отношение\". Извън транзитната зона Критиките към правителството сред журналисти и опозиция в Будапеща последваха решението на Груевски да напусне Македония,  вместо да влезе в затвора  (той трябва да излежи  присъда от 2 г. ) и да потърси убежище в Унгария. Неправителствени организации, критични към твърдите  антимигрантски политики на кабинета  в Будапеща, отбелязаха, че бившият премиер съгласно процедурата е трябвало да влезе в транзитната зона и да очаква там решението, както се случва с всички търсещи убежище. Според Балаш Орбан обаче е \"време да се спре с дезинформационните кампании\" и че към някои хора е невъзможно да се приложат правилата за убежище. Сред тях по думите му е и Груевски, защото десет години е бил премиер. Той цитира раздел 71 на закона за убежището от 2007 г., според който обаче терминът \"специално отношение\" включва непридружени непълнолетни, хора в риск, възрастни, бременни жени, хора с увреждания или самотни родители, ставали жертва на мъчения, изнасилвания или тормоз, уточнява \"Индекс\". Последната възможност според същата дефиниция е да се прояви такова отношение към човек, чието състояние е било \"оценено отделно\" и за когото \"може да се установи, че има специални нужди\". Следователно процедурата може да не се приложи за Груевски или ако той е в риск, или ако има специални нужди. \"Не сме помагали\" Балаш Орбан също така потвърди, че Груевски е подал молбата за убежище в дипломатическа мисия на друга държава. Не се спомена обаче коя въпреки многобройните публикации в европейски медии по темата. Същевременно други представители на Будапеща настояха, че нито унгарската държава, нито унгарските власти са му помогнали да напусне Македония. Албания обаче официално потвърди, че на 11 ноември в 19.11 ч. Груевски  е напуснал страната  по път за Черна гора в автомобил, който е собственост на унгарското посолство в Тирана. Темата за убежището на Груевски обаче продължи и в унгарския парламент, където опозицията иска анкетна комисия за случая, а бившите крайнодесни от \"Йоббик\" обявиха случая за \"лош сценарий на шпионски филм, на който щяхме да се смеем, ако не ставаше въпрос за Унгария\". Според швейцарския \"Нойе цюрхер цайтунг\" обаче хората в Македония се питат и как Груевски е могъл да напусне страната и някои допускат възможност кабинетът на Зоран Заев съзнателно да го е оставил да замине.", "date": "2018.11.19", "title": "Груевски заслужава специално отношение, смята Унгария"}
{"url": "https://www.dnevnik.bg/bulgaria/2018/11/19/3348566_nad_23_mln_lv_tursi_antikorupcionnata_komisiia_ot/", "text": "Искът за конфискуване на Комисията за противодействие на корупцията и отнемане на незаконно придобитото имущество (КПКОНПИ) срещу окончателно осъдения в България,  Италия  и  Румъния  и  издирван с европейска заповед за арест  Евелин Банев-Брендо и членове на семейството му е на стойност 23 275 542 лв. Това съобщи пресцентърът на антикорупционния орган, след като в събота \" Дневник \" информира за внесения в съда иск. Той е заведен срещу Банев, бившата му съпруга Моника Добринова, голямата му дъщеря, брат му Симо Карайчев и фирмата \"Б.М.А. ТРЕЙДИНГ\" ЕООД, чийто собственик според Търговския регистър е Добринова. Искът на КПКОНПИ е за отнемане на имущество - недвижими имоти в София, дружествени дялове и суми, преминали по сметки. Антикорупционната комисия припомня, че успоредно води дело и срещу сестрата на Моника Добринова - Десислава Дишлиева. Искът на комисията по това дело е за отнемане на налична сума в евро в сейф, която се равнява на 6 031 388 лв., внесени суми по кредит и недвижими имоти на майка ѝ и дъщеря ѝ. Общата стойност на иска е 6 762 986.02 лв. Първото заседание по делото е насрочено за май 2019 г., уточняват от комисията. В края на април 2018 година  българският Върховен касационен съд осъди Брендо на шест години затвор за пране на пари от наркотрафик. Тогава обаче се разбра, че Банев е изчезнал и  полицията го издирва . Дишлиева и Добринова бяха оправдани за участие в престъпна група, водена от Брендо. Срещу Дишлиева има друго висящо дело за пране на пари.", "date": "2018.11.19", "title": "Над 23 млн. лв. търси антикорупционната комисия от Евелин Банев-Брендо и близки до него"}
{"url": "https://www.dnevnik.bg/kultura/2018/11/19/3348531_koi_shte_opredeli_sledvashtiiat_nositel_na_nobelovata/", "text": "Шведската академия назначи външно жури към комисията, която ще определи Нобеловия лауреат за литература за 2019 г., предаде \"Ройтерс\". Решението е следствие на  скандала за секс тормоз , който доведе до оставката на Сара Даниус, доскорошния пожизнен секретар на Шведската академия. Институцията е натоварена със задачата да връчва най-престижното литературно отличие. Причината бяха действията на съпруга на Даниус - Жан-Клод Арно, който беше обвинен в изнасилване. Предполага се още, че вероятно той е разгласявал предварително имената на лауреатите. Друг резултат от скандала беше  отменянето на Нобеловата награда за литература за 2018 г . Прессъобщението на Шведската академия е кратко, пише \"Ройтерс\". В него се казва, че е назначен нов комитет, който ще определи носителите на наградата за 2019 г. и 2020 г. Изненадващо обаче е, че в процеса по избора на лауреат ще бъдат включени и петима \"външни експерти\". Нобеловата фондация, която се грижи за наследството на създателя й Алфред Нобел, още през лятото постави условия на Шведската академия, за да продължи институцията да бъде отговорна за даването на най-престижната литературна награда в света. В противен случай имаше възможност да бъде назначен друг комитет, който да връчва отличието. Според в. Dagens Nyheter, който пръв отрази новия комитет, пише \"Ройтерс\", едно от тези условия е било в процедурата по определяне на лауреата да бъде включено и външно жури. Петимата членове на комитета от страна на Шведската академия са Хорас Енгдал, Кристина Лугн, Андерс Олсон, Йеспер Свенбро и Пер Вастберг. Като външни експерти са назначени 31-годишната литературна критичка Микаела Бломквист, 56-годишният познавач на френската и на фентъзи литературата Кристофър Леандоер, 45-годишният преводач Хенрик Петерсен, 73-годишният романист Гун-Брит Сундстрьом и 27-годишната литературна критичка Ребека Керде, която живее в Берлин.", "date": "2018.11.19", "title": "Кой ще определи следващия носител на Нобеловата награда за литература"}
{"url": "https://www.dnevnik.bg/sviat/2018/11/19/3348492_kitai_osudi_pisatelka_na_10_g_zatvor_za_opisaniia_na/", "text": "Китайска писателка получи десетгодишна присъда, защото е създала и продавала роман със сцени на любов между хомосексуални, предаде Би Би Си. Авторката, за която се говори под името Лю, е написала книга със заглавие \"Окупация\". Съдът смята за неприемлив факта, че в книгата има \"мъжко хомосексуално поведение... включително извратени сексуални действия като насилие\". Порнографията, за каквато също е смяната творбата ѝ, е незаконна в Китай. Присъдата на Лю обаче отприщи вълна от протести в социалните мрежи в страната, продължава медията. Един от озадачените потребители пита: \"Десет години за роман? Твърде много е.\" Друг обръща внимание на факта, че през 2013 г. бивш държавен служител получи присъда от едва 8 г. за изнасилване на четиригодишно момиче. В. \"Глобъл таймс\", англоезично издание, свързано с вестника на комунистическата партия, цитира адвокат, според когото присъдата е издадена \"по стандарт отпреди 20 години\". Подробностите за присъдата бяха съобщени едва тази седмица, но според местното издание \"Уху\" тя е била издадена на 31 октомври. Смята се, че Лю е продала 7000 екземпляра от \"Окупация\" и други еротични романи, а печалбата ѝ е достигнала 150 хил. юана, или около 21 600 долара. Според в. \"Глобъл таймс\" тя е била забелязана от полицията едва след успеха на книгата миналата година.", "date": "2018.11.19", "title": "Китай осъди писателка на 10 г. затвор за описания на любов между хомосексуални"}
{"url": "https://www.dnevnik.bg/sport/2018/11/19/3348257_kak_aleksandur_zverev_stigna_do_nai-goliamata_titla_v/", "text": "Александър Зверев изненада Новак Джокович във финалния двубой в мъжкия тенис за 2018 г. и спечели най-голямата титла в кариерата си. 21-годишният германец изигра два от най-впечатляващите си сетове и спря устрема на световния №1, който навлезе в изключителна форма в последната половин година. Джокович влезе като абсолютен фаворит във финала в Лондон. Той спечели с лекота двубоя си със Зверев в груповата фаза - 6:4, 6:1 за 76 минути. Месец по-рано двамата се срещнаха в полуфиналите на мастърса в Шанхай, а сърбинът отново беше безапелационен - 6:1, 6:2. Носителят на 14 титли от Големия шлем изглеждаше неудържим в зала \"О2 арена\". Той не срещна никакви трудности в първите си четири мача. Средната им продължителност беше едва 80 минути, а спечелените геймове от съперниците му - само 24. Зверев обаче намери рецептата как да бъде спрян Джокович. Нещо, което в последните пет месеца се удаде само на двама тенисисти - Стефанос Циципас в осминафиналите на мастърса в Торонто и Карен Хачанов във финала на мастърса в Париж. Впечатляващият сервис и промяната на тактиката при ударите от основната линия се оказаха ключът към победата на Зверев, коментира анализаторът на АТП Крейг О'Шонеси. Германецът изигра изключителен първи сет и по-колеблив, но достатъчно солиден втори, за да стигне до втората си победа от пет мача с Джокович. Така той стана единственият тенисист от топ 10, който няма отрицателен баланс в директните двубои със световния №1. Германецът завърши сезона с 64% вкаран първи сервис (3277/5117), но в първия сет срещу Джокович във финала пласира изключителните 88%. Шампионът пласираше първите си начални удари средно със 217 км/ч срещу 198 км/ч за сърбина. В тази първа част Зверев пласира седем аса аса, не направи нито една двойна грешка и загуби едва четири точки в своите подавания. Въпреки че срещу него на корта беше най-добре посрещащият тенисист в света, цели 48% от сервисите на германеца не бяха върнати от съперника. Вторият сервис на Зверев също беше доста агресивен - средно 175 км/ч срещу 167 км/ч в двубоя им от груповата фаза. Освен това германецът атакуваше смело началните удари на Джокович. Средната скорост на ретурите му след първи сервис беше 111 км/ч, а след втори - 125 км/ч. Той върна в корта цели 81% от сервисите на световния №1. Много агресивна беше играта на Зверев и от основната линия. В първия сет той изпълни цели 33% от ударите си от основната линия по правата. Това принуждаваше Джокович много често да отиграва топката от движение и съответно даваше предимство на германеца. Шампионът доминираше в по-кратките разигравания, като спечели 25 от 42-те точки с девет и по-малко удара в първата част. Във втория сет началният удар на Зверев не работеше на същото високо ниво и това поизравни силите. Германецът вкара само 55% от първите си сервиси и пласира три аса при три двойни грешки. Въпреки това световният №4 имаше проблеми само в един от сервис геймовете си. Това се случи във втория гейм на втория сет, когато Джокович върна пробива, който беше допуснал минута по-рано. Зверев обаче веднага реализира нов пробив и до края на мача не даде никакви шансове на сърбина. Германецът нямаше същото предимство от начален удар. Средната скорост на подаванията му падна, а Джокович дори спечели повече от разиграванията с девет и по-малко удари - 24 срещу 23. Затова Зверев смени тактиката и заложи на по-предпазлива игра. Той изпълни 79% от ударите си от основната линия по диагонала и само 21% по правата. Това се оказа печеливш подход, тъй като първият сет даде игрово предимство на германеца и той допускаше по-малко грешки в продължителните разигравания във втората част. \"Той не се притесни да влиза в дълги разигравания. Новак често се запъхтяваше, трябваше да тича доста. По принцип никой не иска да влиза в дълга размяна с Новак, но Саша го направи и това беше разочароващо за Новак. Сега остава Саша да придобие това постоянство и в петсетовите мачове от Големия шлем\", коментира предишният германец, триумфирал във финалите на АТП - Борис Бекер. Зверев спечели четвърти турнир за сезона и втори голям трофей след титлата в Мадрид - третата му в турнирите от сериите \"Мастърс\" от общо пет финала. Пробив в Големия шлем остава единственото постижение, което все още убягва на младия германец. Зверев обаче направи крачка напред и в това отношение, като игра четвъртфинал на \"Ролан Гарос\". Заявката за нещо голямо през 2019 г. е налице, а първите два месеца и половина от съвместната им работа с Иван Лендъл, под чието ръководство Анди Мъри постигна най-големите си успехи, вече дават солиден резултат.", "date": "2018.11.19", "title": "Как Александър Зверев стигна до най-голямата титла в кариерата си"}
{"url": "https://www.dnevnik.bg/biznes/2018/11/19/3348585_zastrahovatelite_ne_iskat_tavan_za_vsichki/", "text": "Застрахователите не искат да се поставят лимити върху обезщетенията при катастрофи, а върху един конкретен компонент - този за болка и страдание при смърт на близък, който е нараснал като раково заболяване и е изял останалите обезщетения по \"Гражданска отговорност\" и пречи да се дават справедливи суми на потърпевшите. Това обяви в ефира на Би Ти Ви Светла Несторова от Асоциацията на българските застрахователи и напомни, че по закон застраховката покрива лимит до 10 млн. лв. за имуществени вреди. Предложение за налагане на таван на този вид обезщетения внесе в парламента председателят на бюджетната комисия Менда Стоянова. Причината за това е разширеният кръг на хората, които могат да претендират за този тип обезщетения, с тълкувателно решение на Върховния касационен съд от началото на лятото. Несторова обясни, че в развитите страни от ЕС съдът дава даже по-големи обезщетения от тези в България, но предимно на база на искове за конкретни имуществени щет, които са оценими за разлика от страданията от загуба на близък – за загубени доходи, издръжка на децата и т.н. \"Такъв тип искове обаче у нас почти няма\", посочи Несторова. По думите й средният размер на обезщетенията за болки и страдания в България за последните пет години е скочил с 50% за без икономическа логика. Тя даде и конкретни примери, в които адвокати прибират половината или даже почти всички присъдени пари на ищци със загинали близки в катастрофи. Застрахователният сектор е завършил 2017 г. с 55 млн. лв. загуба от \"Гражданска отговронсто\", за първите шест месеца на тази година тя е 17 млн. лв., които покрива от приходите си по други застраховки. Според Несторова през 2019 г. е можело да се балансират фишнансовите резултати след поскъпването на задължителанта застраховка, след решението на съда обаче това става невъзможно. В същото време за последните 5 г. размерът на обезщетенията, присъждани от съда са нарснали с 50% от 85 хил. до 118 хил. лв. средно на човек, твърди Несторова. Това поражда изродени практики, а голяма част от парите, които се присъждат, не стигат до хората, обяви тя.", "date": "2018.11.19", "title": "Застрахователите не искат таван за всички обезщетения, а само за неоценимите"}
{"url": "https://www.dnevnik.bg/evropa/2018/11/19/3348419_vuzmojen_li_e_vtori_referendum_za_brekzit/", "text": "Да напуснеш или да не напуснеш? Две и половина години след като Обединеното кралство гласува да излезе от ЕС, все още това е въпросът.  Кризата в правителството на Тереза Мей  заради нейния  проект на споразумението  за развод разпали интереса към възможността Обединеното кралство да размисли, тоест възможността за \"регрекзит\" (от англ. regret - \"съжалявам\", и exit - \"излизам\"). На референдума на 23 юни 2016 г. 17.4 млн. гласоподаватели, или 52 на сто, подкрепиха Брекзит, а 16.1 млн., или 48 процента, подкрепиха оставането в блока. Но оттогава противниците на Брекзит проучват начините за произвеждането на още един референдум. Мей многократно е казвала, че няма да има друг референдум за членството, а и лидерът на главната опозиционна партия Джеръми Корбин даде знак, че също не е привърженик на този вариант. Така че какъв е пътят към втори вот? Провал на плана на Мей за Брекзит Според активисти първата стъпка е парламентът да отхвърли проектоспоразумението на Мей за развода. За да се стигне до напускане на ЕС по условията на нейната сделка, Мей трябва да получи подкрепата на парламента. Силата на бунта в нейната Консервативна партия и гневът на съюзниците от северноирландската Демократическа юнионистка партия показват, че тя ще срещне трудности в прокарването на сделката даже при значителна подкрепа от депутати лейбъристи. \"Подозирам, че сделката ще бъде внесена за обсъждане в парламента и парламентът ще гласува против, а когато това стане, ще започне играта за народния вот\", казва Хюго Диксън, заместник-председател на групата \"Вотът на народа\", която иска нов референдум. \"Отхвърлянето на сделката не означава крах и напускане без сделка; означава, че има много голяма вероятност да отидем към народен вот с вариант за оставане в ЕС\", казва Диксън, според когото не е вероятно да има сценарий за Брекзит без сделка. Политическа криза Провалът на сделката на Мей ще вкара Обединеното кралство още по-дълбоко в кризата. Трима от четиримата живи бивши британски премиери - Джон Мейджър, Тони Блеър и Гордън Браун - са казали, че втори референдум е начин за излизане от кризата. \"Все още вярвам, че този Брекзит може да бъде спрян\", каза Блеър пред \"Ройтерс\" миналия месец. Опозиционната Лейбъристка партия, която също е разделена по въпроса за Брекзит, даде знак, че ще се стреми да предизвика национални избори, ако Мей получи парламентарна подкрепа. Но за си осигури избори, две трети от 650-те депутати в парламента ще трябва да гласуват за това. Другият начин е, ако парламентът гласува вот на недоверие на правителството. Тогава следва 14-дневен \"гратисен период\", в който да се гласува вот на доверие към ново правителство. Ако новото правителство не спечели вота, то според Института за управление до 17 работни дни трябва да се състоят нови избори. Активистите за Брекзит смятат, че лейбъристите няма да съумеят да предизвикат избори. Парламентът взема решението След евентуалните седмици на криза и неуспеха на различни други варианти - избори, нов премиер, опити за предоговаряне с ЕС - накрая парламентът би могъл да поиска нов референдум. Точният механизъм за това не е ясен, но депутатите може да одобрят решение с призив за нов референдум като средство за излизане от задънената улица. Това решение трябва да бъде подкрепено от законодателен акт за референдум. Да се поиска от ЕС още време Произвеждането на референдум би отнело месеци, така че Европейският съюз трябва да бъде помолен за още време, тъй като според настоящото състояние на нещата Обединеното кралство трябва да напусне на 29 март 2019 г. в 23.00 ч. по Гринуич. Ключов момент от искането за отлагане е въпросът дали Обединеното кралство може да оттегли активирането на член 50 от Лисабонския договор, задействан от Мей преди близо две години. Тъй като тази клауза не е била използвана никога досега, юристите са на различно мнение дали тя е обратима или не. Но Джон Кър, британският дипломат, разработил клаузата, нееднократно е твърдял, че тя може да бъде деактивирана. \"Жребият не е хвърлен, не е безвъзвратен; има все още време и докато Обединеното кралство не напусне ЕС, писмото за член 50 може да бъде оттеглено\", пише Кър, бивш британски посланик в ЕС от 1990 до 1995 г., в \"Пътната карта за Вота на народа\". Съдиите в Съда на ЕС ще разгледат на 27 декември казуса с Брекзит и ще обсъдят дали Великобритания може едностранно да оттегли решението си да напусне ЕС. Какво биха казали хората Не е ясно. Мнозина поддръжници на Брекзит казват, че произвеждането на такъв вот ще вкара Обединеното кралство в най-голямата конституционна криза в нейната история и даже може да доведе до безредици. Социологически анкети и научни изследвания показват, че страната остава разделена. Публикувани миналия месец резултати от едно проучване, обхващащо 20 хиляди гласоподаватели, показват вот за оставане в ЕС. Много анкети преди референдума през 2016 г. предричаха, че британците ще гласуват за оставане в клуба, към който се присъединиха през 1973 г. Но ако гласуват за напускане и на втори референдум, това със сигурност ще означава, че страната ще трябва да напусне. Какви трябва да бъдат бюлетините Естествено не е ясно. Джо Джонсън, по-малкият брат на Борис Джонсън, се оттегли от правителството по-рано този месец с призив за нов референдум. Хората трябва да бъдат попитани \"дали искат да се продължи с Брекзит сега, когато знаем сделката и с какво всъщност разполагаме, дали трябва да напуснем без сделка и дали уравновесените хора по-скоро биха приели сделката, която вече имаме в Европейския съюз\", каза той. Привържениците на Брекзит казват, че би било несправедливо да има два варианта за Брекзит и един за оставане, защото това ще раздели гласовете за Брекзит. Да обикнем пак ЕС Перспективата пред петата по големина икономика в света да се върне в стадото със сигурност ще бъде приветствана от повечето лидери в ЕС. Председателят на Европейския съвет каза миналата седмица, че ЕС е готов за отмяна на Брекзит. Френският президент Еманюел Макрон е намеквал, че Великобритания все още може да промени мнението си. Невърендум Опонентите на идеята за втори референдум казват, че той няма да реши нищо, дори избирателите да предпочетат оставане в ЕС. Тогава привържениците на Брекзит биха поискали трети, решаващ референдум, който да намери отговор на въпроса, преследващ Обединеното кралство: трябва ли да продължи самостоятелно, или да е партньор в Европейския съюз?", "date": "2018.11.19", "title": "Възможен ли е втори референдум за Брекзит"}
{"url": "https://www.dnevnik.bg/bulgaria/2018/11/19/3348600_vlak_derailira_krai_simitli_zaradi_padnali_skali_na/", "text": "Пътнически влак е дерайлирал край симитлийското село Черниче. Инцидентът е станал тази вечер около 19 часа, съобщиха от Областната дирекция на полицията в Благоевград. Тя допълни, че на релсите са паднали камъни и при преминаването през тях локомотивът се е наклонил. Хо информация на областния управител на Благоевград Бисер Михайлов, цитиран от агенция \"Фокус\", общо осем са пострадалите при инцидента - заместник-машиниста на влака, началник влака и още шест души, които са транспортирани от 9 екипа на Спешната помощ. Според него те не са с тежки наранявания и няма опасност за живота им. Преустановено е движението на влаковете по направлението Петрич-Благоевград, съобщиха по-късно от пресцентъра на БДЖ. Уточняват, че около 18.55 часа локомотивът на пътнически влак 50244, пътуващ от Петрич за Благоевград, се е ударил в паднала върху железния път скална маса вследствие на което е дерайлирал. По първоначална информация при инцидента са пострадали четирима души – машинистът и помощник-машинистът на композицията, началник-влакът и един пътник. Всички останали пътници са евакуирани със съдействието на екипите на органите на реда в гара Пейо Яворов. Създадена е организация за превоз с автобуси на пътниците от влака, както и за следващите влакове по трасето.", "date": "2018.11.19", "title": "Влак дерайлира край Симитли заради паднали скали на релсите (допълнена)"}
{"url": "https://www.dnevnik.bg/zelen/2018/11/19/3347950_obiaven_e_jult_kod_za_dujd_sniag_i_silen_viatur_v/", "text": "Жълт код е обявен в цялата страна, съобщи БНТ. В 17 области кодът е за обилни валежи и снеговалежи. В Северозападна България кодът е за сняг. Очаква се в там сутринта на места да натрупа до 15 см сняг. В Добрич, Варна и Шумен има предупреждение и за силен вятър. През нощта валежите продължиха и в много райони бяха значителни. В западната половина валя предимно сняг, на места там се образува снежна покривка, в източната - дъжд. В сутрешните часове в централните райони на Северна България е възможно да се образуват поледици. Още преди обяд от югозапад валежите ще отслабват до вечерта и ще спрат, най-късно привечер в Североизточна България. Вятърът ще е умерен, в Източна България до силен; през нощта ще е с източна компонента, утре ще се ориентира от северозапад. Минималните температури ще са между между минус 1 и 4 градуса, в Източна България - до 12 градуса. Максималните температури в крайните югозападни райони, Горнотракийската низина и по Черноморието ще са между 9 и 14 градуса, в останалата част на страната - предимно между 1 и 6 градуса. По Черноморието ще бъде облачно с валежи от дъжд, на много места - значителни. До вечерта валежите ще отслабнат и спрат. Максималните температури ще са между 13-15 градуса, близки до температурата на морската вода. През нощта вълнението на морето ще е 4 бала, през деня ще отслабва. Над планините до сутринта ще бъде облачно, на много места с валежи от сняг, под 1700-1800 метра - от дъжд. Още преди обяд от запад валежите ще спират, облачността ще се разкъсва и намалява, най-късно в планините в Източна България. Вятърът ще е силен до бурен, но през деня ще се ориентира от югозапад и ще отслабва. Температурите още ще се повишат и максималната на височина 1200 метра ще е около 5 градуса, на 2000 метра - около минус 1 градус. През нощта с преминаването на средиземноморския циклон налягането още ще се понижи и ще е по-ниско от средното, но през деня ще започне повишение и вечерта вече ще е по-високо от нормалното. Във вторник сутринта ще е студено, но през деня вятърът ще се ориентира от югоизток, ще се усили и температурите ще се повишат - максималните ще бъдат между 5 и 10 градуса, в Горнотракийската низина и източните райони до 14-16 градуса; само в северозападните райони, където ще се задържи снежна покривка, а югоизточният вятър ще е слаб, ще остане с температури близки до 0 градуса. Още сутринта в югозападните райони ще завали дъжд, до вечерта валежите ще обхванат по-голямата част от страната, а през нощта срещу сряда ще се усилят. В сряда в повечето райони ще вали дъжд, валежите ще са значителни по количества, а на места в Южна България ще са придружени с гръмотевици. Сняг ще превалява на отделни места в Северозападна България, а по-късно през деня и в Предбалкана. Вятърът ще се ориентира от изток-североизток, ще се усили и отново ще нахлуе студен въздух. ", "date": "2018.11.19", "title": "Обявен е жълт код за дъжд, сняг и силен вятър в цяла България"}
{"url": "https://www.dnevnik.bg/sport/2018/11/19/3347996_nacionalite_priemat_sloveniia_v_tursene_na_purvoto/", "text": "Националният отбор по футбол се изправя срещу Словения в последния си мач от  Лигата на нациите  с амбициозна задача. Съставът преследва първото място в група 3 от Дивизия С на турнира, с което ще се опита да се изкачи в по-горната дивизия. Спечелването на групата минава и през задължителна победа на стадион \"Васил Левски\". Преди последния кръг България има равни точки с Норвегия – по 10, но скандинавците заематпървата позиция. Норвегия е с голова разлика 5:2, а България 6:4. По същото време норвежците гостуват на Кипър. Съставът, воден от Петър Хубчев се нуждае от по-изразителна победа, за да може да изпревари Норвегия. Според селекционера обаче е важно на първо място успех, а след това да се мисли и за резултата. Българският тим ще бъде без Тодор Неделев, който е наказан заради натрупани жълти картони. \"Имаме нашите наблюдения върху съперника, ние се концентрираме върху действията на нашия отбор. Всички са здрави, възстановяването го направихме, мисля, че се получи. Едва ли напрежението ще бъде повод за оправдание, момчетата се концентрират върху други неща, не върху напрежението. Топлото или студеното време няма да бъде предимство за нито един от двата отбора. Няма да се концентрираме върху това, че трябва да победим с няколко гола, а върху това, че искаме да изградим нещо\", каза  Петър Хубчев преди срещата . Той изрази надежда, че отборът му ще получи подкрепа от феновете. \"Публиката е много важна, чувства се присъствието им, чувства се тази подкрепа. Който и да дойде, ще е добре дошъл\", каза Хубчев на пресконференция преди мача. Треньорът на Словения Игор Бенедейчич също гарантира, че тимът му ще търси победата в София. \"Ще променим нещо в играта и ще опитаме да играем за нашите фенове. Йосип Иличич може да помогне на състава, но не може абсолютно сам да реши крайния изход\". Според статистиката шансовете на България за победа са големи. Тимът е спечелил и трите си досегашни мача със Словения, а освен това в последните си 11 домакински двубоя е постигнал девет победи. В шест от тези срещи България е отбелязала по два или повече гола. В първия мач от Лигата на нациите срещу Словения в Любляна,  България победи с 2:1 с две попадения на Божидар Краев . Двубоят между България и Словения е тази вечер от 21.45 часа на Националния стадион \"Васил Левски\". Мачът ще бъде предаван по БНТ1.", "date": "2018.11.19", "title": "Националите приемат Словения в търсене на първото място в Лигата на нациите"}
{"url": "https://www.dnevnik.bg/evropa/2018/11/19/3347281_mei_se_gotvi_za_reshavashta_sedmica_koiato_moje_da/", "text": "За британския премиер Тереза Мей предстоят драматични дни, които ще бъдат решаващи и за съдбата й като министър-председател, и за Брекзит. Проектът на сделката за развода с ЕС,  обявен миналата седмица , предизвика  оставки  на министри и  бунт в партията й . Недоволни депутати консерватори открито оспорват лидерството й и директно я предупреждават, че сделката за Брекзит няма да мине през парламента. В петък няколко консервативни депутати опитаха да предизвикат лидерска надпревара, като изпратиха писма за недоверие в премиера. Ако се съберат достатъчен брой такива писма, е възможно да има вот на доверие най-вероятно във вторник. Междувременно лидерите на ЕС се готвят за извънредна среща на върха в неделя, на която трябва да одобрят споразумението за Брекзит. Би Би Си обобщава какво се случи и какво предстои по преговорите за излизането на Великобритания от ЕС. Сделка и оставки Тереза Мей договори проект на споразумение с Брюксел за напускането на Великобритания. В сряда нейният кабинет го подкрепи, но имаше и оставки, включително на министъра за Брекзит Доминик Рааб. Споразумението включва колко пари ще бъдат платени на ЕС, 21-месечен преходен период след март, когато страната излиза от ЕС, както и ангажименти за правата на европейските граждани, живеещи в Обединеното кралство, и за британците, живеещи в ЕС. Това не е търговска сделка. Тя ще бъде договорена по време на преходния период, ако всичко върви по план. Преговарящите страни освен това се споразумяха за текста на отделна по-кратка политическа декларация за бъдещите отношения на Великобритания с ЕС, включително и за търговската сделка, която двете страни искат. Декларацията обаче представлява едно по-общо очертаване на контурите на бъдещите връзки и не е задължаваща. Детайлите по търговското споразумение ще бъдат изготвени по време на преходния период, като и двете страни се надяват да имат съгласие по въпроса до декември 2020 г. Политическата декларация предвижда \"зона за свободна търговия и задълбочено сътрудничество за стоките при нулеви мита и квоти\". Ще има \"амбициозни митнически споразумения\", които ще надградят споразуменията в сделката за оттегляне. Двете страни казват, че искат тези нови договорки да решат проблема с ирландската граница, отстранявайки необходимостта от т.нар. предпазна мрежа. Разбраха ли се за ирландската граница Това бе основният проблем в разговорите с Брюксел. И двете страни са ангажирани с избягване на връщането на физическата граница между Северна Ирландия и Република Ирландия. Ето защо се споразумяха за \"предпазната мрежа\", която да гарантира това независимо от резултата от бъдещите търговски разговори. \"Предпазната мрежа\" ще означава, че Северна Ирландия ще продължи да спазва някои от правилата на ЕС по въпроси като хранителните продукти и стандартите за стоките, което ще предотврати нуждата от проверки за стоките на ирландската граница, но ще изисква редица продукти, вкарвани в Северна Ирландия от останалата част на Обединеното кралство, да бъдат подложени на нови проверки и контрол. \"Предпазната мрежа\" ще включва също така временна единна митническа територия, на практика задържайки Обединеното кралство в митническия съюз на ЕС. Въпросът обаче предизвиква спорове. Привържениците на Брекзит не харесват перспективата да бъдат обвързани с митническите правила на ЕС, а Северноирландската демократична юнионистка партия каза, че няма да толерира нищо, което създава нова граница в Ирландско море. Самата Мей настоява, че иска изобщо да не се налага да използва \"предпазната мрежа\". Ролята на Съда на ЕС също може да предизвика недоволство. Ако няма дългосрочно решение до юли 2020 г., е възможно еднократно удължаване на преходния период. Може ли Мей да бъде свалена от власт Голям брой консерватори официално обявиха, че са изпратили писма до Гръем Брейди, ръководител на т. нар. Комитет 1922 (парламентарната група на Консервативната партия в Камарата на общините), заявявайки, че имат недоверие в лидерството на Мей. Според правилата на партията, ако Брейди получи 48 писма (еквивалентни на 15% от депутатите), ще бъде организиран вот на доверие. Ако Мей спечели вота, в продължение на година тя ще бъде защитена от повторно предизвикателство. Но ако загуби, ще има надпревара за лидерството и тя няма да може да участва. Брейди няма да обяви броя на писмата, докато те не станат 48, и все още не е ясно как това би повлияло на Брекзит. Какво още предстои На 25 ноември ще се състои извънредна среща на ЕС, на която се очаква лидерите да одобрят споразумението за оттегляне и декларацията за бъдещите отношения. Ако Мей оцелее като премиер, тя ще трябва да се бори за подкрепата на депутатите за сделката, като вотът се очаква около 7 декември. Премиерът не разполага с мнозинство в Камарата на общините. Северноирландската демократична юнионистка партия, на която Мей разчита за ключови гласувания, вече заяви, че вероятно ще отхвърли сделката, защото според нея тя ще раздели Обединеното кралство. Ако Мей загуби гласуването, Великобритания навлиза в непозната територия. Премиерът може да опита да предоговори споразумението с ЕС (с което обаче европейските лидери  не са съгласни ), но очакванията като цяло са при този сценарий нейното време като премиер да приключи. Тогава са възможни парламентарен вот или избор на нов премиер. Самата Мей казва, че ако депутатите не се обединят зад споразумението, \"никой не може да знае със сигурност какви ще са последиците\" и това ще означава \"да се поеме по път на дълбока и сериозна несигурност\".", "date": "2018.11.19", "title": "Мей се готви за решаваща седмица, която може да хвърли Великобритания в хаос"}
{"url": "https://www.dnevnik.bg/sviat/2018/11/19/3347321_putin_i_erdogan_otbeliazvat_v_istanbul_zavurshvaneto/", "text": "Церемонията за  край на морскшя участък  на газопровода \"Турски поток\" е сред събитията в дневния ред на президентите на Турция и Русия, които ще разговарят в Истанбул днес. Реджеп Тайип Ердоган и гостът му Владимир Путин ще се включат с видеоконферентна връзка, достъпна на церемонията в Истанбул, в полагането на последните тръби в Къйъкьой, в европейската част на Турция, където те излизат на сушата. Според прессъобщението на Кремъл двамата ще разговарят и за \"международни и двустранни въпроси\" (не е известно дали Сирия, която те обсъдиха и на четиристранна среща в Истанбул само преди няколко седмици, ще е сред тях). Именно началото на сухопътния участък на \"Турски поток\" е практическият въпрос, който вълнува няколко страни в Европа, а сред тях е и България. Причината е, че решението накъде да тръгне тръбата все още предстои. Проектът \"Турски поток\" бе обявен през декември 2014 г. Това стана със същото изявление, с което от Анкара руският президент каза, че Русия се отказва от \"Южен поток\", след като  България е замразила дейностите  по изграждането му. Началото на газопровода се отложи заради спор между \"Газпром\" и \"Боташ\" за цената на газа и заради неяснотата дали тръбите да стигат само турския бряг, или част от газа да се транзитира към ЕС. В крайна сметка бе решено капацитетът му да е наполовина на \"Южен поток\" - 31.5 млрд. кубични метра, като се планира Турция да потребява половината от този обем. В края на май обаче \"Газпром\" подписа документ за продължение на \"Турски поток\" до ЕС. Руският гигант се споразумя с турската TürkAkım Gaz Taşıma A.Ş. за изграждане на сухопътен участък на газопровода. С тази стъпка се потвърди, че компанията смята да доставя руски газ на европейски потребители и през този тръбопровод. Две възможности През октомври, докато бе на посещение в Унгария, Путин допусна по време на пресконференция с премиера Виктор Орбан, че \"едно от сухопътните продължения\" на \"Турски поток\" може да премине през страната. Важна за развитието на проекта според сръбски медии ще е визитата на Путин в Белград, която се очакваше да е този месец, но бе отложена и би трябвало да се състои през януари. Друг възможен маршрут обаче е през Гърция и Адриатическо море до Италия. От посещенията на премиера Бойко Борисов и президента Румен Радев в Москва обаче България  неведнъж е изтъквала  желанието си \"Турски поток\" да мине през нейна територия, а това би бил първият маршрут, продължаващ през Сърбия и Унгария.", "date": "2018.11.19", "title": "Путин и Ердоган отбелязват в Истанбул завършването на морския участък на \"Турски поток\""}
{"url": "https://www.dnevnik.bg/sport/2018/11/19/3347998_zverev_si_postavia_oshte_po-visoki_celi_za_2019_g_sled/", "text": "Шампионът във финалния турнир на АТП Александър Зверев вече мисли за следващия сезон.  Германският тенисист победи Новак Джокович в двубоя за титлата в Лондон  и със страхотно представяне спря сърбина по пътя към шести триумф във финалите на АТП. След двубоя Зверев обяви, че се цели още по-високо през 2019 г. Германецът заяви, че ще си вземе кратка почивка, която ще прекара на Малдивите, след което ще започне подоготовка. \"Този трофей значи много за мен, защото нямаш толкова много шансове да го спечелиш. Тук се изправяш срещу най-добрите, а за да ги победиш трябва да си на много високо ниво. Представянето ми във финала ми носи увереност и съм доволен от себе си\", каза Зверев. Той е първият германец от Борис Бекер през 1995 г., който печели финалния турнир. Според Зверев той се нуждае от по-добро представяне в турнирите от Големия шлем и това ще търси през 2019 г. По пътя към титлата в Лондон Зверев  се справи с Роджър Федерер , а след това победи и Джокович. По този начин той е първият тенисист от 1990 г. насам, който побеждава първите двама поставени. Преди 28 години това стори Андре Агаси, който отстрани Бекер в полуфинала и Щефан Едберг в мача за титлата. \"Присъствието на Иван (Лендъл) в моя щаб ми помогна много. Той анализира първия ми мач с Новак, показа ми къде греша и какво трябва да променя. Работим заедно от няколко месеца и му благодаря\", каза Зверев за работата си с бившия №1 в света. Германецът добави, че най-големи поздравления заслужава неговият баща Александър старши, който е първият му треньор. \"Той е изградил основата ми, от него научих най-важните неща. Сега със сигурност е много щастлив и сигурно ще плаче до началото на следващия сезон\". Германецът приключва сезона с 58 победи и 19 поражения. Той взе четири титли през годината, като освен тази в Лондон, триуфмира в Мюнехн, Мадрид и Вашингтон.", "date": "2018.11.19", "title": "Зверев си поставя още по-високи цели за 2019 г. след триумфа в Лондон"}
{"url": "https://www.dnevnik.bg/bulgaria/2018/11/19/3347948_s_13_mln_lv_agenciiata_po_vpisvaniiata_obnoviava/", "text": "Агенцията по вписванията е обявила нова обществена поръчка за надграждане на базите данни и обновяване на сървърите, информира в днешния си брой в.\"Сега\". Търгът е поредният след кризата през август, когато Търговският регистър, за който отговаря агенцията, се срина и не функционираше 18 дни. Преди няколко дни се разбра, че за същия период на служителите в агенцията са раздадени бонуси за близо 700 хил. лв. за \"постигнати резултати\". По новата поръчка ще се похарчат над 1.3 млн. лв. Като крайната цел е \"загубите на данни да бъдат сведени до приемливи стойности\", пише в документите. За да се случи това, трябва да се разделят процесите на архивиране от ежедневната работна среда, се разбира от поръчката. \"Ще се гарантира минимална продължителност на задачите по извършване на архивни и резервни копия. Това ще позволи промяна на политиките за извършване на архивни и резервни копия на данните по начин, съобразен с най-добрите световни практики. Времето за възстановяване и точката към времето на възстановяване при авария ще бъдат оптимизирани така, че загубите на данни да бъдат сведени до приемливи стойности. Това ще бъде реализирано чрез добавяне на допълнителни лицензи за съществуващия софтуер за архивиране и добавянето на специализиран такъв, както и специализиран дисков масив\", пише в документите. В тях се споменава още, че сегашната инфраструктура на агенцията е остаряла и е извън гаранционна поддръжка. Повече информация за търга не се съобщава, тъй като от агенцията твърдят, че данните са секретни. Само преди месец заради проблемите покрай срива на Търговския регистър бе обявена и друга поръчка. Тя бе спешна, тъй като от агенцията заявиха, че им свършва мястото за съхранение на данни и спешно се нуждаят от още 120 терабайта пространство.", "date": "2018.11.19", "title": "С 1.3 млн. лв. Агенцията по вписванията обновява сървърите си"}
{"url": "https://www.dnevnik.bg/analizi/2018/11/19/3346963_aec_belene_-_luksoznata_spiashta_krasavica_na/", "text": "Опитите за възобновяването на проекта за строеж на АЕЦ \"Белене\" го превърнаха в луксозната спяща красавица на българската енергетика. В последните двадесетина години се изредиха много принцове, които се опитваха да целунат и събудят спящата красавица срещу възможността безнаказано да се обогатяват за сметка на националния бюджет. Един от тях дори се представяше за цар. Междувременно красавицата погрозня и  но запази своята притегателна сила. Обяснението? През последните 15 години над 2.5 млрд. лева отидоха за поддържане на илюзията, че проектът за строеж на АЕЦ \"Белене\" е жизнен. В тях влизат и платените през 2016 г., след решение на арбитражния съд в Женева, над 1 млрд. лева за незаконно поръчано оборудване без наличие на окончателен договор. За загубата и на този милиард се оказа, че никой не носи отговорност. Последното развитие е, че на 7.11.2018 г. правителството одобри процедура за избор на стратегически инвеститор, която включва 9 етапа. В решението се дава срок една година, в която да се водят преговори и да се изпълняват тези 9 етапа в търсене на стратегически инвеститор, който да е готов да инвестира 10 млрд. евро в луксозната ни спяща красавица. Без да получава държавни гаранции или договори за предварително изкупуване на ток. Така правителството си гарантира още една година възможности за раздаване на пари от бюджета за финансови, правни, технически \"анализи\" , \"доклади\", \"оценки\" на до болка познати фирми, консултанти и експерти. За пилеене на пари за охрана и съхранение на морално остарялото оборудване, за което бяха дадени над 1 млрд. лева, но то е само 10% от необходимото за окончателен строеж. за българския данъкоплатец и сериозно застрашава финансовото състояние на НЕК. Присъствайки във всяка енергийна или икономическа стратегия за развитие през тези години, АЕЦ \"Белене\" възпрепятства отделянето на ресурси за развитие на по-безопасните, евтини, достъпни малки енергийни мощности. Така не се дава приоритет на енергийната ефективност и децентрализацията при производството на енергия. В резултат на съзнателно поддържания хаос от политически игри и корупционни схеми, съчетан с пълна липса на прозрачност и вземане на преднамерено погрешни решения, се засили чувството на несигурност в обществото. Постоянното напрежение се поддържа от въпросите дали заетите в енергийния сектор ще запазят работните си места и дали ще има повишаване на цената на електроенергията. На тази основа се лансира  През юни 2018 правителството и парламентът излязоха с решение отново да се търси стратегически инвеститор за събуждане на повехналата красавица АЕЦ \"Белене\". Обществото справедливо реагира с масови протести пред сградите на парламента и Министерския съвет. По стара традиция при антиядрени протести нашите управници се връщат към установения подход —   водене на преговори и уговорки на тъмно, и често пътуване на енергийния ни министър за инструкции в Москва. Подобно игнориране на обществения интерес е пагубно за развитието на страната, именно така бяха откраднати въпросните над 2.5 млрд. лева. Липсата на информация гарантира спокойствие на управляващите, но проблемите в енергетиката няма да изчезнат сами. Противопоставянето на промените се е превърнало в единствена основа на водената политика. Резултатът е натрупване на проблеми и не е изненада, че кризата не е далече. Още един пример, създаден от централизираната енергетика на България — 40% от електричеството се произвежда в тецове на лигнити. Инсталациите са стари, една по една се оказват икономически неизгодни. Трябва само да погледнем зависимите от въглищата райони в САЩ и Европа, за да разберем какво ни очаква. Обещанията към индустриалните Охайо, Пенсилвания и Индиана по време на кандидатпрезидентската кампания на Доналд Тръмп бързо се оказаха въздух под налягане пред неумолимата логика на пазара. В Бобов дол закриването на мините и изхвърлянето на улицата на работещите в тях за броени месеци разтърси града и цялата околност. Първо - да се прекрати работата на парче и на тъмно. Необходими са повишаване на прозрачността и изработване на качествена енергийна стратегия, в основата на която да бъде развитието на енергийната ефективност, ВЕИ за отделните домакинства и децентрализирането на производството на енергия. Създаването на адекватни за всеки регион в страната планове за справедлив енергиен преход с конкретни срокове. За да не се повтори примерът с мините в Бобов дол. Време е спящата в Белене луксозна красавица да бъде оставена в историята на корупцията и да бъдат спрени разходите по нея, да се осигури безядрено бъдеще на площадката на АЕЦ \"Белене\". Би могла да се използва като икономическа зона, която да обхваща Свищов, Белене, Никопол и да се развие моделът на пловдивската икономическа зона. Подобна икономическа зона би помогнала за подобряване баланса в неравномерното развитие между Северна и Южна България. За целта е необходимо да има решение на правителството площадката да бъде извадена от активите на НЕК. За съжаление решението на Министерския съвет от 7.11.2018 г. все повече отдалечава във времето тази възможност, вземането на правилни и далновидни решения отново се отлага в името на задаващите се избори. Тези отлагания винаги водят до необходимост да се действа на по-късен етап със скъпо струващи действия в кризисна обстановка.", "date": "2018.11.19", "title": "АЕЦ \"Белене\" - луксозната спяща красавица на българската енергетика"}
{"url": "https://www.dnevnik.bg/bulgaria/2018/11/19/3348044_povedenieto_na_siderov_otvaria_nisha_za_dps_vuv/", "text": "Не твърдя, че \"Атака\" обслужва ДПС, но поведението на нейния лидер Волен Сидеров отваря ниша за ДПС, а те са петимни да се върнат във властта, каза днес по \"Нова телевизия\" заместник-председателят на ВМРО Ангел Джамбазки. Изказването му беше по повод позициите на Сидеров, че  Красимир Каракачанов трябва да подаде оставка . Евродепутатът обяви, че нови оставки на министри от \"Обединени патриоти\" не са нужни. Джамбазки посочи, че Волен Сидеров трябва да постави исканията си на срещата на парламентарната група във вторник, а не да ги съобщава през медиите. Той изчисли, че предвид броят на депутатите от ВМРО, НФСБ и \"Атака\" групата като цяло не подкрепя исканията на нейния председател. Ангел Джамбазки подчерта още, че въпреки това Волен Сидеров може да продължи да представлява групата и не трябва да се иска отстраняването му, защото \"играта на искане на оставки е безполезна и пречи на нормалната работа\". Зам-председателят на ВМРО каза, че е редно освободеният от  напусналия Валери Симеонов  пост да бъде заменен от друг човек на НФСБ, така както и останалите партии в \"Обединени патриоти\" имат свои министри. Ангел Джамбазки се съгласи с тезата, че при неуспех на коалицията на евроизборите ще се стигне до предсрочни парламентарни избори. Той обобщи, че има много възможни конфигурации за бъдещия вот за евродепутати, като предложи кандидатите на \"Обединени патриоти\" да се определят с широки вътрешни избори, в които участват всички симпатизанти. \"Така няма да се задава въпросът има ли сделка с номинациите\", поясни Джамбазки.", "date": "2018.11.19", "title": "Поведението на Сидеров отваря ниша за ДПС във властта, смята Джамбазки"}
{"url": "https://www.dnevnik.bg/sport/2018/11/19/3348039_otborut_na_nadejdata_zavurshi_12-i_na_svetovnoto_po/", "text": "България завърши на 12-ото място на световното първенство по футбол за бездомни в Мексико. \"Отборът на надждата\" отстъпи с 4:6 срещу Коста Рика в спора за 11-ата позиция. Българският състав поведе с 2:0 с попадения на Трайчо Методиев. След това съперникът направи обрат до 4:2. Резултатът беше намален с гол на капитана Коце Ангелов, но Коста Рика отново отбеляза. Последва нов гол на Методиев и отново отговор на Коста Рика. На световното България спечели шест победи (срещу Германия, Норвегия, Южна Корея, Полша, Киргизстан и Австрия) и записа шест загуби (Чили, Босна и Херцеговина, Литва, Румъния, Индонезия и Коста Рика). Класирането оставя отбора във втора урна при жребия за световното първенство през 2019 година в Кардиф. Световен шампион стана Мексико, следван от Чили и Унгария. Домакините спечелиха титлата и при жените, като след тях се наредиха отборите на Колумбия и Чили. България официално  се кандидатира за домакин на световното през 2020 г .", "date": "2018.11.19", "title": "\"Отборът на надеждата\" завърши 12-и на световното по футбол за бездомни"}
{"url": "https://www.dnevnik.bg/evropa/2018/11/19/3348047_evrodeputati_prizovaha_amazon_da_spre_prodajbata_na/", "text": "Членове на Европейския парламент призоваха ръководителя на компанията за онлайн търговия \"Амазон\" (Amazon) Джеф Безос да спре да продава чрез своята платформа предмети със съветски символи, тъй като това според тях е оскърбление за жертвите на режима, предаде \"Франс прес\". Призивът беше отправен, след като американския гигант в търговията на дребно \"Уолмарт\" (Walmart) се ангажира през септември да спре да продава дрехи с изображение на сърп и чук по повод подобни оплаквания. В открито писмо 27 евродепутати от 13 страни поискаха на платформата на \"Амазон\" да спре търговията със стоки, върху които е изобразен символът със сърп и чук на Съветския съюз. Авторите на призива споменават фланелки, карнавални костюми, знамена и сувенири. Депутатите подчертават, че общият брой на жертвите на съветския режим възлиза на над 60 милиона, без да се броят над 10 милиона депортирани в концлагери в Сибир, където са били подложени на нечовешки условия на живот, принудителен труд, глад и физически насилия. \"Амазон\" продава червени фланелки със сърп и чук и надпис на кирилица \"СССР\" - същите, като предлаганите по-рано в \"Уолмарт\". Евродепутатите приветстват решението на германския производител на спортни стоки \"Адидас\" (Adidas) да спре от май продажбата на дрехи със съветски символи. /БТА", "date": "2018.11.19", "title": "Евродепутати призоваха \"Амазон\" да спре продажбата на предмети със съветски символи"}
{"url": "https://www.dnevnik.bg/bulgaria/2018/11/19/3348054_ne_se_vijda_avtentichnost_v_protestite_smiata_liderut/", "text": "Протестите в страната са повече привидност, а не носят автентична гражданска енергия, каза днес пред БНТ президентът на КТ \"Подкрепа\" Димитър Манолов. Наскоро  подобна теза изрази  и лидерът на другия голям синдикат в страната - КНСБ, Пламен Димитров. Манолов допълни, че недоволството на протестиращите е формулирано с твърде широки искания. \"Не можем да живеем нормално\" е твърде общо оплакване, а при ниска заплата се протестира пред работодателя си. Тези неща не се борят по този начин. Този протест няма адресат. Кой ще ви повиши заплатата, ако не конкретният работодател? Много по-лесно и автентично е да му затвориш фабриката\", каза синдикалистът. Той допълни, че протестите срещу Валери Симеонов са автентични. Лидерът на \"Подкрепа\" изрази съмнението, че Симеонов е подал оставка като вицепремиер заради протестите, и предположи, че въпросът е бил вътрешнопартиен. \"Продължаваме да бъдем страната с най-ниските доходи и най-ниското качество на живот в ЕС - с най-ниски доходи и най-голямо неравенство, но за това не се говори\", заяви президентът на КТ \"Подкрепа\". По думите му  паралел с протестите във Франция  не може да се прави. Той поясни, че във Франция хората са улиците не заради високите цени на горивата, а понеже не са съгласни срещу покачването на акциза на горивата. \"Ако синдикатите свалят правителство, ще угодят на неговите опоненти, но не и на тези, гласували за него\", заяви Димитър Манолов. Той изтъкна, че ролята на синдикатите не е да сваля правителства, а да се борят за социални политики. През следващата седмица КТ \"Подкрепа\" организира протест срещу идеята на ЕС \"да се закрие българската въглищна енергетика\", каза Манолов. По думите му това засяга 150 хиляди работни места, като ще се затворят и мощностите, произвеждащи 47% от произведената енергия в страната. \"Утре имаме среща с Министерството на енергетиката и на околната среда, за да видим каква ще е позицията на България на предстоящата среща в Катовице, където ще се разискват тези неща. Това е нещо автентично. Казваш, че има проблем, и насочваш протестна енергия\", завърши лидерът на \"Подкрепа\".", "date": "2018.11.19", "title": "Не се вижда автентичност в протестите, смята лидерът на КТ \"Подкрепа\""}
{"url": "https://www.dnevnik.bg/video/2018/11/19/3348051_video_da_vidish_cvetovete_za_pruv_put/", "text": "Зам.-шериф от Калифорния видя за пръв път света около себе си в богатството на всички цветове благодарение на очила за далтонисти, разработени от американска компания. Джеф Дишмон е роден с това състояние и преди няколко дни получи подарък от колегите си. От полицейското управление в окръг Хумболд, където той отговаря за местата за задържане и лишаване от свобода, разпространиха видеозапис с първата му реакция и думите \"Това е съвършено различен свят\", произнесени през сълзи. Очилата, които струват в рамките на 300-440 долара, помагат на далтонистите, като блокират светлина с определена дължина на вълната. Създателите твърдят, че в първите нясолко седмици на използване ефектът може да се подобри спрямо първоначалното впечатление.", "date": "2018.11.19", "title": "Видео: Да видиш цветовете за пръв път"}
{"url": "https://www.dnevnik.bg/evropa/2018/11/19/3348056_otstraniavaneto_mi_niama_da_napravi_brekzit_po-lesen/", "text": "Британският премиер Тереза Мей каза на критиците си, че отстраняването й няма да направи осъществяването на Брекзит по-лесно, предаде Би Би Си. Тя защити  постигнатия миналата седмица проект на споразумение  за напускането на ЕС и каза, че предстои \"критична\" седмица. Споразумението за оттеглянето, дълго 585 страници и публикувано заедно с по-кратък документ, определящ как ще изглеждат бъдещите отношения между ЕС и Великобритания, бе посрещнато с критики и  има съмнения  дали то може да спечели одобрението на Камарата на общините. Някои министри,  включително и отговарящият за Брекзит  Доминик Рааб, подадоха оставки. Попитана дали сър Греъм Брейди, председател на т.нар. Комитет 1922 (парламентарната група на Консервативната партия в Камарата на общините), е получил  необходимите писма  за задействане на вот на доверие срещу нея, Мей отговори: \"Доколкото знам, не, не е.\" За да започне такава процедура, 48 депутати от нейната Консервативна партия трябва да внесат писмо до председателя на комитета. В предупреждение към тези, които настояват за смяна на лидера, тя заяви: \"Това няма да направи преговорите по-лесни и няма да промени парламентарната аритметика.\" Междувременно Европейската комисия предложи 31 декември 2022 г. като последна възможна дата, до която да бъде удължен преходният период след Брекзит. Според сегашната договорка този период, през който Великобритания вече ще е напуснала, но отношенията като цяло няма да се променят, трябва да приключи в края на 2020 г. Преди срещата на лидерите на ЕС на 25 ноември, на която споразумението трябва да бъде подписано, Мей ще се срещне с председателя на Европейската комисия Жан-Клод Юнкер. Тази среща обаче ще се състои едва когато има конкретен напредък по съдържанието на политическата декларация за бъдещите отношения, заявииха от еврокомисията. Преговорите по нея се очаква да приключат във вторник. Пред вестник \"Сънди таймс\" Рааб критикува Мей за липсата на воля и решителност в преговорите с ЕС за Брекзит, отбелязва \"Асошиейтед прес\", цитирана от БТА. Той намекна, че Мей не е успяла да се противопостави на агресивното поведение на представителите на ЕС. \"Ако не можем да приключим споразумението с разумни условия, трябва да сме много честни със страната, че няма да бъдем подкупени и изнудвани или притискани и ще се оттеглим\", каза още Рааб. Не е време за нов референдум Лидерът на британската опозиционна Лейбъристка партия Джереми Корбин каза, че нов референдум за Брекзит е \"опция за бъдещето\", но не и за днес. Пред \"Скай нюз\" Корбин освен това определи проекта на споразумението за Брекзит, предложен от премиера Тереза Мей, като \"еднопосочно споразумение\", по което Брюксел \"диктува всички решения\". Корбин каза, че депутатите от неговата партия ще гласуват срещу споразумението. Той призова правителството на Мей да го предоговори. По-късно днес се очаква Мей да изнесе реч пред основната британска организация на работодателите - Конфедерацията на британската промишленост, в която да изрази увереност, че ще успее да сключи споразумението за Брекзит на предстоящото заседание на Европейския съвет", "date": "2018.11.19", "title": "Отстраняването ми няма да направи Брекзит по-лесен, предупреди Мей"}
{"url": "https://www.dnevnik.bg/photos/2018/11/19/3347968_fotogaleriia_az_disham_durdoria_jiveia_i_boiko/", "text": "Традиционно \"Дневник\" избира десет сред най-препоръчваните комикси за изминалата седмица. Автор: ysl34501655", "date": "2018.11.19", "title": "Фотогалерия: \"Аз дишам, дърдоря, живея и Бойко навиквам\", и още комикси"}
{"url": "https://www.dnevnik.bg/evropa/2018/11/19/3348058_miloner_zapochna_sustezanieto_za_naslednik_na_merkel/", "text": "Германският бизнесмен Фридрих Мерц, един от фаворитите за приемник на Ангела Меркел на председателския пост на Християндемократическия съюз (ХДС), за първи път разкри, че печели годишно около 1 милион евро, съобщи вестник \"Билд ам зонтаг\", цитиран от \"Ройтерс\" и ДПА. 62-годишният  Мерц, който е председател на съвета на директорите  на германското подразделение на американския инвестиционен фонд \"Блек рок\" (BlackRock), работи за американската правна фирма \"Майер Браун\" (Mayer Brown) и е в съвета на директорите на няколко компании. Във видеоинтервю за вестник \"Билд\" в сряда Мерц бе попитан от читател дали е милионер. Той потвърди и допълни, че принадлежи към \"горната средна класа\". Отговорът му предизвика дебати дали човек може да бъде милионер и да бъде от средната класа. В неделното издание на \"Билд\" Мерц защитава коментара си, заявявайки, че е започнал кариерата си като стажант с една не особено висока заплата за семейство с две деца и сега печели около един милион евро бруто. Класата е повече от пари, каза той. Научих добродетелите, характеризиращи средната класа, от родителите си, включително усърдие, дисциплина, благоприличие, уважение и знанието да даваш нещо на обществото, ако можеш да си го позволиш, допълни Мерц. Според него \"висшата класа\" е съставена от хора, които са наследили много пари или компания. Това не е моят случай, отбелязва той. Мерц не дава подробности за доходите си от различните постове, които заема, но годишните доклади сочат, че той неотдавна е спечелил 125 хил. евро от \"Блек рок\", 80 хил. евро от производителя на тоалетна хартия \"Вепа\" (Wepa Industrieholding), 75 хил. евро от \"Банк Ейч Ес Би Си Тринкхаус\" (Bank HSBC Trinkhaus) и 14 хил. евро от летище Кьолн-Бон, съобщава вестникът, цитиран от БТА. За лидерското място в ХДС с Мерц  се конкурират  с 56-годишната Анегрет Крамп-Каренбауер и с 38-годишния министър на здравеопазването Йенс Шпан. Според публикувано вчера проучване, в което са участвали членове на баварския Християнсоциален съюз (ХСС) и на Християндемократическия съюз, Мерц има подкрепата на 49% от поддръжниците на консерваторите спрямо 32% за Крамп-Каренбауер и 7% за Шпан. Според друго проучване на по-тясна извадка поддръжници на Християндемократическия съюз Крамп-Каренбауер,която е генерален секретар на ХДС, получава 46%, Мерц - 31%, а Шпан - 12%.", "date": "2018.11.19", "title": "Милионер започна състезанието за наследник на Меркел"}
{"url": "https://www.dnevnik.bg/sport/2018/11/19/3348076_karlsen_sujali_za_podhoda_si_sled_sedmoto_poredno_remi/", "text": "Шампионът Магнус Карлсен съжали за подхода си в седмата партия с Фабиано Каруана от мача за световната титла в шаха. Двамата записаха поредно реми и запазват пълното равенство помежду си, като имат по 3.5 точки. \"Можех да играя много по-амбицирано\", заяви Карлсен. Седмата партия приключи с реми на 40-ия ход. Дотук развоят на мача напомня много на този между норвежеца и Сергей Карякин за световната корона преди две години. Тогава след седем поредни ремита се стигна до пробив за руснака, който пръв спечели. След това обаче Карлсен направи обрат и защити титлата си. Шампионът заяви, че след  развоя на епичната шеста партия  този път приема ремито спокойно. \"Не ми е особено приятно, но не изпадам и в паника. Можеше да е и по-лошо. Изобщо не съм развълнуван от играта си днес\", каза Карлсен. Каруана отбеляза, че партията се е движела към реми през цялото време. \"Като цяло солидно реми без много проблеми винаги е добър резултат.\" Мачът продължава с осмата партия днес, като американецът ще е с белите.", "date": "2018.11.19", "title": "Карлсен съжали за подхода си след седмото поредно реми с Каруана в мача за короната"}
{"url": "https://www.dnevnik.bg/analizi/2018/11/19/3345970_chetiri_paradoksa_na_bulgarskiia_protest/", "text": "В България започва да се надига нова, трета протестна вълна за последните пет години. Първата беше през зимата на 2013 г. и беше породена от високите цени на тока; тя доведе до оставката на Бойко Борисов. Втората - през лятото на 2013 заради назначаването на Делян Пеевски за председател на ДАНС, и продължи повече от година, за да завърши с оставката на Пламен Орешарски. Падането от власт на първия кабинет на ГЕРБ не доведе до намаляване на цените на тока, напротив, през изминалия период електроенергията и топлоенергията вървят прогресивно нагоре и въпреки това сега Борисов кара третия си управленски мандат. Оттеглянето му през февруари 2013 на пръв поглед беше в съзвучие с исканията на протестиращите, но на втори план то беше тактически ход, предприет с цел да се минимизира електоралната загуба. Орешарски падна, когато протестите бяха затихнали съвсем. Първоначалното желание на протестиращите за отстраняване на Делян Пеевски от ДАНС беше удовлетворено още в първите дни на демонстрациите. Но въпреки това този протест се трансформира в по-мащабното искане за демонтиране на модела \"Кой?\". Оставката на кабинета дойде не под натиска на улицата, а вследствие на една пресконференция на Лютви Местан. Днес на власт е ГЕРБ, който внасяше поредица от вотове на недоверие срещу онзи злополучен кабинет, но на практика моделът \"Кой?\" изобщо не е демонтиран, медийната група на Пеевски поддържа правителството, а още по-интересното е, че именно медийният закон на Пеевски беше приет с гласовете на всички партии в парламента с изключение на БСП. Протестиращите през 2013 и 2014 искаха промяна на политическата система. Оттогава страната премина през цикъл от избори, който не доведе до съществена трансформация на партийната конфигурация, не сполучи и референдумът за изборните правила.  са при ниски нива на доверие на гражданите към партиите и основните политически институции и на ниски нива на политическо участие в изборите и референдумите, които са основният инструмент на суверена за делегиране на легитимност на управлението. Пасивността, базирана на въздържанието от упражняване на основни конституционни права, е комбинирана със слаба протестна вълна, организирана в социалните мрежи, която засега не е в състояние да разруши политическата стабилност. на този етап се развива по няколко линии: исканията на майките на децата с увреждания за оставката на Валери Симеонов, която накрая беше подадена, и исканията на шофьорите да паднат цените на горивата и да не се вдига цената на застраховката \"Гражданска отговорност\", както и да не се вдига данъкът върху старите коли. Някои от споменатите искания са спорни. Например цената на горивата зависи от цената на петрола на международните финансови пазари и българските власти не са в състояние да я регулират, макар че по принцип биха могли да предприемат мерки и социални политики, които да компенсират инфлационния ефект. Хетерогенните искания, породени от неудовлетворени социални очаквания, започват да атакуват политическата система с нейните партии и институции. Неудовлетворените социални очаквания и произтичащите от тях искания могат да съставляват една безкрайна поредица: едни ще искат да падне цената на тока, втори на водата, трети на парното, четвърти на бензина, пети на данъка върху старите коли, шести на данъка върху жилищата, седми ще искат повече пари за хората с увреждания, осми за пенсионерите, девети за учителите, десети за лекарите и т.н. до безкрайност. Ясно е, че държавата не е в състояние да удовлетворява на калпак всяко едно от тези искания. Оттук следва, че недоволството се насочва към политическата система като цяло и формулира претенцията за промяна на модела на нейното функциониране и за подмяна на нейния елит. Това са базовите характеристики за възникване на една класическа популистка ситуация, така, както я обяснява теорията. , България сега се управлява от популистко правителство, а политическото поведение на опозиционната БСП отявлено следва популистките стратегии за политическа мобилизация. Следователно популизмът е на власт и не може да бъде свален, защото неговата алтернатива се нарича популизъм. Ако си позволим една спекулация, в тази светлина можем да интерпретираме изявлението на президента Радев, че още не се е зародила управленска алтернатива. , когато влезе във втория кабинет на ГЕРБ, Реформаторският блок предложи радикален проект за съдебна реформа, който можеше да доведе до действителна промяна в начина на функциониране на политическата система по посока на засилване на нейната ефективност. Този проект приключи с политическа криза, формално породена от друг повод (Борисов подаде оставка заради загубата на Цецка Цачева на президентските избори), със задълбочаване на процесите на дезинтеграция на старата десница и с триумфалното завръщане на Цачева във властта именно като министър на правосъдието. , макар и без достатъчно сериозни санкции срещу нарушителите, в Изборния кодекс беше въведено задължителното гласуване. Избирателите не се втурнаха масово към урните, не реализираха декларираното от тях желание за промяна на политическата система. , сега се появява един отглас от протестите от 2013 г. Протестиращите не искат да се ангажират с политически сили, на думи се дистанцират от всички партии, но не посочват инструментариума, с който да си послужи политическата система, за да се реализират техните искания. Лозунгът \"Оставка\", настроенията срещу елитите и партиите са част от популистките техники, използвани за да се установи по демократичен път днешната политическа конфигурация. Разглежданият парадокс има още по-широки измерения, засягащи съществуването на крехката българска демокрация. Протестът е демократичен механизъм за гражданска мобилизация срещу действията на политическите елити, за упражняване на граждански натиск и контрол върху определени техни действия и бездействия. Възниква въпросът защо протестиращите издигат предимно социални и антиелитистки искания. Да, има и лозунги за наказание на корумпираните, но защо не се формулират искания, например за изграждане на ефективен институционален модел за противодействие на корупцията, който да доведе до вкарване на корумпираните политици в затвора, както призовава последният брюкселски доклад. Защо не се надига масово недоволство срещу ограничената свобода на словото, която влияе върху цялостния обществено-политически живот. Лостовете за граждански натиск върху политиците са силно разхлабени, защото е отпусната хватката на демокрацията. Хората искат промяна, но не знаят къде да я търсят. Пада Борисов, идва Орешарски, измитат Орешарски, идва пак Борисов, могат да свалят Борисов, но ще дойде Нинова. А после накъде, какво, защо? Неизвестност...", "date": "2018.11.19", "title": "Четири парадокса на българския протест"}
{"url": "https://www.dnevnik.bg/sviat/2018/11/19/3348109_shefut_na_epul_prizna_che_vse_po-riadko_izpolzva_aifon/", "text": "Ръководителят на американския технологичен гигант \"Епъл\" (Apple) Тим Кук призна в интервю за предаването на \"Аксиос\" (Axios) по телевизия Ейч Би О (HBO), че все по-рядко полза своя телефона си (iPhone) и даже се е отказал от излишни съобщения в мобилното си устройство. В интервюто Кук изтъква, че по-рано ползвал често смартфона си, но сега е намалил входящите съобщения и все по-рядко ги проверява. Преди това телевизия Си Би Ес съобщи, цитирана от ТАСС, че американските граждани проверяват мобилните си устройства за съобщения около 52 пъти на ден. \"Епъл\" е основана през 1976 г. и произвежда айфони, таблети \"Айпад\" (iPad), ноутбук \"Макбук\" (MacBook) и настолни компютри, както и музикални плеъри \"Айпод\" (iPod). Корпорацията с централа в Купертино (щата Калифорния) е една от най-големите в света с пазарна капитализация над 1 трлн. долара.", "date": "2018.11.19", "title": "Шефът на \"Епъл\" призна, че все по-рядко проверява съобщенията на телефона си"}
{"url": "https://www.dnevnik.bg/evropa/2018/11/19/3348079_kandidat_za_posta_na_merkel_ne_izkljuchva_kvota_za/", "text": "Анегрет Крамп-Каренбауер, която е кандидат за мястото на германския канцлер Ангела Меркел като лидер на Християндемократическия съюз (ХДС), каза, че възнамерява да обмисли законодателство, осигуряващо по-добро представителство на жените в парламента, ако партията не промени своя подход, предаде \"Ройтерс\". Ново социологическо проучване, проведено за обществената радиотелевизионна компания А Ер Де, показа, че 46% от привържениците на ХДС подкрепят Крамп-Каренбауер за лидерския пост, 31% подкрепят  бизнесмена Фридрих Мерц , а 12% - здравния министър Йенс Шпан. Според данните подкрепата за Мерц сред жените е намаляла до около половината от тази за Крамп-Каренбауер. Броят на депутатките от ХДС след изборите през 2017 г. намаля до една пета от парламентаристите на партията, а по-доброто представителство на жените е от съществено значение за увеличаване на подкрепата за християндемократите на бъдещи избори, каза Крамп-Каренбауер. Тя заяви пред радиотелевизионната компания Ес Ве Ер, че мнозина в партията не са взели насериозно правило от 1996 г. в ХДС, предвиждащо една трета от кандидатите в партийните листи да бъдат жени, и каза, че ще се опита да наложи прилагането на това правило,  ако бъде избрана за лидер . Ново законодателство за приемане на женска квота е мярка \"в краен случай\", заяви Крамп-Каренбауер. \"Но би било наивно да се мисли, че можем просто да оставим нещата да се развият от само себе си\", каза тя. Крамп-Каренбауер взе на прицел правилата за двойно гражданство и обвини ръководството на Турция, че се опитва да раздели предаността на хората с двойно германско-турско гражданство, които живеят в Германия. \"Ако това продължи, тогава двойното гражданство пропуска своята цел и смисъл и ние трябва да обсъдим как да сложим край на тази система\", заяви Крамп-Каренбауер. Тя каза, че подкрепя план, предвиждащ децата на имигранти да получават втори паспорт, но не и техните внуци. /БТА", "date": "2018.11.19", "title": "Кандидат за поста на Меркел не изключва квота за жени в парламента"}
{"url": "https://www.dnevnik.bg/sviat/2018/11/19/3348128_maikul_blumburg_dari_rekordna_suma_na_universiteta_v/", "text": "Бившият кмет на Ню Йорк, милиардерът Майкъл Блумбърг, дари 1.8 млрд. долара на университета \"Джонс Хопкинс\", съобщиха световните агенции. Това е най-голямото дарение, правено някога на учебно заведение в САЩ, отбелязва \"Асошиейтед прес\". В статия във в. \"Ню Йорк таймс\" 76-годишният Блумбърг, заяви, че е направил това дарение с цел да се разшири приемът в университета на талантливи млади хора с ограничени финансови възможности. \"Всички университети, с малки изключения, при разглеждането на кандидатстудентските документи обръщат внимание на способността на постъпващия да плати. В резултат на това кандидатите с висока успеваемост от семейства с ниски или средни доходи редовно срещат отказ, за да се запазят места за студенти от семейства с високи доходи\", посочи Блумбърг, който се е дипломирал в същия университет през 1964 г. Ръководството на \"Джонс Хопкинс\" заяви, че щедрото дарение ще позволи да се финансират програми за помощ и стипендии за отлични студенти с ниски и средни доходи. \"Америка е най-добре, когато възнаграждава хората на базата на качеството на тяхната работа, а не на размера на портфейла им\", заяви Блумбърг, цитиран от ДПА. /БТА", "date": "2018.11.19", "title": "Майкъл Блумбърг дари рекордна сума на университета, в който е учил"}
{"url": "https://www.dnevnik.bg/photos/2018/11/19/3348071_fotogaleriia_sniag_pokri_bulgariia/", "text": "Сняг заваля в цялата страна. В някои софийски в квартали като Бояна, Драгалевци и Симеоново снежната покривка достига 4 см.", "date": "2018.11.19", "title": "Фотогалерия: Сняг покри България"}
{"url": "https://www.dnevnik.bg/biznes/2018/11/19/3348147_obedinenite_arabski_emirstva_tursiat_zemia_i/", "text": "Обединените арабски емирства проучва възможностите за инвестиции в земеделието на България и в производството на храни. Това казва в интервю за \"24 часа\" държавният министър за продоволствената сигурност Мариам бинт Мохамед ал Мехаири. Нащата страна няма водни ресурси, обработваемата земя е малко, затова трябва да осигурим хранителните си запаси чрез достъп до такива, включително и зад граница\", казва тя. Министър Ал Мехаири казва, че е разговаряла с министрите на икономиката и земеделието за инвестиционните възможности на България и как двете държави могат да подпомогнат контактите на бизнеса на двете страни. В началото на следващата година ще бъде организиран бизнес форум, за да могат фирмите от ОАЕ да видят на място възможностите, земята, фермите, да се срещнат с производители на шафран, розово масло и лавандула. За срещи с тях на бизнес форума в България ще дойдат и производители на парфюмерия и козметика. \"Ние търсим плодородна земя, а да намериш такава по света става все по-трудно (...) Затова смятаме, че бъдещият ни бизнес с вас може да се разглежда като успешен и за двете страни\", казва продоволственият министър. Тя информира, че компанията \"Ал Дахра груп\" наскоро е купила 57 хил. декара земя в района на Браила и има идея да направи същото и в България.", "date": "2018.11.19", "title": "Обединените арабски емирства търсят земя и земеделски продукти в България"}
{"url": "https://www.dnevnik.bg/bulgaria/2018/11/19/3348130_motiviraneto_na_slujitelite_prez_zimata/", "text": "В неделя в по-голямата част от страната натрупа снежна покривка, с което времето показа, че топлите и слънчеви дни приключиха. Това може да радва някои, но други определено не са очаровани от този факт. Често мотивацията на служителите по време на студените месеци може да се окаже доста голямо  предизвикателство за един мениджър . Всеки знае, че зимата е сезонът на настинките и пониженото настроение, а това може да повлияе негативно на работния процес и съответно на представянето на компанията. През зимата хората прекарват повече време вкъщи, а след това и в офиса, тренират по-малко и се виждат по-рядко с приятелите си. Това може да доведе до нежелани резултати на целия екип. Но как може да се справим със \"зимната треска\" и умора? Единият от начините е доста лесен – чрез създаване на добра и топла атмосфера в офиса. Добър вариант е посрещането на служителите на работното място с чаша чай и бисквитка. Всъщност точно малките неща правят офиса различен, а служителите не тръгват към работата с нежелание рано сутрин. Зимата предлага много  възможности за организирано събиране  или тийм билдинг на целия екип. Идеята на този тип събития е сплотяване на колектива и поддържане на мотивацията за работа. Тийм билдинг активностите невинаги са скъпи, може да бъдат организирани както след работно време, така и уикендите. Добри идеи може да разгледате  тук . Работният процес върви много по-добре след кратка почивка и раздвижване. Въпреки че времето вече е доста студено за разходки, 10-минутните паузи увеличават продуктивността и ни предпазват от преумора. Именно тези малки подобрения в работния процес биха се отразили позитивно върху резултатите на персонала. Ако не сте открили обаче точното място за работа, разгледайте актуалните обяви на  Karieri.bg .  търси: Financial Instrument Senior Expert търси: Експерт Мидъл Офис (Middle Office) търси: Head of Markets Western Europe & MENA  търси  Human Resources Executive : Юрисконсулт Старши системен анализатор в отдел \"Информационни и комуникационни технологии\"  търси  PHP програмист търси: Ръководител екип Ръководител Отдел \"Архив\"  търси: Junior Consultant – Aspiring Talent Senior Consultant – Leader, Dreamer & Achiever  търси: International Trade Specialist with German/Turkish/Greek/English търси: Training Professional CCIE IP Network Engineer", "date": "2018.11.19", "title": "Мотивирането на служителите през зимата"}
{"url": "https://www.dnevnik.bg/bulgaria/2018/11/19/3348107_v_severozapadna_bulgariia_natrupa_nad_20_sm_sniag_700/", "text": "За по-малко от 24 часа в Северозападна България натрупа над 20 см сняг, съобщава Би Ти Ви. Най-голяма е снежната покривка в Плевен, като достигна 23 см. В Кнежа тя е 22 см, а във Враца – 20 см. Очаква се и днес да продължи да вали сняг в тази част на страната. Валежи ще има и в централните райони на Северна България. В останалите места от страната ще вали дъжд. Няма затворени проходи Близо 700 снегорина са чистили пътищата в България през нощта, съобщиха от Агенция \"Пътна инфраструктура\". Всички републикански пътища са проходими при зимни условия. Без ограничение за всички превозни средства е преминаването през проходите Ришки, Котленски, Айтоски, Обзорски, Печинско, Предел, Рожен и Прохода на републиката. Ограничено е движението на превозни средства над 12 т през проходите Троянски, Петрохан и Шипка. Забрана има и за превозни средства над 10 т през Вратник и Твърдишки, а над 3.5 т - през Дюлински и Пампорово. Целогодишно са затворени за движение Златишки и Върбишки. Областните пътни управления и снегопочистващите фирми работят на 24-часов режим и са в готовност за поддържане на републиканската пътна мрежа, уточняват от АПИ. Обстановката в София е спокойна В София в снегопочистването през нощта са участвали 179 машини. Почистени са улиците и булевардите на обществения транспорт, както и основните трасета. Столичният кмет Йорданка Фандъкова заяви на извънредна пресконференция тази сутрин, че падналият сняг не е забавил движението на автобусите от градския транспорт. Планинските пътища Алеко – Драгалевци и Бояна – Златни мостове са опесъчени. В профила си във \"Фейсбук\" Фандъкова написа още, че всички кризисни центрове на общината са отворени и са в готовност да настанят хора, останали без дом.", "date": "2018.11.19", "title": "Най-много сняг натрупа в Северозападна България, няма проблеми по пътищата"}
{"url": "https://www.dnevnik.bg/sviat/2018/11/19/3348136_trump_otkazal_da_slusha_zapisa_sus_stradanieto_na/", "text": "Президентът на САЩ Доналд Тръмп заяви, че разполага със записа от убийството на саудитския журналист Джамал Хашокжи, но не иска да го слуша, защото съдържанието му е много жестоко, предаде \"Франс прес\". \"Имаме записа, не искам да го слушам... защото това е запис на страдание\", изтъкна Тръмп по телевизия \"Фокс нюз\" (Fox News). \"Бях запознат изцяло (със записа). Знам точно какво е станало (. . .) било е много жестоко, много перверзно и ужасно\", допълни той. Според \"Вашингтон пост\" и \"Ню Йорк таймс\"  ЦРУ било стигнало до извода , че саудитският престолонаследник принц Мохамед бин Салман е поръчител на убийството на Хашокжи. Вчера обаче Държавният департамент на САЩ опроверга тези информации, изтъквайки, че още няма окончателно заключение на Съединените щати за това кой стои зад убийството на саудитския журналист дисидент Джамал Хашокжи. На въпрос на \"Фокс нюз\" дали е възможно принцът, който отрича всякакво участие, да е излъгал президента на Съединените щати, Тръмп отговори: \"Не знам. Кой може действително да знае?\" \"Той ми каза, че няма нищо общо с това. Каза ми го може би пет пъти, по различни поводи, включително преди няколко дни\", допълни той. Саудитска Арабия многократно промени официалната си версия за случилото се с Джамал Хашокжи след влизането му в саудитското консулство в Истанбул, отбелязва АФП. Припомняйки, че Съединените щати обявиха финансови санкции, насочени срещу конкретни саудитски ръководни лица, Доналд Тръмп изтъкна също така, че Саудитска Арабия е ценен съюзник. В средата на ноември турският президент Реджеп Тайип Ердоган обяви, че е предоставил на Рияд, Вашингтон, Париж и Берлин записи, отнасящи се за убийството на Джамал Хашокжи в саудитското консулство в Истанбул. Ердоган многократно заяви, че заповедта за убийството на Хашокжи е издадена от  \"най-високи държавни нива\"  в Рияд. Той обаче каза, че не мисли, че отговорността е на крал Салман, но медиите и турски представители обвиниха неговия син, принц Мохамед бин Салман, припомня АФП. Пред журналисти в Калифорния, където посети пострадалите от пожарите райони, Тръмп заяви, че пълен доклад за смъртта на Хашокжи ще има до ден-два, вероятно днес или във вторник, съобщи АП. По думите му докладът ще включва и това кой е извършил убийството на Хашокжи. /БТА", "date": "2018.11.19", "title": "Тръмп отказал да слуша \"записа със страданието\" на Хашокжи"}
{"url": "https://www.dnevnik.bg/bulgaria/2018/11/19/3348132_kratki_novini_minyor_zagina_pri_srutvane_v_rudnik_v/", "text": "Отново е ново огнище на птичи грип То е в село Чоба, община Брезово. Това съобщи д-р Камен Янков, директор на Областна дирекция по безопасност на храните – Пловдив, цитиран от агенция \"Фокус\". Заразени са 1970 патици в обект за водоплаващи птици. Заболяването е било доказано в петък, а днес птиците са били унищожени. Това е четвърто поред огнище на птичи грип за по-малко от два месеца в областта. Първите три са в Манолско Конаре, в заден двор, в Трилистник, и в Богданица. Това е първото за водоплаващи птици, предишните са ферми за кокошки носачки. До днес унищожените заради заразата птици са били 80 хил. Лекарите настояват да не могат да се прехвърлят пари от перо в перо Българският лекарски съюз настоява в Закона за бюджета на Здравната каса изрично да бъде вписано, че не може да се прехвърлят средства от едно перо в друго. Това се разбра след първите преговори по параметрите на Националния рамков договор за 2019 година между Национална здравоосигурителна каса и Българския лекарски съюз, съобщи БНР. В новите предложения съюзът с недоумение забелязва, че един от договорените текстове, да няма възможност за прехвърляне на суми от параграф в параграф, липсва в утвърдения от партньорите вариант. Мая Манолова стана председател на мрежата на балканските омбудсмани Омбудсманът Мая Манолова бе избрана за председател на мрежата на балканските омбудсмани. Сдружението бе създадено днес в София, като в него участват 13 държави от региона. По инициатива на Манолова, в рамките на форума, бе подписана и декларация за сътрудничество и партньорство. Темата на първата среща на омбудсманите беше \"Защита на правата на гражданите: предизвикателства пред балканското сътрудничество\". Изборът на логото на форума не е случаен. То представлява думата \"Balkanice\" – контрапункт на специално измислената в Англия през 1900 г. дума \"вalkanize\", която е синоним на разделям/враждувам и се е превърнала в нарицателно на сложни проблеми и отношения. Министър и кмет започнаха обща кампания за чистотата на въздуха Министърът на околната среда и водите Нено Димов и кметът на Бургас Димитър Николов започнаха днес поредица срещи с големите промишлените оператори на територията на общината във връзка с чистотата на въздуха в града. Първата среща беше с ръководството на дървопреработвателното предприятие \"Кроношпан\". Министърът и кметът поставиха конкретни изисквания за подобряване работата на предприятието и предупредиха, че дейността му зависи от връщането на доверието на гражданите. Те изискаха в процеса на промяна на Комплексното разрешително на завода да бъдат въведени най-добрите налични техники за всички пречиствателни устройства на територията на \"Кроношпан\". До 10 декември предприятието трябва да представи график с етапите на въвеждане в експлоатация на новите техники. Поетапното въвеждане трябва да започне веднага, а всички мерки да са изпълнени не по-късно от ноември 2019 г. Предстоят срещи и с ръководствата на \"Лукойл Нефтохим\" - Бургас и други промишлени предприятия. Мечът и пръстенът на хан Кубрат ще бъдат показани в България догодина Мечът и пръстенът на хан Кубрат ще бъдат показани в България през следващата година. Това обяви министърът на културата Боил Банов след срещата си в Русия с директора на \"Ермитажа\" Михаил Пиотровски, съобщиха от пресцентъра на ведомството. Това ще стане по време на изложбата \"Дните на Ермитажа\", която ще се проведе в България през 2019 г. Мечът и пръстенът на хан Кубрат са част от Перешчепинското съкровище, което е едно от двете български съкровища, намиращо се извън съвременните български земи. Мечът на хана е дешифриран с дължина 94 см и датира от 30-те години на 7 век. Изработен е в Източната Римска империя и е подарък на Кубрат от император Ираклий. Съкровището съдържа и няколко пръстена-печати и други лични вещи. То е от погребението на Кубрат и е открито на 29 май 1912 г. на територията на днешна Украйна. Миньор загина при срутване в рудник в Мадан Работник в рудник в Мадан е починал, след като е бил затрупан от скална маса. Това съобщиха от пресцентъра на ОДМВР – Смолян, цитирани от \"Фокус\". Инцидентът е станал късно снощи, като сигналът за него е подаден малко след 22 ч. Загиналият е на 34 години и е работил в рудник \"Крушев дол\", който е част от \"Горубсо\" - Мадан. Инцидентът е станал по време на работа на втора смяна в спомагателна шахта. При окопаване на работното място внезапно се свлича скална маса и затрупва работника. По случая е образувано следствено дело.", "date": "2018.11.19", "title": "Кратки новини: Отново е ново огнище на птичи грип"}
{"url": "https://www.dnevnik.bg/razvlechenie/2018/11/19/3348133_otkradnata_kartina_na_pikaso_se_poiavi_v_rumuniia/", "text": "Картина, за която се смята, че е творбата Tête d’Arlequin на Пабло Пикасо и беше  открадната през 2012 г. от музея \"Кунстхал\" в Ротердам , се появи в Румъния, съобщи \"Ройтерс\". Малко след това Би Би Си допълни, че новината всъщност е била инсценировка, планирана от белгийска театрална компания, която се опитва да предизвика дебат за стойността на истината. През 2012 г. в един от най-драматичните обири от последните години крадци отмъкнаха общо седем картини, оценени за над 18 млн. евро. Сред тях бяха творби на Пикасо, Анри Матис, Клод Моне, Пол Гоген и други. През 2013 г.  властите задържаха двама румънци  - лидера на бандата и един от съучастниците му в кражбата, които получиха присъда от 6 години и 8 месеца. 1. Пабло Пикасо - Tête d'Arlequin 2. Анри Матис - la Liseuse en Blanc et Jaune  3. Клод Моне - Waterloo Bridge, London 4. Клод Моне - Charing Cross Bridge, London 5. Пол Гоген - Femme devant une fenêtre ouverte, dite la Fiancée 6. Майер де Хаан - Автопортрет (около 1889 - 1891) 7. Лушън Фройд - Woman with Eyes Closed (2002)", "date": "2018.11.19", "title": "Уж открадната картина на Пикасо се появи в Румъния шест години по-късно (обновена)"}
{"url": "https://www.dnevnik.bg/sviat/2018/11/19/3348142_shiitskite_buntovnici_v_iemen_obiaviha_che_spirat/", "text": "Йеменските бунтовници хуси обявиха вчера, че прекратяват ракетните удари и атаките с дронове срещу Саудитска Арабия, Обединените арабски емирства и техните съюзници в Йемен, съобщи \"Ройтерс\", като се позовава на изявление на бунтовническото движение. Решението на бунтовниците беше обявено, след като оглавяваната от Саудитска Арабия коалиция заповяда спиране на офанзивата срещу главното йеменско пристанище Ходейда. \"След нашите контакти с пратеника на ООН и молбата му за спиране на ракетните удари и атаките с дронове (...) ние обявяваме нашата инициатива (...) да прекратим ракетните удари и атаките с дронове по страните агресори\", посочи в изявление Мохамед Али ал Хуси, ръководителят на Върховния революционен комитет на хусите. Специалният пратеник на ООН Мартин Грифитс се опитва да спаси мирните преговори, след като планиран за септември кръг в Женева се провали поради неявяване на хусите. Грифитс се надява да организира преговори преди края на годината в Швеция. Съюзеното с Иран бунтовническо движение, което воюва срещу подкрепяното от Рияд правителство от близо четири години, добави, че е готово за по-широко прекратяване на огъня, \"ако оглавяваната от Саудитска Арабия коалиция иска мир\".", "date": "2018.11.19", "title": "Шиитските бунтовници в Йемен обявиха, че спират ударите по саудитската коалиция"}
{"url": "https://www.dnevnik.bg/detski_dnevnik/2018/11/19/3348149_prosvetnoto_ministerstvo_razrabotva_strategiia_za/", "text": "Министерството на образованието и науката (МОН) разработва проектна стратегия за възпитателната работа в училище. Целта е да се откроят наборите от ценности, в които искаме да възпитаме децата си, обяви ресорният министър Красимир Вълчев днес. В момента образователните институции осъществяват възпитателна дейност, но нейните параметри не са дефинирани. \"В проекта се залага да възпитаме децата в толерантност, уважение, нравствени и патриотични ценности. Стратегията е засегнала и трудовото възпитание, дисциплина и отговорност\", коментира още министър Вълчев, цитиран от \"Фокус\". Според него възпитателната дейност е едно непрестанно взаимодействие семейство - училище и държава - семейство. По думите на министъра трябва да се търси взаимодействие между родители и институции.  \"Ефектите на образование са едни от най-важните за обществото, за развитието, за това как изглеждаме. Тези ефекти са дългосрочни и проникващи в обществените отношения. Добрата новина е, че имаме един набор от ценности, за които имаме обществен консенсус\", обясни Красимир Вълчев. Според него възпитателната дейност е едно непрестанно взаимодействие семейство - училище, държава - семейство. \"Част от въпросите в стратегията са за тези въпроси, за границите и възможностите на образователните институции за възпитанието на децата. Докъде стигат границите на родителите. Ние търсим това ползотворно взаимодействие в името на детето\", обясни още Вълчев. \"В проекта се залага да възпитаме децата в толерантност, уважение, нравствени и патриотични ценности. Стратегията е засегнала и трудовото възпитание, дисциплина и отговорност\", коментира още министър Вълчев. ", "date": "2018.11.19", "title": "Просветното министерство разработва стратегия за възпитанието в училище"}
{"url": "https://www.dnevnik.bg/bulgaria/2018/11/19/3348165_avariia_ostavi_bez_parno_chetiri_kvartala_v_sofiia/", "text": "Жителите на четири квартала в София са без парно заради авария, съобщи столичната \"Топлофикация\". Още от вчера вечерта е спряно топлоподаването в целия кв. \"Белите брези\", както и по бул. \"България\", бул. \"Гоце Делчев\", ул. \"Кестенова гора\", ул. \"Руен\" и ул. \"Траянова врата\" в жк \"Стрелбище\". От сутринта без парно са живеещите в кв. \"Света Троица\" в района между улиците \"Габрово\", \"Варна\", \"Хайдут Сидер\", \"Цар Симеон\", \"Зографски манастир\", бул. \"Тодор Александров\" и бул. \"Константин Величков\". В \"Хиподрума\" също е спряно топлоподаването. Аварията е засегнала блоковете 101,102, 103, 104, 105, 106, 107, 108, 109, 110 и 111, както и ул. \"Смилица\" №9 и №16. От \"Топлофикация София\" уточняват, че аварийни екипи работят по отстраняването на проблема.", "date": "2018.11.19", "title": "Авария остави без парно четири квартала в София"}
{"url": "https://www.dnevnik.bg/sviat/2018/11/19/3348151_meksikanci_krai_granicata_sus_sasht_protestiraha/", "text": "Стотици жители на мексиканския град Тихуана се събраха вчера на протестен митинг срещу хилядите централноамерикански мигранти, които са пристигнали там с надеждата за нов живот в САЩ, предаде \"Асошиейтед прес\". Напрежението в града, разположен до границата със САЩ, нарасна с прииждането на близо 3000 мигранти през последните дни. Федералното правителство смята, че броят им скоро може да достигне 10 хил. Американските гранични власти обработват само около сто молби за убежище в граничния пункт \"Сан Исидро\" между Тихуана и град Сан Диего в щата Калифорния, отбелязва агенцията. Вчера недоволни жители на Тихуана размахваха мексикански знамена, пееха националния химн и викаха \"Вън! Вън!\" по адрес на мигрантите. Те ги обвиняваха, че са мръсни, неблагодарни и че представляват опасност за Тихуана. Протестиращите изразяваха също опасения, че техните данъци ще бъдат похарчени за грижи за мигрантите. Макар че мнозина в Тихуана са съпричастни към съдбата на мигрантите и се опитват да им помагат, някои местни жители ги ругаят, замерват си с камъни и дори ги бият, отбелязва агенцията. Това хладно отношение рязко контрастира с топлите чувства, проявени към мигрантите в Южно Мексико, където жителите на малки градчета ги посрещаха с топла храна и дори жива музика. Кметът на Тихуана Хуан Мануел Гастелум нарече пристигането на мигрантите \"лавина\", с която градът е зле подготвен да се справи. Той изчисли, че мигрантите ще останат в Тихуана още най-малко шест месеца, докато чакат разглеждането на молбите им за убежище.", "date": "2018.11.19", "title": "Мексиканци край границата със САЩ протестираха срещу мигрантите от Централна Америка"}
{"url": "https://www.dnevnik.bg/photos/2018/11/19/3348102_snimka_na_denia_puiki_na_hotel/", "text": "Две пуйки от Южна Дакота бяха настанени в стая в хотел Willard InterContinental след пристигането им във Вашингтон. Пуйките ще бъдат именувани и помилвани от президента Доналд Тръмп на церемония в Белия дом за Деня на благодарността.", "date": "2018.11.19", "title": "Снимка на деня: Пуйки на хотел"}
{"url": "https://www.dnevnik.bg/sviat/2018/11/19/3348185_kitai_investira_6_mlrd_v_letishte_v_uigurskiia_region/", "text": "Китай одобри инвестиция от 42.1 млрд. юана (над 6 млрд. долара) в проект за разширяване на летището в Урумчи, столица на Синдзян-Уйгурския автономен район - ключов транспортен център в инициативата \"Един пояс, един път\", предаде \"Ройтерс\". Строителството ще продължи до 2030 г., когато се очаква разширеното летище да обслужва 63 млн. пътници и 750 хил. тона товари годишно, съобщи Националната комисия за развитие и реформи (NDRC) на Китай. Разширението включва строителството на две допълнителни писти. Стойността на инвестицията е половината от това, което Китай похарчи по проекта за пекинското международно летище \"Дашин\", което струва 80 млрд. юана и ще обслужва 72 млн. пътници годишно до 2025 г. Инфраструктурното строителство в богатия на петрол и минерали район Синдзян се засили през последните години, тъй като той е смятан за ключов възел по инициативата \"Един пояс, един път\" на президента на Китай Си Дзинпин. Многомилиардният план на Си Дзинпин цели да спомогне за изграждането на широка мрежа от сухопътни и морски връзки с азиатските съседи и по-далечни страни. Централното правителство също инвестира сериозно в понякога непокорните западни райони на страната, за да намали бедността и да ги интегрира по-добре в националната икономика, отбелязва \"Ройтерс\". Синдзян е район с преобладаващо мюсюлманско население. Пекин бе изправен пред протести от активисти, чуждестранни правителства и експерти по правата на човека в ООН заради  масовите задържания  и строго наблюдение  на преобладаващо мюсюлманското малцинство  уйгури и други мюсюлмански групи, които живеят в този район. Стотици летища Икономическият растеж в западните райони на Китай се забави през първата половина на годината, най-вече заради спада в инвестициите в дълготрайни активи. Синдзян е най-големият по площ сред китайските провинции и автономни райони, но икономиката му с обем 1 трлн. юана (144 мрлд. долара) се нарежда сред най-малките. Разширяването на летището в Урумчи цели да приспособи аерогарата към бързия растеж на авиацията в Синдзян и да стимулира растежа на международния авиационен център в града според Националната комисия за развитие и и реформи. Китай планира стотици летища в страната, които да обслужват нуждите на пазара, нараснали заради големия брой бизнес и туристически пътувания, стимулирани от все по-голямата средна класа. Миналата година Синдзян е приел над 100 млн. местни и чуждестранни туристи, което е повишение с една трета над предходната година. Много вътрешни летища в градове като Чжънчжоу и Чанша също са разширени, за да обслужват междуконтиненталните маршрути. Урумчи вече обслужва полети от и до Казахстан, Киргизстан, Таджикистан, Узбекистан, Русия и Обединените арабски емирства. Авиокомпания \"Чайна саутърн еърлайнс\" (China Southern Airlines), която току-що обяви планове да напусне съюза със \"СкайТийм\" (SkyTeam), има транспортен център в Урумчи.", "date": "2018.11.19", "title": "Китай инвестира $6 млрд. в летище в Уйгурския регион"}
{"url": "https://www.dnevnik.bg/sport/2018/11/19/3348155_futbolnata_strast_otvud_smurtta_ne_nosete_cvetia_a/", "text": "Любовта и страстта към футбола често надскачат пределите на разума. Дори и отвъд смъртта. Пример за истинска отдаденост към любимия отбор е Марио Стефанини. Италианецът, който бил голям почитател на \"Ювентус\", починал преди дни на 77-годишна възраст. В некролога близките му написали кога ще е погребението и добавили: \"Не носете цветя, а голове на Кристиано Роналдо\" (Non fiori ma goals di CR7), пише испанският \"Марка\", като се позовава на информация от италианските медии.", "date": "2018.11.19", "title": "Футболната страст отвъд смъртта: не носете цветя, а голове на Роналдо"}
{"url": "https://www.dnevnik.bg/politika/2018/11/19/3348205_valeri_simeonov_ne_e_reshil_dali_se_vrushta_v/", "text": "Валери Симеонов все още не е решил дали ще връща в парламента и дали партията му НФСБ ще има друг вицепремиер, след като той  подаде оставката си в петък . Симеонов каза пред \"Дневник\", че всички тези въпрос ще бъдат обсъдени на коалиционен съвет на \"Обединени патриоти\", който трябва да се проведе във вторник. Той се пошегува, че първо трябва да излезе от дълбоката депресия, в която е попаднал след подаването на оставката си. Ще бъдат обсъдени и \"някои творчески предложения\", каза още Симеонов. В събота председателят на \"Атака\" Волен Сидеров, който е и съпредседател на \"Обединени патриоти\", поиска лидерът на ВМРО  Красимир Каракачанов да подаде оставката си  от поста вицепремиер и министър на отбраната. Каракачанов нарече искането на Сидеров \"творческо предложение\". Ако Валери Симеонов реши да се върне като депутат в в групата на \"Обединени патриоти\", това ще предизвика разместване на силите в малкия коалиционен партньор. Симеонов влезе в парламента като депутат от 23 МИР София и връщането му в парламента означава, че Миглена Александрова от \"Атака\" ще напусне Народното събрание. Така народните представители от \"Атака\" ще намалеят на 7, тези на НФСБ ще се увеличат на 9, а ВМРО ще си запази 11 депутати. Парламентарната група на \"патриотите\" е от 27 души. Председател на групата е Волен Сидеров, но на практика заседания на групата не се провеждат. Валери Симеонов подаде оставката си след 26 дни от началото на протестите на майки с деца с увреждания и хората, които ги подкрепят. Те поставиха ултиматум за оставката му, след като ги нарече \"кресливи жени с уж болни деца\" ден след като  парламентарната опозиция заплаши да бойкотира работата на Народното събрание , докато той не си тръгне.", "date": "2018.11.19", "title": "Валери Симеонов не е решил дали се връща в парламента и ще има ли НФСБ вицепремиер"}
{"url": "https://www.dnevnik.bg/biznes/2018/11/19/3348214_semeistvoto_na_putniia_shef_podgotvi_i_specheli/", "text": "Обществената поръчка за ремонт на покрива на Националната библиотека \"Св. св. Кирил и Методий\" е спечелена от фирма на децата на председателя на агенция \"Пътна инфраструктура\" Светослав Глосов, след като преди това фирма на съпругата му е изготвила техническия паспорт на сградата. За обвързаностите в поръчката на стойност  652 хил. лв. без ДДС, съобщава  \"Капитал\".  Глосов е коментирал пред изданието, че няма време и не се занимава с фирмите на своето семейство, от които е излязъл в началото на лятото на 2017 г. Финансирането на ремонта е от държавния бюджет.  Техническият паспорт, изготвен от \"Глоса\", собственост на Зина Иванова Глосова, е част от тръжната документация в поръчката на библиотеката за проектиране, авторски надзор и основен ремонт на покрива на библиотеката. \"Биад-С\" на Диана Глосова и Апостол Глосов е спечелила поръчката с оферта с 5 хил. лв. под прогнозната цена. Предложенията на другите двама кандидати не са били разгледани заради грешки в документацията.  Още по темата четете  тук. ", "date": "2018.11.19", "title": "Семейството на пътния шеф подготви и спечели поръчка на Националната библиотека"}
{"url": "https://www.dnevnik.bg/sport/2018/11/19/3348209_albert_popov_e_uveren_che_vse_po-chesto_shte_vliza_v/", "text": "Състезателят в алпийските ски Алберт Попов е уверен, че все по-често ще бъде сред елита. Българинът  записа историческо постижение с 20-ото си място в слалома в Леви . \"След състезанието всички участници ме поздравиха за класирането. Те знаят кой съм и вече все по-често ще ме виждат в топ 30 на Световната купа\", заяви Попов. \"Чувствам се супер. За втория манш бях развълнуван, но не се притеснявах. Може би бях малко предпазлив във финала, но в трудната стръмна част карах много добре\", заяви той, цитиран от сайта на българската федерация. От 1986 г. български скиор не беше взимал точки от Световната купа в слалома, когато това стори Петър Попангелов. Постижението на Попов е още по-значимо, като се случва  три години след автомобилната катастрофа в Зьолден . Преди няколко месеца  Попов спечели бронзов медал в гигантския слалом на световното за младежи в Давос . На олимпийските игри в Пьонгчанг той записа 28-о място.", "date": "2018.11.19", "title": "Алберт Попов е уверен, че все по-често ще влиза в топ 30 в алпийските ски"}
{"url": "https://www.dnevnik.bg/bulgaria/2018/11/19/3348212_nad_90_ot_bulgarskite_studenti_v_chujbina_sa_v/", "text": "През 2016 г. общо 12 201 български студенти са учили в чужбина. От тях 90.5% (11 052 души) са възпитаници на европейски университети. Това показват данните от изследване на европейската статистическа агенция Евростат. По този показател България се нарежда пред страни като Швеция, Ирландия и Португалия. Лидер по студенти в друга страна от Европа е Великобритания. Малко над 144 хил. британци учат в университети на Стария континент. Общо близо 700 хил. са европейците, които учат в друга държава на континента. Почти половин милион студенти от Европа има в Азия. От тях 791 са от България. Страната изпреварва 6 държави от Европейския съюз по този показател. Лидер по студенти в Азия е Великобритания с 220 хил. души, следвана от Германия и Франция. 177 български студенти учат в Африка, а 153-ма са се записали в университет в Северна Америка. Най-малко са студентите от България в Централна и Южна Америка – 19, както и в Австралия и района около континента – 9.", "date": "2018.11.19", "title": "Над 90% от българските студенти в чужбина учат в европейски университети"}
{"url": "https://www.dnevnik.bg/photos/2018/11/19/3348150_fotogaleriia_purvata_bolnica_za_slonove_v_indiia/", "text": "Първата болница за слонове заработи в северноиндийския щат Утар Прадеш.", "date": "2018.11.19", "title": "Фотогалерия: Първата болница за слонове в Индия"}
{"url": "https://www.dnevnik.bg/intervju/2018/11/19/3348140_cvetan_cvetanov_gerb_prezidentut_i_bsp_celiat_da/", "text": "- Не искам да ви разочаровам, но по въпроса знам само онова, което ни предложи в своето изявление вицепремиерът в оставка Валери Симеонов. Той изрично подчерта, че е осъзнал възможните последици от по-нататъшното му оставане в кабинета. Вярно е също така, че Валери Симеонов използва последното си изявление като вицепремиер, за да отчете макар и най-общо онова, с което се гордее в работата си през последната година и половина. Аз мисля, че работата му заслужава обективна и добра оценка. Ако намеквате обаче, че Валери Симеонов е подал оставка и заради други причини, извън казуса с непремереното му изказване, не виждам основания за подобна хипотеза. Колкото до контактите на ГЕРБ с ДПС, те са били и остават толкова интензивни, колкото налага парламентарният живот, законодателните и държавните приоритети. Законът за вероизповеданията показва само, че управляващи и опозиция могат да имат общи платформи. - Това, че лидерите на малкия коалиционен партньор си искат взаимно оставките, е неприятен факт, който обаче не следва да бъде коментиран от нас, преди да сме чули всички аргументи. Очевидно е само едно - лидерите на \"Обединени патриоти\" до един са съгласни с това, че управлението на този кабинет е успешно и че техните усилия също са част от този успех. Поне всички от тях поотделно правят до момента изказвания в тази посока. Ето защо аз лично не виждам по-висши политически интереси от това сегашният кабинет да изкара мандата си и не вярвам, че партньорите ни искат нещо друго. Бих напомнил на всеки от тях, който иска да трупа активи за сметка на другия в малката коалиция, че доброто управление на страната губи инерция от разчистването на сметки между част от управляващите в средата на мандата.  През последната седмица чух всевъзможни варианти за ревизия на коалиционния ни формат. Към момента те не са актуални. Не допускам Волен Сидеров да се отказва от коалицията между ГЕРБ и \"Обединени патриоти\". Ние нямаме подобни намерения, въпреки че не ни е лесно да работим в условията на перманентни конфликти, идващи от малкия коалиционен партньор. - По основните ни програмни приоритети сме единни и от тях няма отстъпление. Водим обаче диалог в коалицията по въпроси, по които нашите принципни позиции се различават изначално. Понякога сме гласували по различен начин с колегите от \"Обединени патриоти\" по казуси извън общата ни управленска програма. Тогава ние от ГЕРБ сме търсили и намирали парламентарна подкрепа от други системни партии в българския парламент – от БСП и от ДПС. Мога да дам пример с гласуването за инвестиционния разход за отбраната - тогава получихме подкрепа и се стигна до политически консенсус. Друг пример е  законът за вероизповеданията , който е внесен от ГЕРБ, от БСП и от ДПС. Отделно има внесен законопроект и от \"Обединени патриоти\". Между първо и второ гласуване се стремим да обединим добрите идеи, за да гласуваме масово одобрявани законодателни промени. Дълбоко вярвам, че един закон е толкова по-добър, колкото по-значим е консенсусът по него в пленарна зала. Не бива да се правят компромиси с качеството на законите, което ни задължава да не пестим усилия в диалога си с опозицията. Ако за Истанбулската конвенция разполагахме с подкрепата на всички останали системни партии, щяхме да си спестим една значителна част от манипулациите по темата. За  пакта на ООН  напомням, че не е правно обвързващ за нито една държава, но всяка страна трябва да изпълнява стриктно националното си законодателство, което следва да е съотносимо с международното право. Това е добре за всички около 2 млн. български граждани, разпръснати по света. БСП стигнаха дотам да \"забравят\", че техните евродепутати Курумбашев, Пирински и Станишев са гласували пакта в почти окончателния му вид, предложен за обсъждане в отделните държави. Те бяха \"забравили\" това само и единствено защото искаха за пореден път да се заиграят със страховете на хората. За всички вече е видно, че БСП не се свенят да посягат към всичко, за което допускат, че би могло да им донесе някакъв бърз политически дивидент. - Изложих вижданията си по въпроса на съвместното заседание на външната и вътрешната комисия (за пакта на ООН - бел. авт.). БСП е партия, която е излъчила лидера на Партията на европейските социалисти – г-н Станишев, и която в същото време не се свени хем да го бламира, хем да бламира своите евродепутати, както и европейските си партньори. Постепенно започна да става ясно, че популистките заигравания на Корнелия Нинова и тези на президента са съгласувани действия. - Действията им не оставят много място за намеци. Те са съгласувани и това е политически факт. - Струва ми се, че на протестите има всякакви хора, дори и такива, които са били осъждани – било за наркотици, било за измами. Има и политици, които във фейсбук профилите си ни информират за персоналното си участие. Виждаме, че основната политическа сила, която се е заявила като свързана с протеста, е \"Възраждане\". Хората от \"Възраждане\" по някакъв начин се оказват в съвместни координирани действия с БСП и за голямо съжаление с десни партии, които в предишния парламент бяха парламентарно представени. - Ще дам пример с общински съветник от Реформаторския блок в Добрич, който беше един от протестиращиге. В Горна Оряховица БСП и представители на \"Да, България\" също участват в организирането на протестите. Доколкото разбрах, някои от тях се разграничават впоследствие. Притеснително е това, че и доста криминални структури участват.  - Аз си правя заключения на основа информацията, с която разполагам от националната, регионалната преса, както и от отделни призиви във фейсбук групи. За голямо съжаление в немалко от случаите протестният заряд на хората се използва от определени политически сили. А по принцип протестите би следвало да са част от демократичния процес във всяка държава. Иначе не изключвам възможността финансиране за протестите у нас да идва и извън страната. Когато става дума за екология, когато говорим за големите задръствания и вредните емисии от автомобилите, трябва да има истинско гражданско отношение. Искам да задам един въпрос: стар автомобил ли е този на възраст до 14 години, или е нов? За автомобилите на възраст до 14 години по разбивката, направена към момента за данъчната тежест, те са с Евро 4, и дори ще има облекчаване на това, което ще плащат, като данък. - Стимулиране на онези, които искат падане на правителството. Целта е назначаване на служебен кабинет. - Естествено. - Защото предсрочният вот отваря някакви възможности за БСП да може да влезе в управлението. И в двата случая, когато сме връщали властта след подобни сценарии, именно БСП са успявали да се възползват. - При предсрочните избори през 2017 г. идеята им беше да няма стабилност и да има политическа криза по време на служебния кабинет. Ако погледнете решението на служебното правителство за самолетите \"Грипен\", е видно, че те изолираха останалите участници в тази процедура. Ако всичко е било правилно, защо тогава забавиха останалите процедури - за Военноморските сили и за Сухопътните сили? И защо беше въведен допълнителен елемент,като критерий в процедурата за избор на изтребител и това стана в последния момент? Нека в тази връзка се опитаме да си спомним за законодателните промени, които предлагаха от служебния кабинет и които в никакъв случай не бяха тяхно задължение. Президентът имаше интерес тази процедура да бъде довършена в условията на нестабилност и при перспективата следващите правителства да плащат този инвестиционен разход. Ние първоначално  направихме анкетна комисия , чрез която да излезе наяве цялата истина. След това дадохме възможност на всички, които бяха несправедливо елиминирани, да се върнат в процедурата, за да може  да се  избира от няколко потенциални доставчици  на нова техника за българската армия. В това виждаме силата на разделението на властите в парламентарната република. Когато изпълнителната власт е единствено под ръководството на президента на страната, това не работи за демокрацията и за правовите норми. В парламента, независимо дали всякога ни харесва, е добре, че има опозиция. Това е неминуемо следствие от вота на българските граждани. Винаги съм мислил, че е полезно за всеки, който е в управлението на страната, да е преминал и през парламента. - Аз само мога да кажа, че всички държави - членки на НАТО, в ЕС са със самолети, които са съвместими на НАТО - Ф-16. - Унгария и Чехия имат \"Грипен\". От международната преса знам, че при тях се е писало за корупционни схеми. Доколкото съм запознат, в Австрия един от лобистите вече е осъден. Неминуемо в създалата се ситуация възниква въпросът възможно ли е президентът да има някакво лично отношение към тази сделка. Той стартира активно процедурата, когато назначи служебен кабинет, в който министър на отбраната и вицепремиер беше неговият секретар, който му е подчинен по йерархия и в армията, и сега. Дали пък при нов служебен кабинет, към който президентът очевидно се стреми, той всъщност не цели да довърши тази процедура? Защото това е една възможна хипотеза. В момента Министерството на отбраната разговаря с всички потенциални доставчици на тази техника. Трябва да се направи задълбочен анализ за гарантиране вписването ни в стандартите на НАТО, както и за инвестициите, които е правила до момента държавата, от която трябва да вземем самолети, за да знаем какви могат да бъдат и бъдещите инвестиции в отбранителните ни способности. Само мога да кажа, че Съединените щати до настоящия момент са дали някъде над 300-400 милиона, за да можем да изградим капацитет за съвместимост със структурите на НАТО, а предполагам, че това би продължило и занапред. - В проектобюджета се предвидени 150 млн. лв. повече за хората с увреждания. Ние изпълняваме ангажимента, за който се е договорило правителството с протестиращите. Движим се по хронограмата, която беше подписана, и до 15 декември трябва да имаме доклад за двата законопроекта, които заедно ще се гледат в пленарна зала. На всеки от нас се случвало да допуска грешки. В семействата това нерядко води до развод. След време се установява, че всъщност е имало неразбиране, или пък се вижда, че действията са по-важни от хвърлената дума. Валери Симеонов сбърка и понесе последиците от грешката си. Премиерът също не се поколеба и се извини, за да намали напрежението и да продължи да изпълнява ангажиментите си. - Няма причина да мислим за друго освен за пълен мандат. Разполагаме с работещо коалиционно споразумение и с обща управленска програма за 4 години.  - В момента не разглеждаме друг вариант. В парламента сме се концентрирали върху дисциплината и навременната регистрация за работа сутрин. Намаляваме командировките. И нека не забравяме, че има страни, в които мнозинството се крепи на 1 депутат, както е в Холандия например. - За да бъде развалено споразумението, трябва да има невъзможност и нежелание да се изпълнява управленската ни програма. Всичко друго смятам, че се решава в делови план чрез комуникация помежду ни. - В БСП имат категорично становище да не се регистрират. Те обикалят страната, за да представят визията си за България. Вече имаха възможност да запознаят с нея и президента. В същото време той не намери време да се срещне с Менда Стоянова и Владислав Горанов. За всеки непредубеден човек започва да става ясно, че социалистите работят с президента по сценарий още от времето, когато казваха, че трябва да се откажем от председателството на Съвета на ЕС. Що се отнася до ДПС, само преди дни имахме дебат в парламента за плоския данък и те казаха, че независимо от тяхното решение ще влязат в зала, защото за тях това е политика, която отстояват от 2008 г., когато е въведен този данък. За някои закони, като закона за вероизповеданията например, си струва да се търси широка парламентарна подкрепа. Смятам, че ДПС е евроатлантическа партия, която не просто декларира това, а се ръководи в действията си от евроатлантическата си ориентация. - В момента се концентрираме върху дневния ред, диктуван ни от настоящата управленска програма. Някои мислят и говорят, че в политиката всичко е възможно. Аз обаче съм категоричен, че все още имаме действащо коалиционно споразумение и добра управленска програма. - Още не сме изслушвали кандидатите, тече предварително запознаване с кандидатурите. Всичко ще се реши с гласуване в пленарна зала след изслушването. - Не е зле да правите някаква аналогия и с делото \"Алабин\". Едното е на 12 години, другото е на 9. По време на съдебното заседание основният свидетел за \"Алабин\" е казал, че няма спомен какво е говорил в началото. През времето могат да настъпят много промени в обвиненията. Основният свидетел за \"Октопод\" загина при странни обстоятелства в пътно произшествие. Беше направен опит за съсичане и на другия основен свидетел (Пламен Устинов - бел. ред.). Да си припомним прокурора по това дело, който беше командирован от Бургас поради добрите му резултати. Той беше определен от тогавашния главен прокурор заради убедеността му, че ще се справи. - За европейски избори и за местни избори. Работим върху разширяване на възможностите за граждански диалог. Ще говорим с хората за политики за развитие на регионите, като мотото ни ще бъде \"Европа - нашият дом\". Ще стартираме този диалог още в средата на януари, като ще отчитаме спецификата на всеки регион – ще говорим за образование, за региони, за земеделие и т.н. Стремим се да имаме 6 евродепутати. Ако постигнем повече, това би бил добър принос в подкрепата ни за Манфред Вебер и Европейската народна партия.", "date": "2018.11.19", "title": "Цветан Цветанов, ГЕРБ: Президентът и БСП целят да управляват със служебен кабинет"}
{"url": "https://www.dnevnik.bg/evropa/2018/11/19/3348215_protestirashtite_sreshtu_cenite_na_gorivata_vuv/", "text": "Френските \"жълти жилетки\" отново се събраха, за да продължат протестите срещу увеличението на цените на горивата. Те отново нарушиха движението на автомобилите днес сутринта и блокираха петролни депа, съобщиха журналисти от \"Франс прес\". Разпокъсаните блокади на пътищата продължават още от  масовите протести  в събота, след които  един човек загина  и стотици бяха ранени, предаде \"Асошиейтед прес\". Служител по сигурността каза днес, че около 30 души са били арестувани миналата нощ, докато полицията се е опитвала да разпръсне протестантите. Представителят на протестиращите Бенжамен Коши заяви пред радио Ер Ем Се, че шофьорите са блокирали около 10 петролни депа днес и искат намаление на цените на горивата, които по думите му засягат непропорционално работническата класа. Днес сутринта две петролни депа бяха блокирани - във Верн, близо до Рен (източната част на страната), и във Фо-сюр-мер (в югоизточната част). Достъпът до тях \"не е възможен\", обяви енергийната корпорация \"Тотал\" (Total) пред \"Франс прес\", като уточни, че към настоящия момент рафинериите не са засегнати. \"Беше важно да останем тази нощ, нищо не сме постигнали\", заяви Себастиан, авиационен техник на 21 години, близо до депото на Лепинас, северно от Тулуза. Премиерът на Франция Едуар Филип каза, че иска да поддържа \"посоката\" въпреки \"гнева\" и \"страданието\" на протестиращите. \"Ние също имаме посока и това ще продължи\", каза Кевин Дюжарден от барикадата в северния град Кале, където бяха организирани пропускателни бариери по магистрала А16, довели до забавяне на движението. \"Движението не е нещо изключително\" и \"очевидно не е със същите мащаби като в събота\", заяви пред телевизия \"Синюс\" държавният секретар към Министерството на вътрешните работи на Франция Лоран Нунес. Той напомни, че органите на реда са били инструктирани да \"се намесят всеки път, когато са блокирани структурни артерии или когато има насилие\". Няколко инцидента белязаха нощта на неделя срещу понеделник. В Кале английски автомобилист и австралийски шофьор на ТИР бяха задържани под стража, след като се опитаха да пробият бариерата. В Сен Дизие (източната част на страната) водач на камион бе разпитан от жандармерията, след като нарани един от протестиращите, който бе откаран в болница. В събота близо 290 хил. души протестираха на 2034 места. Нови протести  имаше вчера  на 150 места, каза министърът на вътрешните работи Кристоф Кастанер. Протестите отразяват все по-голямото разочарование от президента на Франция Еманюел Макрон, чието правителство поддържа поскъпването на горивата като част от усилията за по-чиста околна среда, отбелязва \"Асошиейтед прес\".", "date": "2018.11.19", "title": "Протестиращите срещу цените на горивата във Франция блокираха петролни депа"}
{"url": "https://www.dnevnik.bg/sviat/2018/11/19/3347813_arestuvan_e_karlos_gon_prezident_na_aliansa/", "text": "Карлос Гон, президент на съюза \"Рено - Нисан - Мицубиши\" (Renault-Nissan-Mitsubishi), е арестуван в Япония след разпит за предполагаеми злоупотреби, съобщиха телевизия NHK и вестник Yomiuri. Новините около един от най-успешните мениджъри в света на автомобилното производство предизвикаха рухване на акциите на \"Нисан\" с 12-15% в Париж и Франкфурт. Според в. \"Асахи шинбун\" разпитът е бил проведен в централата на \"Нисан\" (Nissan Motor Co.) в Йокохама. Малко след това японската компания съобщи, че след данни, предоставени от информатор, от няколко месеца срещу Гон и Грег Кели (един от ключовите директор) е в ход вътрешно разследване за злоупотреби. \"Нисан\" е предала резултата от разследването на японската прокуратура и заяви, че е готова напълно да сътрудничи на органите на реда. Вътрешната проверка установила, че в продължение на години Гон и Кели за занижавали данните за доходите на Гон в отчетите пред фондовата борса в Токио. Разкрити били и случаи на използване на активи на компанията за лични цели на президента със съучастието на Кели. \"Нисан\" се извини на акционерите си, а на съвета на директорите е предложено Гон и Кели да бъдат отстранени от постовете. Започнали са обиски в централата на \"Нисан\" и на други места. Новината е разтърсваща за японските бизнес среди, коментира \"Ройтерс\", тъй като Гон има много добра репутация заради измъкването на \"Нисан\" от ръба на фалита. Освен това той е сред малцината добре приемани чужденци в страна, където все още не е обичайно някой извън Япония да е толкова високопоставен мениджър. Отстраняването му ще постави под въпрос бъдещето на алианса, който той лично оформи и обещаваше да сплоти още повече трите компании, преди да се оттегли от позицията на главен изпълнителен директор.", "date": "2018.11.19", "title": "Арестуван е Карлос Гон, президент на алианса \"Рено - Нисан - Мицубиши\""}
{"url": "https://www.dnevnik.bg/citat_na_deniia/2018/11/19/3348240_citat_na_denia_dps_e_evroatlanticheska_partiia_koiato/", "text": "\"Що се отнася до ДПС, само преди дни имахме дебат в парламента за плоския данък и те казаха, че независимо от тяхното решение, ще влязат в зала, защото за тях това е политика, която отстояват от 2008 г., когато е въведен този данък. За някои закони, като закона за вероизповеданията например, си струва да се търси широка парламентарна подкрепа. Смятам, че ДПС е евроатлантическа партия, която не просто декларира това, а се ръководи в действията си от евроатлантическата си ориентация.\" Това каза заместник-председателят на ГЕРБ Цветан Цветанов в отговор на въпрос биха ли търсили подкрепа от друга партия в парламента, за да запазят управлението, ако настъпи раздяла с \"патриотите\". Още за отношенията с коалиционния партньор и вероятността за предсрочни избори -  четете в интервюто за \"Дневник\" . ", "date": "2018.11.19", "title": "Цитат на деня: ДПС е евроатлантическа партия, която не просто декларира това"}
{"url": "https://www.dnevnik.bg/biznes/2018/11/19/3348239_reshenie_na_suda_v_strasburg_pokaza_che_tekst_ot/", "text": "България е осъдена в Страсбург за това, че е конфискувала от транзитно преминаващ чужденец близо 200 хил. евро заради това, че не ги е декларирал на границата, съобщава  \"Капитал\".  Европейският съд по правата на човека се е произнесъл, че мярка, записана в българския Валутен закон, е непропорционална и не съответства на тежестта на нарушението. Случаят е от преди десет години, когато турски гражданин, запитан от български митничар дали носи пари в брой, е  съобщил, че носи 199 400 евро. Обяснил, че парите са от продажба на кола и показал в потвърждение банкови документи. Парите, както изисква българското законодателство, били конфискувани, а гражданинът - глобен с още 3000 лв. Освен това като веществено доказателство са му иззети още 9100 евро, които носел у себе си. Тази сума не му е върната и до днес. Според съда в Страсбург санкцията не съответства на нарушението, а размерът й не цели да компенсира каквито и да е загуби за българската държава. Няма и съмнение и в законния произход на парите. Всичко за случая четете  тук. ", "date": "2018.11.19", "title": "Решение на съда в Страсбург показа, че текст от Валутния закон е прекалено строг"}
{"url": "https://www.dnevnik.bg/kultura/2018/11/19/3348213_still_corners_shte_zabaviat_vuzduha_v_sofia_live_club/", "text": "Британското синтпоп дуо Still Corners ще представи втория си албум Slow Air тази вечер, 19 ноември, в Sofia Live Club. Това е и първата среща на групата с българската публика. Still Corners са създадени през 2007 г. от вокалистката Теса Мъри и продуцента и музикант Грег Хюз. През 2010 г. групата издава два сингъла - Don't Fall in Love и Wish, които се продават със скорост от седемстотин бройки дневно. Именно това се превръща в причината да бъдат забелязани от лейбъла Sub Pop, работил през 80-ге години с известни гръндж банди като Nirvana, Soundgarden и Mudhoney. По този начин те стигат до записването на първия си албум Creatures of an Hour. Докато настъпи моментът за работата по втория им албум, те вече са сменили фокуса си от музиката от 60-те към звука на 80-те. А специално за записа на третия си албум Still Corners се местят от Лондон на брега на морето. Докоснати от специфичния цвят на водата, те кръщават албума Dead Blue.  За звукозаписа на последния си албум Slow Air Still Corners сменят познатия декор на Лондон с Остин, Тексас. Това се отразява и на музиката, която носи атмосферата на американския юг, а песен им Don’t Fall in Love от албума влезе в саундтрака на най-новия сериал на \"Нетфликс\" – \"Невинните\". Освен с музиката си дуото ще се опита да грабне публиката и със специфична атмосфера, включваща приглушено осветление и прожекция на ноар филми.", "date": "2018.11.19", "title": "Тази вечер Still Corners ще забавят въздуха в Sofia Live Club"}
{"url": "https://www.dnevnik.bg/sport/2018/11/19/3348250_lebron_djeims_otbeliaza_51_tochki_za_devetata_pobeda/", "text": "Леброн Джеймс се отчете с 51 точки при победата на \"Лос Анджелис лейкърс\" над \"Маями хийт\" със 113:97 като гост. \"Езерняците\" постигнаха четвърта победа в последните си пет срещи и показват все по-добра игра напоследък. След трудното начало на сезона \"Лейкърс\" вече е с баланс девет победи и седем загуби и заема осмо място в Западната конференция. Джеймс премина границата от 50 точки за 12-и път в своята кариера. Крилото вкара 19 от 31 опита за стрелба и беше 6 от 8 от зоната за три точки. Джеймс добави осем борби и три асистенции. Постижението е най-добро за лидера на \"езерняците\" от началото на сезона. Освен това Джеймс е първият играч на \"Лейкърс\", който вкарва 50 или повече точки от ерата на Кобе Брайънт, който вкара 60 точки в последния си мач за тима. Освен него силно се представиха Кентевиъс Колдуел-Поуп с 19 точки и Кайл Кузма с 13 точки. За бившия тим на Джеймс \"Маями\" най-резултатен беше Уейн Елингтън с 19 точки. \"Лейкърс\" нямаше никакви проблеми в мача и водеше през цялото време. Най-големият аванс на тима достигна 21 точки. Голямата си преднина гостите направиха през първата четвърт, която беше спечелена с 34:21. След това \"Маями\" изравни играта, колкото да се държи на разлика около 10-те точки, но нищо повече. \"Доволен съм от победата и начина, по който играем напоследък. Представяме се все по-силно. Колкото до мен, не се притеснявам за физическото си състояние, играя 16-а година в НБА, но все още успявам да издържам на тежките натоварвания\", каза Джеймс след срещата. От началото на сезона той вкарва средно по 28.8 точки и има 7.7 борби и 6.9 асистенции. Джеймс е участвал във всички 16 мача на \"Лейкърс\" от началото на сезона. В друг мач от Западната конференция шампионът \"Голдън стейт уориърс\" допусна трета поредна загуба. \"Воините\" отстъпиха като гост на \"Сан Антонио спърс\" с 92:104. В шести пореден мач \"Голдън стейт\" беше без Стеф Къри, който отсъства заради контузия. Участие не взе и крилото Дреймънд Грийн. В тяхно отсъствие Кевин Дюрант и Клей Томпсън бяха най-резултатни с 26 и 25 точки съответно. Дюрант реализира \"дабъл-дабъл\", като записа и десет борби, но това не се оказа достатъчно за шампионите. Единственият друг играч на \"воините\", който завърши с двуцифрен точков актив, беше Куинси Куук с 16 точки. За \"шпорите\" много силен мач направи Ламаркъс Олдридж, който завърши с 24 точки и 18 борби. Демар Дероузън добави 20 точки и девет асистенции, а Руди Гей завърши с 19 точки. \"Голдън стейт\" не успя да спечели нито една от отделните части. След първите 12 минути \"Сан Антонио\" водеше с шест точки, а най-големият им аванс беше 18 точки. \"Воините\" водеха само веднъж в двубоя, при това с едва една точка. След третата си поредна загуба \"Голдън стейт\" сдаде върха на Запад, като има 12 победи и шест поражения. Тимът беше изпреварен от \"Портланд трейл блейзърс\", който е с 11 победи и пет загуби. Тимът от Портланд победи със 119:109 в своята \"Кепитал уан арена\" \"Вашингтон уизърдс\". Най-резултатен за победителите беше Деймиън Лилард с 40 точки, а Си Джей Маккълъм добави 25.", "date": "2018.11.19", "title": "Леброн Джеймс отбеляза 51 точки за деветата победа на \"Лейкърс\""}
{"url": "https://www.dnevnik.bg/evropa/2018/11/19/3348266_shengenskata_informacionna_sistema_shte_sudurja_i_dnk/", "text": "Шенгенската информационна система ще съдържа ДНК данни и отпечатъци от длани занапред според прието днес решение на Съвета на ЕС, предаде БТА. Предвижда се в системата да бъдат въвеждани отпечатъци не само от пръсти, но и от длани на заподозрени извършители на тежки престъпления и издирвани за участие в тероризъм. Въвеждането на данни от ДНК е свързано с подобряването на проверките, при които лицевата снимка и пръстовите отпечатъци не са достатъчни за установяване на самоличността на проверявания. С промените ще бъде направено задължително въвеждането в системата на решения за прогонването на граждани на държави извън ЕС, както и за издадени срещу чужденци забрани за навлизане в общността. Очаква се промените да улеснят сътрудничеството между държавите от ЕС при водените разследвания, граничните проверки и борбата с незаконната миграция. Промените ще влязат в сила, след като бъде получена окончателната подкрепа на Европейския парламент. Засега Съветът на ЕС не посочва срок, в който разширените възможности на информационната система ще бъдат приведени в действие.", "date": "2018.11.19", "title": "Шенгенската информационна система ще съдържа и ДНК данни"}
{"url": "https://www.dnevnik.bg/sport/2018/11/19/3348245_blater_izleze_s_kritika_sled_tvurdeniia_che_fifa_shte/", "text": "Бившият президент на ФИФА Сеп Блатер реагира остро на твърдения, че международната федерация се подготвя да сключи историческа сделка, след която ще загуби ключови права във футбола. Преди дни германските \"Зюдойче цайтунг\" и WDR съобщиха, че настоящият президент Джани Инфантино опитва да продаде основни права на ФИФА в сделка за 25 млрд. долара с консорциуми, свързани със Саудитска Арабия. Блатер заяви в \"Туитър\", че ФИФА не трябва да \"разпродава футбола\". По думите му сега е моментът членовете на международната федерация да се намесят, като даде за пример президента на Германския футболен съюз Райнхард Гриндел. Гриндел призова в събота Инфантино \"да сложи на масата всички факти и пълната информация\". През април се появиха информации, че  президентът на ФИФА е представил  оферта за 25 млрд. долара по време на среща на изпълнителния борд в Богота . Тогава се твърдеше, че консорциум е готов да плати по 12 млрд. долара за два нови турнира - разширено световно клубно първенство и глобална Лига на нациите, а другият 1 милиард бил за права за дигитално съдържание. Сега двете германски медии посочват, че за същата стойност инвеститорите щели да получат много повече - включително архивни кадри, филми и видеа, права за мърчандайз, компютърни игри и др. Според информацията в консорциума участват SB Investment Advisers Limited (SBIA) и базираната в Лондон Centricus Partners LP, които са свързвани със Саудитска Арабия. От ФИФА посочиха пред ДПА, че изтеклите документи са част от стотици страници документация и че не са актуални. В допълнение се казва, че не може да се правят заключения до взимането на крайно решение или приемането на предложение.", "date": "2018.11.19", "title": "Блатер излезе с критика след твърдения, че ФИФА ще продаде ключови права за 25 млрд. долара"}
{"url": "https://www.dnevnik.bg/sviat/2018/11/19/3348261_ruskata_prokuratura_rabotodateliat_na_magnitski_moje/", "text": "Прокуратурата на Русия съобщи днес, че започва разследване на престъпен сговор и образува наказателно дело срещу британския финансист и критик на Кремъл Уилям Браудър,  бившия работодател на юриста Сергей Магнитски , починал през 2009 г. в руски затвор. Според обвинението Браудър може би е поръчал Магнитски да бъде отровен, за да не издаде сговора, предаде \"Франс прес\", цитирана от БТА. Генералната прокуратура, чийто представител цитират РБК и ТАСС, смята, че отравянето (за което не се говори в експертиза след смъртта на Магнитски в руски затвор) може да е извършено с \"диверсионно химическо вещество\". Става въпрос за алуминиево съединение, което не попада в обхвата на Конвенцията за забрана на химически оръжия от 1993 г. и което може да причини остра чернодробна недостатъчност. \"Така може да се инсценира естествена смърт\", каза на брифинг помощник генералният прокурор Михаил Александров. Прессекретарят на президента Владимир Путин Дмитрий Песков отрече да има връзка между новото разследване срещу Браудър и обвиненията срещу Русия за отравянето на бившия двоен агент Сергей Скрипал в Солсбъри. Според Песков работата по делото е започнала доста по-рано, през 2016 г. Прокуратурата също така подозира Браудър в убийството на трима бизнес партньори - 63-годишния Октай Гасанов, 55-годишния Валерий Курочкин и 67-годишния Сергей Коробейников. Разследващите смятат, че убийството им може да е било извършено, за да бъдат отстранени съучастници в престъплението на Браудър. \"Прокуратурата стигна до извода, че именно Браудър е имал интерес от смъртта на Магнитски, който би могъл да го обвини, че му е наредил да лъжесвидетелства\", заяви Атмониев. \"Много е вероятно Браудър да носи отговорността за смъртта на Магнитски, защото се е страхувал да не го издаде\", уточни за АФП говорителят на прокуратурата Александър Куренной, предаде БТА. \"Особено тежки икономически престъпления в Русия\" Основателят на фонда \"Хермитидж кепитъл\" (Hermitage Capital) Браудър вече е осъждан два пъти от руското правосъдие и Москва от години напразно настоява да бъде екстрадиран. Този път бизнесменът се разследва за организиране на престъпен сговор, съобщи на пресконференция Николай Атмониев от Генералната прокуратура. Максималното наказание за това престъпление е 20 години лишаване от свобода. Според Атмониев престъпният \"сговор е възникнал на руска територия и все още действа от 1997 г. досега\". \"Целта е била да се извършват особено тежки икономически престъпления в Русия и извън границите ѝ\", каза той. Браудър иронично коментира в \"Туитър\" тези обвинения. Той заяви, че е \"засегнал чувствителна точка\", като е издействал през 2012 г. САЩ да наложат санкции на лицата, замесени в смъртта на Магнитски. Санкциите станаха причина за тежка дипломатическа криза между Вашингтон и Москва. Арестуван през 2008 г., след като разкри мащабна финансова машинация, скалъпена според него от висши полицаи и данъчни служители и ощетила руската държава и \"Хермитидж кепитъл\",  Магнитски почина през 2009 г.  в затвора на 37-годишна възраст. Според експертиза без юридически последици смъртта е настъпила след побои и умишлено лишаване от медицински грижи. Браудър, който живее в чужбина и отказва да се върне в Русия, бе осъден два пъти задочно от руското правосъдие: през 2013 г. на 9 години затвор за \"укриване на данъци в големи мащаби\", а през 2017 г. на още толкова за \"умишлен фалит\" и \"укриване на данъци\".", "date": "2018.11.19", "title": "Руската прокуратура: Работодателят на Магнитски може да го е отровил с химическо вещество"}
{"url": "https://www.dnevnik.bg/bulgaria/2018/11/19/3348268_borisov_naredi_proverka_na_dadenoto_bulgarsko/", "text": "Министър-председателят Бойко Борисов възложи на Министерството на вътрешните работи и на Държавна агенция \"Национална сигурност\" да направят проверка на издадените български документи за самоличност на чужди граждани за последните пет години, съобщи правителствената информационна служба. Борисов очаква резултатите от проверката във възможно най-кратък срок. От миналия месец в  Държавната агенция за българите в чужбина се разследва корупционна схема при издаването на документи за български произход на чужденц и. Председателят ѝ Петър Харалампиев и главният ѝ секретар бяха задържани и получиха обвинения за престъпна група и подкупи. БСП настоя издадените неправомерно български паспорти да бъдат отнети.  След арестите бившия директор на отдел \"Българско гражданство\" в правосъдното министерство Катя Матева обяви, че  има доказателства, че ВМРО и лидерът й Красимир Каракачанов се издържат от продажба на българско гражданство . Именно сигналите на Матева, подадени преди това, стоят в основата на арестите в ДАБЧ. Вицепремиерът отхвърли обвиненията, а премиерът Бойко Борисов миналата седмица коментира, че ако Каракачанов е бил част от престъпната схема, щял да осуети проверките и арестите. Според процедурата за българско гражданство се кандидатства чрез Министерството на правосъдието. Документите минават проверка на МВР и ДАНС, след което кандидатите се явяват на интервю, а накрая комисия с участието на пет ведомства, между които и зам.-министри на вътрешните работи правосъдието и ДАНС, дава заключението си. Накрая документите и заключенията на службите и комисията се преглеждат още веднъж и преписката се праща в президентството за окончателно одобрение.", "date": "2018.11.19", "title": "Борисов нареди проверка на даденото българско гражданство за пет години назад"}
{"url": "https://www.dnevnik.bg/sport/2018/11/19/3348299_petur_lesov_e_izgonen_ot_svetovnoto_po_boks_za_burni/", "text": "Олимпийският шампион от 1980 г. Петър Лесов беше изгонен от световното първенство по бокс за жени в Делхи заради грубо поведение. 57-годишният българин, който е един от тримата треньори на българския състав, няма право да изпълнява функциите си до края на шампионата. Той ще може да наблюдава срещите само като зрител от трибуните. Причината за отнемането на акредитацията на Лесов са бурните му протести срещу съдиите при загубата на Станимира Петрова от индийката Соня Чахал. Световната шампионка от 2014 г. срещна представителката на домакините в мач за място в четвъртфиналите в категория до 57 кг. Съдиите присъдиха спорна победа по точки за Чахал с 3:2 (29:28, 28:29, 29:28, 28:29, 29:28), след като реферите от Великобритания и Киргизстан присъдиха победа за Петрова, но тези от Австралия, Канада и Куба предпочетоха Чахал. \"Съдиите са корумпирани. Резултатът не е справедлив\", каза Петрова пред репортерите след мача, цитирана от The Hindu. Лесов е бил много ядосан от решението на съдиите и е хвърлил бутилка с вода на ринга след обявяването на крайния резултат. Международната федерация по бокс (AIBA) реши да отнеме акредитацията и следователно правото да стои в ъгъла на ринга на треньора от делегацията на България Петър Лесов\", се казва в съобщението на AIBA. \"По никакъв начин и при никакви обстоятелства няма да толерираме подобно поведение, което е срещу ценностите и етичния кодекс на федерацията, особено когато става въпрос за треньор\", допълват от федерацията. От организацията заявиха още, че инцидентът ще бъде разгледан от дисциплинарната комисия на AIBA, която ще реши какви санкции да наложи на олимпийския шампион от Москва 1980. Съдийството е един от най-големите проблеми за аматьорския бокс в последните години. Заради скандалните решения на реферите на олимпийските игри в Рио де Жанейро през 2016 г. боксът беше заплашен с изключване от олимпийската програма. Тогава международната федерация започна разследване на всичките съдии, като  впоследствие отстрани неназован брой от тях . От AIBA обаче отрекоха обвиненията в корупция, а заявиха, че изгонените рефери са се \"представили под очакванията\".", "date": "2018.11.19", "title": "Петър Лесов е изгонен от световното по бокс за жени за бурни протести"}
{"url": "https://www.dnevnik.bg/politika/2018/11/19/3348336_i_sled_ostavkata_na_simeonov_bsp_niama_da_uchastva_v/", "text": "И след оставката на вицепремиера Валери Симеонов депутатите от \"БСП за България\" няма да участват в регистрацията за кворум в парламента. Решението е взето днес от Изпълнителното бюро на партията. Оставката на Симеонов бе условие социалистите да участват в регистрацията  за набиране на кворум от 121 депутати за откриване на пленарните заседания всяка сряда, четвъртък и петък. Днес обаче ръководството на БСП, че депутатите на левицата \"няма да крепят такова вредно мнозинство\" като това на ГЕРБ и \"Обединените патриоти\", към което вече по думите на Корнелия Нинова спада и \"Воля\". \"Правителството е вредно, създава нестабилност, държавата върви надолу\", обяви Нинова и поиска незабавна оставка на кабинета \"Борисов 3\" и предсрочни парламентарни избори според сроковете на конституцията. Единствените случаи, в които депутатите от БСП ще се регистрират за кворум, са при отмяна на увеличението на данъка за старите автомобили, намаляване на данъка върху добавената стойност върху лекарствата и хляба, намаляване на заплатите на политиците, увеличение на пенсиите, отпускане на 6400 лева помощ за второ и трето дете на работещо семейство, семейно подоходно облагане и др.", "date": "2018.11.19", "title": "И след оставката на Симеонов БСП няма да участва в регистрацията за кворум в парламента"}
{"url": "https://www.dnevnik.bg/bulgaria/2018/11/19/3348282_sujuzut_na_sudiite_kum_sudebniia_suvet_napadkite_kum/", "text": "Съюзът на съдиите в България /ССБ/ призова с декларация Съдийската колегия на Висшия съдебен съвет да реагира по повод нападките в медиите срещу съдии заради решенията, които вземат в съжответствие със закона. Конкретно по повод оправдателната присъда по делото за рухналата сграда на ул. \"Алабин\" освен цитираните в декларацията на ССБ заглавия, се появиха дори и внушения от рода \"дали някой вярва, че съдиите не са взели пари за да оправдаят подсъдимите\". Медийните нападки твърдяха и за бавно правосъдие по това дело, въпреки че досъдебното производство беше продължило 10 години, а съдебната фаза на първа инстанция в Софийски градски съд - 2 години. Внушението, че съдът трябва да постанови онова решение, което медиите очакват и налагат и на обществото да очаква същото, без оглед на това каква работа е свършена от разследването и прокуратурата, е най-деструктивната последица и за общественото съзнание, и за правовата държава. Защото е по същество натиск и всяване на страх у съдиите, а под натиск и страх няма правосъдие - това става ясно от декларацията на ССБ. До Членовете на Съдийската колегия на Висшия съдебен съвет (ВСС) Уважаеми членове на ВСС, На 14.11.2018 г. в интернет сайта \"Правен свят\" беше публикувана статията \"СГС оправда близкия до бившия премиер Иван Костов собственик на рухналата сграда\" с подзаглавие \"Спонсорът на фондацията на Елена Костова бе купил фаталния имот с кредит на КТБ, който до фалита на банката не бе погасен\", а на 15.11.2018 г. в електронното издание на вестник \"Монитор\" беше публикувана статия със заглавие \"Правосъдие на светло\" с подзаглавие \"Време е съдиите да обясняват на народа мотивите за присъдите, четени в името му\". на съдиите в България В двете статии се съдържат твърдения, които внушават: че българското правосъдие отново е катастрофирало; че делото е пример за бавно правосъдие (при положение, че досъдебното производство е продължило 10 години, а съдебното 2 години); че отново няма възмездие за виновните за трагичната смърт на български граждани в центъра на София през 2006 г.; че народът не е разбрал как се е стигнало до оправдателната присъда по делото, което било традиционна практика на българските съдилища по много дела. Във втората статия се поставя изискване, съдиите да преминат в режим на обяснение – при това устен, когато постановяват решенията си, вместо да представят писмени мотиви. Съюзът на съдиите в България обръща внимание, че двете статии са публикувани едва часове след постановяване на първоинстанционната присъда, която не е влязла в сила и че за съдиите не съществува задължение (чл.308 от НПК), те винаги да представят заедно с произнасянето на присъдата и мотивите за това. Ние също така осъждаме внушенията, че съдебният състав по делото е трябвало да се произнесе с определен резултат, въпреки че съдебният акт не е окончателен и мотивите на съда не са оповестени. Публикуването на текстове в медиите, в които предварително се изисква от съдиите какво да бъде тяхното съдебно решение, представлява открита форма на натиск върху независимостта на съдебната власт и в частност върху съдебния състав, който се е произнесъл по конкретното дело, както и върху всички следващи съдебни състави, които ще се занимават с предмета на делото по реда на инстанционния контрол до влизане на присъдата в сила. Неверни са също така твърденията, че обществото традиционно не разбира как съдилищата в България произнасят решенията си в полза на една или друга страна в съдебния процес. Държим да напомним, че по наказателни дела с мнозинство от гласовете в съдебния състав участват представители на обществото – съдебни заседатели. Известно е, че с изключение на един малък процент от съдебните дела, всички останали са публични и всеки гражданин, включително и медиите, могат да проследят в съдебна зала развитието на процеса. Освен това, всеки съдебен акт се публикува заедно с мотивите, които от сравнително дълъг период от време вече са достъпни на интернет страницата на всеки съд. Неотменимо задължение на медиите е, да анализират обективно, компетентно и безпристрастно съдебните решения, след което да ги представят точно и разбираемо на българското общество. Особено тревожен симптом за влошената медийна среда в България, (отбелязвано многократно от различни международни организации като \"Репортери без граница\", а съвсем наскоро и от Европейската комисия в последния й доклад по механизма за сътрудничество и проверка), е изискването съдиите да започнат да обясняват устно мотивите за решенията си. Нормите на правовата държава налагат на съдиите да се въздържат от публичен коментар на разглежданите от тях дела. Само така може да се гарантира изискването за независимост и безпристрастност на съдиите в очите на страните по делата, а в по-общ план и на обществото. Съюзът на съдиите в България призовава Висшия съдебен съвет, да изрази позиция по конкретния случай, в който се споменава името на председателя на съдебния състав и да предприеме конкретни действия, чрез които да се защити доброто име на засегнатия съдия и да се противодейства на използването на медиите за клеветнически и манипулативни кампании. За пореден път изразяваме своето становище, че с оглед възложената му от Конституцията и Закона за съдебната власт функция да отстоява независимостта на съдебната власт, ВСС следва винаги да реагира, когато се правят опити да се оказва недопустим натиск върху отделен съдия или съдебната система като цяло и се засяга неоснователно авторитетът на съда. В случаи като този, както посочва в своето Становище № 7 (2005), т. 55 Консултативният съвет на европейските съдии, засегнатият съдия следва да получи институционална подкрепа, включително и от ВСС. Многогодишният опит показва, че в резултат на бездействието на различни състави на ВСС в случаите на неоснователни атаки срещу съдии, авторитетът на правосъдието и независимостта на съда сериозно ерозират. Използваме случая да припомним, че през изминалата седмица се проведе международна конференция, организирана от ССБ и европейската съдийска и прокурорска асоциация MEDEL на тема \"Ролята на съдиите в обществената дискусия за върховенството на правото\" В заключителната декларация от форума се подчертава, че се наблюдава нарастване на атаките срещу магистратите в редица държави в Европа. Такива атаки се инициират не само заради участието на съдиите в обществения дебат, но и като резултат от постановяването на решения срещу очакванията на правителството. Изрично се акцентира, че особено тревожни са концентрираните атаки на политици от управляващите партии и медии, зависими от правителството, в Полша и България. В декларацията се припомня Становище № 18 на КСЕС, одобрено през ноември 2018 г., където ясно се посочва, че \"съществува ясна линия между свободата на изразяване и легитимната критика от една страна, и неуважението и ненужния натиск срещу съдебната система от друга страна\"; и че \"обществената критика към съдебната система трябва винаги да отговаря на изискванията, посочени в член 10, параграф 2 от ЕКПЧ и член 18 от Препоръка Rec (2010) 12.\" Като съсловна организация на съдиите искаме да обърнем внимание на съдийската колегия на ВСС, че на общото събрание на нашата организация, проведено на 10.11.2018 г., се прие декларация, в която се изрази безпокойство от видимата тенденция да бъде уязвявана независимостта на съда чрез използване на привидно законни средства, манипулиране на общественото мнение и всяване на страх. Създават се и съмнения, че при тенденциозно упражняване на правомощия от органи с репресивна власт се преследват нелегитимни цели, сплашване и обругаване на съдии, злепоставянето им в очите на хората и в крайна сметка – уронване на авторитета на съда. Изразяваме нашата готовност за разумен диалог с цел постигане на ефективна защита на съдебната независимост и прилагане на практика на приетите наскоро от съдийската колегия стандарти за независимост на съдебната власт. Приложения: 1.  http://www.legalworld.bg/75825.sgs-opravda-blizkiia-do-bivshiia-premier- ivan-kostov-sobstvenik-na-ruhnalata-sgrada.html 2.  https://www.monitor.bg/bg/a/view/pravosydie-na-svetlo- 149637?fbclid=IwAR2xQQMPtrnZeQgq0wyBw36KtVXk50uyGvVUIw5CFdv Ho423FWvT-ETA_hU 3. Декларация от общото събрание на ССБ, проведено на 10-11 ноември 2018 г. 4. Декларация MEDEL, приета на 17.11.2018 г.", "date": "2018.11.19", "title": "Съюзът на съдиите към съдебния съвет: Нападките към съда рушат правосъдието"}
{"url": "https://www.dnevnik.bg/evropa/2018/11/19/3348310_rumuniia_planira_da_prieme_evroto_prez_2024_g/", "text": "Според официалния график на румънското правителство, страната трябва да приеме еврото като национална валута през 2024 г., заяви финансовият министър Еуген Теодоровичи, цитиран от ежедневника \"Зиарул финанчиар\". Очаква се тази седмица да бъде подкрепен меморандум с тази цел, а графикът, включващ всички етапи на процеса да бъде обявен през декември. \"Това бе обсъдено (и договорено) в комисията (за приемане на еврото)\", каза Теодоровичи. Тази седмица румънското правителство ще създаде комисия, която да изготви оценка и календар за приемането на еврото до 2024 г., съобщи лидерът на управляващата партия Ливиу Драгня. Ролята на тази комисия ще бъде да координира подкомисии, които да изработят предложения за фискалните и монетарните политики. През май в доклада си за конвергенцията Европейската комисия заяви, че Румъния изпълнява само един от критериите за присъединяване към еврозоната – този за публичните финанси.", "date": "2018.11.19", "title": "Румъния планира да приеме еврото през 2024 г."}
{"url": "https://www.dnevnik.bg/sviat/2018/11/19/3348368_germanski_sankcii_lishiha_18_sauditci_ot_dostup_do/", "text": "Германия налага забрана за влизане на 18 саудитски граждани, за които се смята, че са свързани с убийството на журналиста Джамал Хашокжи. Това съобщи днес външният министър Хайко Маас в кулоарите на среща на ЕС в Брюксел, предаде ДПА, цитирана от БТА. Хашокжи, който имаше колонка във в. \"Вашингтон пост\" и бе остър критик на саудитския престолонаследник Мохамед бин Салман, бе убит на 2 октомври в консулството на Саудитска Арабия в Истанбул. Наложената от Германия забрана означава, че тя важи за всички 26 държави от шенгенското пространство, предаде \"Асошиейтед прес\". Решението е било съгласувано с Франция и с Обединеното кралство, което е извън Шенген. Имената на санкционираните лица не бяха оповестени заради германските закони за защита на личните данни. Германия обаче ще вкара имената на санкционираните в информационната система на Шенген. Миналата седмица Съединените щати  санкционираха 17 души  по същата причина. Международната общност оказва натиск върху Рияд да предостави повече информация за убийството. Министерството на външните работи на Германия призова миналата седмица Саудитска Арабия за прозрачно разследване, след като Рияд обяви, че е повдигнал обвинения на 11 души във връзка с убийството.", "date": "2018.11.19", "title": "Германски санкции лишиха 18 саудитци от достъп до повечето европейски държави"}
{"url": "https://www.dnevnik.bg/politika/2018/11/19/3348341_elena_ioncheva_shte_polzva_kola_i_shofyor_na_bsp_imala/", "text": "Парламентарната група на \"БСП за България\" е осигурила кола и шофьор на депутата и говорител на групата Елена Йончева. Това е станало по предложение на лидера Корнелия Нинова. \"Аз предложих на ръководството на парламентарната група да осигури на Ели кола и шофьор, за да е спокойна. Защото тя пътува много в цялата страна, кара сама, често е с детето в колата. Бях притеснена да не й се случи нещо, да не попадне в провокация. Искам да гарантирам нейното спокойствие, за да си върши работата. Тя наистина засяга сериозни интереси, ние стоим зад нея, винаги сме били заедно в тези акции. И като ръководител, и като майка, и като жена съм длъжна да й осигуря спокойствие да си върши работата\", обясни Нинова в отговор на въпрос на \"Дневник\". \"Като депутат никога не съм ползвала кола и шофьор от парламента за моята парламентарна дейност. Никога не съм мислила, че това е необходимо, защото мога да използвам собствения си автомобил. Очевидно, за да приема това предложение от страна на г-жа Нинова и БСП, имам определени притеснения\", каза от своя страна Елена Йончева. На въпрос дали е получавала заплахи тя отвърна: \"Не бих искала да влизам в конкретика. Мисля, че много неща ще станат ясни в близките месеци.\" По-късно от \"Позитано\" 20 уточниха, че осигурената кола няма да бъде от автомобилите на парламента. Преди седмица  главният прокурор Сотир Цацаров поиска имунитета на Йончева заради обвинения за изпиране на пари от КТБ . Сигналът, който се проверява, е на ГЕРБ. Йончева бе сред депутатите, които поискаха  независима експертиза на магистрали у нас . Тя оповести в медиите и обвързаности на депутата от ГЕРБ Делян Добрев при назначения в община Хасково.", "date": "2018.11.19", "title": "Елена Йончева ще ползва кола и шофьор на БСП, имала притеснения"}
{"url": "https://www.dnevnik.bg/sport/2018/11/19/3348353_pol_gaskoin_e_obvinen_v_seksualno_nasilie/", "text": "Бившият английски футболист Пол Гаскойн е обвинен в сексуално насилие, съобщи полицията в понеделник. Случката се е разиграла на 20 август във влака между Йорк и Дърам. Британската транспортна полиция добавя, че след инцидента Гаскойн е бил арестуван на гарата в Дърам. \"Лицето трябва да се яви в съда следващия месец. Той е обвинен за сексуално нападение срещу жена във влака от Йорк до Дърам. Обвиненият е Пол Гаскойн, който живее на \"Ейми стрийт\" в Лестър. Неговите действия са в противоречие с раздел 3 от Закона за сексуалните престъпления от 2003 г.\", съобщи говорителят на полицията. Гаскойн ще се яви пред съда на 11 декември. В кариерата си Гаскойн игра за \"Нюкасъл\", \"Тотнъм\", \"Лацио\", \"Рейнджърс\", \"Мидълзбро\", \"Евертън\" и др. Бившият халф има 57 мача и 10 гола за Англия и е считан за един от най-талантливите футболисти в историята на \"Трите лъва\". В последните 15 години Гаскойн се бори с постоянни проблеми с алкохолизъм. Многократно бившият играч постъпваше в клиника за лечение. Гаскойн е бил арестуван десетки пъти за нападения или в нетрезво състояние. Няколко пъти животът му дори беше в опасност.", "date": "2018.11.19", "title": "Пол Гаскойн е обвинен в сексуално насилие"}
{"url": "https://www.dnevnik.bg/gradska_sreda/2018/11/19/3348354_stolichnata_obshtina_obiavi_poruchka_za_12_mln_leva_za/", "text": "Обществена поръчка за 12 млн. лева с ДДС за основни ремонти на \"Чепинско шосе\" и три други улици с обща дължина от 11.45 км е обявила Столичната община. В критериите за оценка с най-малко значение има срокът за изпълнение - 10 точки, а най-голяма тежест има цената - 55 точки. Освен \"Чепинско шосе\" улиците, които ще бъдат ремонтирани, са \"Жак Дюкло\", \"Рояк\" и \"Езерата\". Те се намират в районите \"Нови Искър\", \"Кремиковци\", \"Подуене\" и \"Сердика\", като са част от първостепенната пътна мрежа, се вижда от обявлението за търга. Най-дълъг ще бъде ремонтът на \"Чепинско шосе\" – 6 км, а най-къс на ул. \"Рояк\" - 950 метра. Срокът за изпълнение на поръчката е 24 месеца след подписване на договора. За следващата година дирекция \"Транспорт\" в общината е  заложила амбициозен план за над 60 ремонта  на основни булеварди и улици в града, реконструиране на трамвайни трасета и изграждането на нови линии. Той няма как да бъде изпълнен за една година, защото реализирането му изисква големи инвестиции и време. Затова сега в общината обсъждат пари за кои от дейностите могат да включат в бюджета за следващата година. Жалба пък спря обществената поръчка за рамкови споразумения за следващите 5 години за ремонти на улици във всички 24 района на София за 140 млн. лева. Търгът  беше обявен през септември , но в началото на ноември фирмата \"Интерпром\" протестира срещу това участниците да разполагат с асфалтова база с капацитет от 100 т/час. Фирмата обжалва разяснение, според което двама участници могат да използват една и съща складова база, ако се докаже, че тя има капацитета за това. През миналата година \"Интерпром\" обществената поръчка за жп линията Костенец - Септември за над 350 млн. лв., но впоследствие не подаде оферта. Приходите на фирмата се увеличават бързо, като само за 3 години от 2014 г. до 2017 г. са достигнали от под 1 млн. лева до близо 50 млн. лв.", "date": "2018.11.19", "title": "Столичната община обяви поръчка за 12 млн. лева за ремонти на 12 км улици"}
{"url": "https://www.dnevnik.bg/politika/2018/11/19/3348338_prezident_i_premier_chakat_koi_shte_napravi_purvata/", "text": "На четвъртия ден след като изразиха готовност за среща помежду им, президентът Румен Радев и премиерът Бойко Борисов чакат кой ще направи първата крачка, за да се осъществи тя. От президентството обясниха пред \"Дневник\", че при искане от страна на лидера на ГЕРБ държавният глава щял да го приеме. Според източник от политическия кабинет на премиера в Министерския съвет очакват покана от президентството. И от двете институции уточняват, че към този момент няма планирана дата за среща между Радев и Борисов. В петък на въпроси на журналисти за критиките на премиера, че президентът се среща с лидера на БСП, но не и с депутати от ГЕРБ,  Румен Радев обяви : \"Нека не бъркаме закон с визия. Няма как президентът да обсъжда с депутати закони, които са в процес на изготвяне - той е на края на тези закони. Г-жа Нинова като лидер на БСП поиска да ме запознае със своята визия за България. Аз съм готов да приема лидера на партия ГЕРБ г-н Борисов и да изслушам неговата визия за справянето с корупцията по високите етажи на властта, за прекратяването на катастрофалния срив на инвестициите, за икономическото догонване на държавите от Централна и Източна Европа, които се откъснаха далеч напред по темпове на икономически растеж и по качество на живот.\" Попитан дали това е покана за среща, президентът обяви: \"Да, аз съм отворен.\" По-късно същия ден във връзка с медийни запитвания от правителствената информационна служба обявиха, че министър-председателят Бойко Борисов приема поканата на президента Румен Радев за разговор. \"Премиерът Борисов изразява надежда, че до срещата им държавният глава ще се запознае с четиригодишната програма за управление на кабинета, както и с последния доклад на Европейската комисия по механизма за сътрудничество и проверка, за да ги дискутират заедно\", се посочва в съобщението. В неделя  шефът на кабинета на президента Иво Христов каза пред БНР , че изразената от президента Румен Радев готовност за разговор с премиера Бойко Борисов не бива да се тълкува като покана за среща.", "date": "2018.11.19", "title": "Президент и премиер чакат кой ще направи първата крачка за среща помежду им"}
{"url": "https://www.dnevnik.bg/biznes/2018/11/19/3348444_stroitelstvoto_v_bulgariia_e_s_nai-goliam_spad_prez/", "text": "България е с най-голям спад в строителството през септември сред страните от Европейския съюз, сочат данните на Евростат. Намалението на строителната продукция в страната през месеца е с 2.1% спрямо август и с 4% спрямо септември 2017 г. при среден за ЕС растеж от съответно 1.7% и 4.2%. На месечна основа най-голям растеж в сектора отчитат Франция (+3.7%), Германия (+2.2%) и Великобритания (+1.8%). Освен България в тройката с най-голям спад са също Словения (-1.2%) и Швеция (-0.5%). Сравнението със септември 2017 г. показва бум на строителството в Унгария (+25.8%), Словения (+25.7%) и Полша (+20.2%). В тройката с най-голям годишен спад освен България са също Швеция (-1.5%) и Румъния (-1.0%). Обобщените данни за третото тримесечие спрямо второто сочат, че лидер по растеж в сектора е Унгария (+15.4%), а на другия полюс е Румъния (-8%) (заради спад от 8.6% през юли). Сравнението с юни - септември 2017 г. сочи, че най-голямо оживление е имало в Унгария (+28.4) и Словения (+29.3). Само четири държави са със спад - Румъния (-8.9%), Швеция (-1.4%, България (-1.3%), Испания (-0.6%). В съобщението на Евростат се прави уговорката, че редица държави не са предоставили данни. Между тях са Естония, Ирландия, Гърция, Кипър, Латвия, Австрия, Хърватия, Дания, Малта.", "date": "2018.11.19", "title": "Строителството в България е с най-голям спад през септември в целия ЕС"}
{"url": "https://www.dnevnik.bg/gradska_sreda/2018/11/19/3348439_obshtinata_planira_da_otdeli_206_mln_leva_za/", "text": "През 2019 г. Столичната община ще даде 206 млн. лева за почистването на града, като сумата е с 22 млн. лева, или 12%, повече спрямо парите по това перо за предходната година. Това предвижда план-сметката на общината, която беше представена днес от зам.-кметовете по финанси Дончо Барбалов и по екология Йоана Христова. По традиция и през следващата година общината няма да вдига данъците и таксите, като ще заложи  на по-добрата събираемост . Така през 2017 г. общината събра  с 23 млн. лева повече по тези налози , като сумата достигна до 307 г. млн. лева. Допълнителните средства за миене на улиците ще отидат за по-честото почистване с машини за сметка на метенето на ръка. За събирането на отпадъците пък са предвидени 63 млн. лева, което е с 3 млн. повече от предходната година. За събирането на едрогабаритни отпадъци са предвидени допълнителни 1.5 млн. лева. За поддръжката на инсталациите за преработка на отпадъци са предвидени 55 млн. лева. В план-сметката са заложени и 7.6 млн. лева повече за почистване на обществените пространства.", "date": "2018.11.19", "title": "Общината планира да отдели 206 млн. лева за почистването на София"}
{"url": "https://www.dnevnik.bg/sport/2018/11/19/3348270_formula_1_se_nasochva_kum_sustezanie_v_holandiia_za_da/", "text": "С пет победи и 21 подиума във Формула 1 на едва 21-годишна възраст,  Макс Верстапен  е сред най-популярните пилоти в шампионата в момента. Холандецът си спечели репутацията на много бърз и агресивен, а с това има и много фенове. Точно заради това собствениците на Формула 1 от \"Либърти медия\" искат да използват ефекта Верстапен и да направят състезание в родината му. Идеята за Гран при на Холандия  се обсъжда от юли. Тогава FOM (Formula One Management) и рейс директорът на Формула 1 Чарли Уайтинг направиха инспекция на прочутата писта \"Асен\", която е един от обсъжданите варианти. Според холандски издания и трасето \"Зандворт\" също е вариант. Именно тази писта приема всички стартове в Холандия между 1952 и 1985 г. \"Ние сме много заинтересовани от състезание в Холандия. Имахме продуктивни разговори и вярвам, че можем да направим нещо, което да зарадва хората\", каза Шон Братчис от \"Либърти медия\" пред \"Ройтерс\". Според Братчис ефектът от популярността на Верстапен трябва да се използва. Той нарече холандеца \"един от най-ярките образи\" във Формула 1. Най-младият победител в историята (18 години и 228 дни в Гран при на Испания през 2016 г.), има един от най-големите фенклубове. Над 20 хиляди фенове пътуват от Холандия за стартовете в Австрия и Белгия, за да подрепят Верстапен. През лятото на пистата в \"Зандворт\" се проведе фестивал на скоростта, в който се включи и Верстапен. Тогава имаше над 110 хиляди зрители. Другата обсъждана писта \"Асен\" също привлича много зрители. Холандската писта, известна и като \"Катедралата на скоростта\", е редовен домакин на стартове в MotoGP. В последните години Формула 1 постоянно разширява географията си. Виетнам е последната страна, която беше обявена за домакин на състезание и  влиза в календарата от 2020 г.  Междувременно класически надпревари в Европа като \"Силвърстоун\" и  \"Монца\"  са с все по-неясно бъдеще. Не е сигурно дали и  бразилската писта \"Интерлагос\"  ще остане в календара.", "date": "2018.11.19", "title": "Формула 1 се насочва към състезание в Холандия, за да използва ефекта \"Верстапен\""}
{"url": "https://www.dnevnik.bg/kultura/2018/11/19/3348481_izkusheniiata_na_kinomaniia/", "text": "Още преди началото си, тазгодишната \"Киномания\" (15 - 30 ноември) започна грандиозно – с ретроспектива на шведския гений  Ингмар Бергман  (1918-2007), посветена на 100-годишнината от рождението му. След като юбилеят му бе отбелязан от фестивала CineLibri, сега зрителите имаха възможност да видят още 9 знакови произведения на един от фундаменталните филмови автори. И още – 2 документални за него, създадени от жени: вече гледаният \"Островът на Бергман\" (2006) на Мари Нюрерьод и новият \"Ингмар Бергман – година от живота\" на Джейн Магнусон (номиниран за ЕФА 2018). Само вторият може още да се види. И си струва! И за обичащите Бергман, и за нечувалите за него. Въпреки че на фокус е изключително плодоносната за творчеството му 1957, когато създава шедьоврите \"Седмият печат\" и \"Поляната с дивите ягоди\", театрални и телевизионни постановки, филмът обглежда живота, творчеството и сложния му нрав нашироко и надълбоко. Гледала съм доста филми, посветени на Бергман, но този е най-безпощадният към него. Прочее, в него има парчета и от \"Островът на Бергман\". Още един юбилей отбелязва \"Киномания\" – 80-годишнината на рано отишлата си и все още непрежалима австрийско-немско-френска актриса  Роми Шнайдер  (1938-1982). В последния й филм \"Кафе \"Сан Суси\" на Жан Руфио може да се види невероятната й красота и вълнуващото й двойно превъплъщение в два времеви пласта.  Премиерният \"3 дни в Киберон\" на Емили Атеф се връща към прославено интервю на Роми Шнайдер през 1981 в курорта Киберон. Черно-бял, в унисон с уникалните фотографии, направени й тогава от Роберт Лебек, филмът е естетски, а актрисата Мари Беумер страхотно напомня Роми Шнайдер. След като \"Киномания\" бе открита с българския психотрилър за мръсния генезис на прехода  , тези дни може да бъдат видени още 3 наши премиери:  , посветен на репресивното минало през театъра, \" , който разказва ексцентрична софийска любовна история, и детският \" . Все пак най-силен е интересът към заглавията в рубриката \"Фестивал на фестивалите\". Обяснимо е – тук са включени хитови заглавия от годината, въпреки че доста липсват. Безусловно най-оригиналният и най-магнетичен е новият филм на фантазния абсурдист Уес Андерсън \"Островът на кучетата\", открил \"Берлинале\". Той е взривна смес от куклена и компютърна анимация, ситуирана в Япония. В обозримо бъдеще ужасният кмет Кобаяши на мегаполиса Мегасаки, който обича котки и мрази кучета, обявява кучешка епидемия и прокужда всички четириноги приятели на човека на остров-бунище. При тях на своето самолетче пристига момченцето Атари, за да търси домашния си любимец и бодигард. И започват приключения и перипетии, които гледаш в захлас. На моменти филмът напомня японската манга или аниметата на любимия на Уес Андерсън Хаяо Миядзаки.   е алегория на днешните глобални злодейства. \"Старецът и оръжието\" на Дейвид Лауъри е лебедовата роля на неподражаемия Робърт Редфорд, роден през 1936 г. Създаден е по статия в The New Yorker, посветена на легендарен банков обирджия. През 1981 г. в Тексас възрастният и елегантен Форест Тъкър с побелели бакенбарди (Робърт Редфорд) възможно най-учтиво свива пари от банки, случайно среща приятната вдовица Джюъл (Сиси Спейсик), помежду им се ражда близост... По петите на очарователния престъпник е 40-годишният полицай Джон (Кейси Афлек), ала не той го пъхва в затвора... Приятна обирджийска мелодрама, но филмът е далеч под потенциала на грамаден актьор като Редфорд. В никакъв случай не очаквайте радост от срещата с киното, както беше в друг филм за банкови обирджии в Тексас – свежарският \"На всяка цена\" (2016) на Дейвид Макензи. Тази година чилиецът Себастиан Лелио спечели \"Оскар\" за чуждоезичен филм за предизвикателната драма \"Фантастична жена\", посветена на трансексуала Даниел, превърнал се в Марина. На CineLibri видяхме следващия му филм \"Неподчинение\", разказващ за лесбийска страст в консервативна еврейска общност в Лондон. На \"Киномания\" продуктивният режисьор присъства с \"Глория Бел\". В крупен план е прелестната Джулиан Мур, чиято героиня търси щастието. британският документален филм \"Моето поколение\" на Дейвид Бати, където великият Майкъл Кейн прави равносметка на спомените си за 60-те години на ХХ век и планетарния бум на английската поп култура. Забележително преживяване – и като информацията, и като атмосферата. Затова пък е разочарование руският дебют на Виктор Алфьоров \"Животът и смъртта на един драматург\" – първият игрален филм, посветен на големия драматург Александър Вампилов, нелепо удавил се в езерото Байкал два дни преди да навърши 35. Разкрачен между патетика и гротеска, той е изпуснал шанса да пресъздаде убедително гадното съветско време от началото на 70-те и крехката възможност да останеш себе си.  и бляскавата саркастична комедия на Марио Моничели \"Приятели мои\" (1975) в рубриката \"Класически удоволствия\". В историята на киното този режисьор има своя уникална ниша - комедията по италиански, повлияла за демократизирането и хуманизирането на жанра. Спецификите на стила \"Моничели\", фокусиран в малкия човек, са социалност, актуалност, абсурд, смях, динамика. Иска ми се отново да видя този любим филм. Поради препълнената зала 1 на НДК хората с баджове пропуснахме възможността да гледаме на първата прожекция \"Всички знаят\" на иранеца Асгар Фархади – два пъти носител на \"Оскар\" за чуждоезичен филм. Предполагам, не заради него е била тарапаната, а заради звездната двойка Пенелопе Крус - Хавиер Бардем. Надявам се да успеем следващия път. Тепърва ще гледаме и \"Те\" на Паоло Сорентино, и документалния филм на Вим Вендерс \"Папа Франциск: Човек на думата си\", и \"Ван Гог: Пред портите на вечността\" на Джулиън Шнабел... Има и изобилие от френско кино. Прочее, всяка година хората с баджове, сред които и филмовите критици, отразяващи \"Киномания\", сме притиснати до стената, докато влезе и последният зрител с билет. За комерсиален фестивал като този това е обяснимо. Оказва се, че, за да гледам хит, трябва или да бъда унижавана, или да си купя билет. Далеч по-разумно постъпват организаторите на \"София филм фест\", давайки възможност на акредитираните да си вземат предварително безплатен билет. Никак не е приятно да гледаш филм на стъпалата, знаете го. ", "date": "2018.11.19", "title": "Изкушенията на \"Киномания\""}
{"url": "https://www.dnevnik.bg/evropa/2018/11/19/3348497_prehodut_sled_brekzit_triabva_da_svurshi_predi/", "text": "Британският премиер Тереза Мей иска преходният период след излизането на Обединеното кралство от ЕС да е приключил преди насрочените за 2022 г. общи избори в страната, предаде \"Ройтерс\". Тя заяви това днес на годишната конференция на Конфедерацията на британската индустрия. Премиерът каза, че заключителната фаза в преговорите с ЕС по условията на излизането от общността ще е най-трудната и че тя лично ще доведе процеса докрай. Тя допълни, че няма намерение да подава оставка,  както я призовават  редица евроскептични депутати от управляващата Консервативна партия. \"Стремим се към сделка, която ще работи за Обединеното кралство. Нека няма и капка съмнение, че аз съм решена да я постигна\", каза Мей в речта си и получи бурни аплодисменти. \"Светът се променя бързо, но не и нашата география - Европа завинаги ще остане най-близкият ни пазар и е изключително важно да гарантираме граници, през които стоките ще преминават свободно\", добави тя. Преходният период след Брекзит трябва по план да продължи до края на 2020 г., но главният преговарящ от страна на Европейския съюз Мишел Барние каза, че той може да бъде удължен, за да се даде възможност за доуточняване на детайли от бъдещите отношения. ЕС  ще проведе на 25 ноември  среща на високо равнище, за да обсъди проекта за споразумение. Някои подкрепящи Брекзит министри искат части от него да бъдат преработени, но Германия  изключи такъв вариант . Генералният директор на най-голямото бизнес лоби във Великобритания Каролин Феърбеърн заяви на форума, че британските политици играят рисково и залозите са големи, защото може да се стигне до Брекзит без споразумение. \"Докато другите страни градят бъдеще на конкурентоспособност, нашето ръководство, Уестминстър, изглежда, живее в свой собствен, тесногръд свят\", каза Феърбеърн. \"Изглежда, че играе високорискова игра с големи залози, изходът от която може да е инцидентно (излизане) без сделка. Със сигурност сме способни на нещо по-добро от това\", добави тя. /БТА", "date": "2018.11.19", "title": "Преходът след Брекзит трябва да свърши преди изборите през 2022 г., заяви Мей"}
{"url": "https://www.dnevnik.bg/sport/2018/11/19/3348182_fotogaleriia_sportniiat_podlez_na_sofiia/", "text": "Образите на млади български спортисти бяха пресъздадени в подлеза пред Министерството на младежта и спорта. В основата на идеята е екипът на младежката инициатива \"ПОдЛЕЗНО\" и е осъществен с подкрепата на \"София - европейска столица на спорта\".", "date": "2018.11.19", "title": "Фотогалерия: \"Спортният\" подлез на София"}
{"url": "https://www.dnevnik.bg/politika/2018/11/19/3348511_siderov_obiasnil_na_borisov_kak_ostavkata_na/", "text": "С премиера разговаряхме, за да изчистим някои теми, които бяха медийно замърсени. Почувствах се отговорен да му обясня моето предложение към вицепремиера Красимир Каракачанов за неговата оставка. Идеята ми е за заздравяване, а не за разрушаване на управляващата коалиция\", написа във фейсбук профила си лидерът на \"Атака\" Волен Сидеров, който е и председател на групата на \"Обединени патриоти\" в парламента. В събота Сидеров поиска коалиционният му партньор  Красимир Каракачанов да подаде оставка  от поста му на вицепремиер и министър на отбраната. В петък оставка като вицепремиер  подаде председателят на НФСБ Валери Симеонов  след 26 дни протести. \"Категорично искам да кажа, че моята идея не е за оттегляне на Патриотите от управляващата коалиция, както манипулативно  внушават евродепутатът Джамбазки  и негови колеги\", написа Сидеров. Целта му била управлението да продължи с нови идеи и важни решения за българския народ, свързани със стандарт и доходи. \"Аз съм за стабилност и добро управление. Много е важно всеки от партньорите ми в \"Обединени патриоти\" да надмогне егото си!\", призова Сидеров. Каракачанов нарече иронично идеята на Сидеров за оставката му \"творческа\". Във вторник трябва да има коалиционен съвет на \"Обединени патриоти\" на който освен \"творческата идея\" на Сидеров ще бъде обсъждано дали НФСБ ще има вицепремиер на мястото на Валери Симеонов и  дали той ще се върне в парламента,  което ще остави \"Атака\" с един депутат по-малко.", "date": "2018.11.19", "title": "Сидеров обяснил на Борисов как оставката на Каракачанов ще заздрави коалицията"}
{"url": "https://www.dnevnik.bg/evropa/2018/11/19/3348517_cheshkiiat_premier_zaiavi_che_protestite_s_iskane_za/", "text": "Чешкият министър-председател Андрей Бабиш каза, че демонстрациите с участието на хиляди хора, които настояват за оставката му, не са причина да напуска, предаде ДПА, цитирана от БТА. \"Точно обратното: демонстрациите ми дават сила да се боря за истината\", заяви Бабиш пред електронното издание на чешкия в. \"Право\". Хиляди хора излязоха да протестират в Прага в събота  с искане за оставката на премиера , който е разследван от полицията във връзка с твърдения за корупция. Милиардерът Бабиш е подложен на натиск заради корупционен скандал, свързан със субсидии за луксозен СПА курорт. Напрежението срещу него се засили, след като синът му каза, че сътрудник на премиера го е отвел насила в Крим миналата година, за да не го разпитва полицията. Премиерът отхвърли тези обвинения, казвайки, че синът му, който е психичноболен и пребивава сега в Швейцария, е напуснал страната доброволно. Той призна, че синът му е бил в Украйна и Крим, но не каза по каква причина. В петък  след друг голям протест  той заяви, че никога няма да подаде оставка.", "date": "2018.11.19", "title": "Чешкият премиер заяви, че протестите с искане за неговата оставка му дават сила"}
{"url": "https://www.dnevnik.bg/bulgaria/2018/11/19/3348219_ploshtadut_iska_ostavka_organizatorite_na_protestite_-/", "text": "В неделя около 14.30 откъм площад \"Св. Александър Невски\" по ул. \"Оборище\" се задават и завиват към Художествената академия група млади мъже с национални знамена, сред тях се забелязват най-много три-четири млади жени. Те пристигат отнякъде с автобус за протестния митинг в София на площад \"Александър I\" /по-късно се разбра - идват от Перник/. От групата се чува скандиране \"Да живее България\". На пешеходната пътека между Художествената академия и Университета пресичат няколко млади момичета, които извикват също \"Да живее България\". Хуквам към момичетата, сред тях имаше и едно момче, да науча дали са свързани с групата и на протеста ли отиват. Не, просто им харесало скандирането на мъжете - и затова отвърнали. Замълчах и ги огледах внимателно. И ги разпитах - ученици от Английската гимназия, връщали се от музикална репетиция. Не отивали на митинг, но подкрепят. Малко след 15 ч. на площада пред Националната галерия /Двореца/ тихо вали, гърми високоговорител, от който се носи химнът. Оратор открива митинга и говори гладко, личи си че не се затруднява със словото, за историята на България, която започнала от хаганат и се развила до модерна държава, която днес е в колапс. Развитието на българската държавност е примесено от оратора с атинската държава, откъдето той черпи аргумента за пряката демокрация. До него стои свещеник, който благославя гражданите. Адресатът на възмущението в речта на говорещия е размит, призоваван е президентът да обяви извънредно положение и да бъде разпуснат парламентът, за да бъде сменена системата. Системата е виновна, властта трябва да премине в ръцете на народа чрез избиране от редовите граждани на техни представители, например по един избраник от всеки вход на жилищния блок. Защото там - от низовите нива, тръгва демокрацията, подобно на атинската. Сегашната система нарушава дори днешната Конституция, която прогласява, че властта произтича от народа и принадлежи на народа. \"Принадлежи ли на народа - не\", пита и отговаря ораторът и добавя, че \"сме пратили 240 говеда там горе, но те не са власт на народа\". Затова системата трябва да бъде сменена. До буса зад оратора, в който се намира озвучителната техника, е опънат най-едрият лозунг: В речта на оратора не се споменава правителството. Напротив - изрично той каза, и то за да мотивира, че протестът е мирен: \"Ние протестираме мирно, никой не иска оставката на правителството, такъв лозунг тук няма да се чуе\". Питам го /по-късно/ защо не иска оставката на правителството. Защото ще получим пак същото, отвръща. Но тогава какво трябва да се прави? Ами това правителство има способността да работи срещу себе си и то ще падне само. \"Оставка\" не се чува от речта на оратора, на площада обаче хората говорят друго. Дъждът се засилва, площадът не се опразва. Агитката от Перник се е позагубила сред дошлите от домовете си софиянци в неделния следобед, въпреки студа и дъжда. Млади и по-възрастни, жени и мъже - когото и да попитах защо е на площада, отговорът се обобщава в едно изречение: Питам - оставка за кого. За правителството, след него и парламентът. Питам млад мъж кой от лозунгите му харесва: Народа срещу партиите, отвръща. А може ли без партии? Сигурно не може, но трябва да разберат, че ще бъдат натискани, затова съм тук. Разпитвам жени под дъжда срещу какво протестират. \"Посочете ми какво в България работи, децата излизат от училище без професии и не могат да си изкарват хляба, родителите ни едва преживяват в мизерия, управниците крадат и лъжат и не им пука, да се махат...\" След като си поговорих с поне двайсетина души, единият ми извод е траурен: пропаст огромна и непреодолима между хората на площада и институциите на властта. Затова и те не се интересуват кои са организаторите на протеста и за какво се борят. Тези хора имат нужда да излеят гнева си, или отчаянието си. Траурен наричам извода, защото - струва ми се, техният гняв е насочен срещу ... резултатите от целия преход. Самотни в отчаянието си, призовавани и убеждавани от съмнителни оратори, в общество без ценностна система, с конюнктурни синдикати и политически шмекери, които се договарят на тъмно... Ако има светъл лъч - той е в усещането за солидарност между тези хора - солидарност, която отново покълва...", "date": "2018.11.19", "title": "Площадът иска оставка, организаторите на протестите - неясно какво"}
{"url": "https://www.dnevnik.bg/sviat/2018/11/19/3348527_putin_otkri_purvata_podvodna_truba_na_turski_potok/", "text": "Руската компания \"Газпром\" обяви края на строителството на подводната част от газопровода \"Турски поток\" и преминаването към работа по наземния участък. Президентите Владимир Путин и Реджеп Тайип Ердоган отбелязаха събитието днес с церемония в Истанбул. Всъщност става дума за първата от планираните 4 тръби. С нея би трябвало от края на 2019 г. да запоне снабдяване на турския пазар с до 15.75 млрд. куб.м годишно. Изграждането на приемащите съоръжения на сушата и връзката с подводния участък продължава. Турският държавен оператор \"Боташ\" (Botas) ще изгради 69 км сухоземна отсечка до разпределителен център в Люлебургаз. Това трябва да приключи през 2019 г., обяви пред телевизия NTV енергийният министър Фатих Дьонмез. Още 145 км от този център до границата с ЕС ще построи съвместна компания на \"Боташ\" и \"Газпром\", но не е ясно дали връзката ще е с България или с Гърция. Един от обсъжданите варианти за втората тръба е тя да бъде продължена през България, Сърбия и Унгария до централноевропейския хъб в \"Баумгартен\" в Австрия, в който \"Газпром\" е основен акционер. По идея тя трябва да задоволява нужди на страни в Югоизточна Европа и да достигне до по-големи пазари като Италия. Гаранци и санкции Но Москва на високо ниво продължава да говори, че първо трябва да има категорични гаранции за продължаването ѝ от ЕС и неговите страни членки в района. Не е сигурно дали участниците в \"Турски поток\" няма да попаднат под американски санкции, които изскачат напълно непредвидено и неаргументирано, предупреди говорителят на Кремъл. Това стана малко след като в края на миналата седмица САЩ и Украйна приеха на ниво външни министри съвместна  декларация , в която съвместната Комисия за стратегическо партньорство изрично заявява: \"Двете страни изтъкват колко е важно да координират усилията си за спиране на предложени руски тръбопроводи като \"Северен поток 2\" и \"Турски поток\", накърняващи украинските икономическа и стратегическа стабилност.\" В текста се повтаря несъгласието на Вашингтон и Киев с \"енергийни проекти, застрашаващи европейската енергийна сигурност и разнообразие на източници\". На церемонията в Истанбул, включваща видеовръзка с кораба, полагащ тръбите край турския черноморски бряг, Путин благодари на Ердоган \"за мъжеството и политическата воля\" да реализира проекта\", защото без такива качества \"подобни проекти не се реализират в условията на растяща конкуренция\". Ердоган отвърна, че \"Турски поток\" е геополитически исторически проект. Газопроводът бе обявен лично от руския президент през декември 2014 г., след като Русия се отказа от \"Южен поток\", планиран да премине през България. И до днес Дмитрий Песков, говорителят на Путин, повтаря \"тогава нашите български колеги не успяха да отстоят своите позиции и се прекършиха под натиска на евроструктурите\". В действителност проектът не отговаряше на правилата на ЕС, за да премине през негова територия. Няма да има втора тръба още няколко години Днес руски издания, които не могат да се определят като критични към властта, цитират анализатори, според които и \"европейската\" тръба на \"Турски поток\" няма да се появи в следващите няколко години. В най-добрия случай толкова ще отнеме уточняването на всички договорености, взимането на решения и строителството, казва пред \"Газета.ру\" Александър Собко, анализатор от Центъра по енергетика към Московската школа за управление в Сколково. \"Турски поток\" няма в Европа такъв силен лобист като Германия, защитаваща \"Северен поток 2\", поради което е възможно да има и правно, и техническо забавяне, допълва Дмитрий Маринченко, директор по природните ресурси и суровините към рейтинговата агенция Fitch. Ръководителят на \"Газпром\" Алексей Милер е заявявал, че не е изключено към началото на 2020 г. газопроводът да достигне границата на Сърбия с България, но в събота ТАСС цитира външния министър Сергей Лавров да казва, че това е съмнително. Пред сръбския вестник Telegraf той заяви, че \"Турски поток\" може да премине през България до Австрия, но реализация ще има \"само след получаване на твърди положителни гаранции от съответните структури на евросъюза\", защото руската страна си е научила \"печалните уроци от \"Южен поток\" и не иска те да се повтарят\". Владимир Путин пристига в Белград на държавно посещение през януари 2019 г. Пет разклонения? Песков твърди, че \"безусловно ще бъде създаден хъб и газът ще продължи\" от Турция към Европа, както и че \"много страни в момента претендират да получат на своя територия разклонение\". Поради това имало \"най-широки перспективи със създаването на 5 разклонения\" на газопровода. В края на май \"Газпром\" и правителството на Турция подписаха протокол за бъдеща 180-километрова отсечка по турска територия към границите на ЕС, но така и не е определено дали това ще бъде връзка с България или с Гърция. Засега не се предвижда строителство на отделна тръба през която и да е от двете страни, а връзка с национална транзитна система. За използването на такъв интерконектор се разчита и от проекти като Южния газов коридор за пренос на азербайджански газ от Каспийско море или на добив от газови полета в Източното Средиземноморие. Продължаването на \"Турски поток\" е зависимо и от договореност за бъдещето на транзита през Украйна, след като договорите с Русия изтекат след една година. САЩ и ЕС се опитват да запазят поне част от украинския пренос, за да не се лиши украинският бюджет от милиарди евро приходи. Освен това Вашингтон има интерес да продава американски втечнен природен газ на Европа, включително на страните в югоизточната част на континента.", "date": "2018.11.19", "title": "Путин откри първата подводна тръба на \"Турски поток\", втората още е под въпрос"}
{"url": "https://www.dnevnik.bg/citat_na_deniia/2018/11/19/3348593_citat_na_denia_vsichko_za_obedineni_patrioti_se/", "text": "\"Това е коалицията (\"Обединени патриоти\" - бел. ред.), която е най-отворена към медиите, всичко, което става в нея се разбира даже първо в медиите, отколкото вътре в самата коалиция. Ние сме най-открити за обществото\". Това обяви лидерът на \"Атака\" Волен Сидеров в ефира на БНТ в коментар за отношенията между трите партии в \"Обединени патриоти\". По-страшно е не разпада на коалицията, а идеята за патриотизъм да дерайлира така, че хората да не искат да чуят за нея, обясни Сидеров. Разказа, че още в самото начало съветвал подалият оставка вицепремиер Валери Симеонов да не се занимава с дискотеки и лифтове, а с жизнения стандарт на хората, а той го приел като лична нападка. Сега Каракачанов правел същото. От думите на Сидеров се разбра, че той не смята за важен този вицепремиерски пост без портфейл, но посочи, че се очаква във вторник на коалиционен съвет както на \"Обединени патриоти\", така и на управляващата коалиция да се обсъжда въпроса с това кой ще заеме поста на Симеонов.", "date": "2018.11.19", "title": "Цитат на деня: Всичко за \"Обединени патриоти\" се разбира първо от медиите"}
{"url": "https://www.dnevnik.bg/sport/2018/11/19/3348575_psj_e_podlojen_na_razsledvane_zaradi_rasovo_profilirane/", "text": "Френският футболен шампион ПСЖ е подложен на разследване заради расово профилиране, съобщи прокуратурата в страната. За незаконната практика става ясно от сайта за разследваща журналистика Mediapart. Клубът вече проведе вътрешно разследване по случая, но не откри доказателства за дискриминация. Според Mediapart между 2013 и 2018 г. скаутите на парижани са попълвали бланки за млади футболисти, които са наблюдавали, в които е била включена и графа етнос. Секцията е съдържала четири възможности: френски, западноиндийски, северноафрикански и африкански. Документираната информация за расова или етническа принадлежност е незаконна във Франция. Междувременно от френския шампион обявиха, че продължават своето партньорство с модната марка \"Хуго Бос\" (Hugo Boss). Германската модна къща ще продължи да облича Томас Тухел и футболистите му, но срокът на договора не се разкрива. ПСЖ ще носи костюмите на \"Бос\" във всички домакински мачове от Лига 1 и гостуванията си в Шампионската лига. Според \"Екип\" клубът получава по 2 милиона долара на година от модната къща.", "date": "2018.11.19", "title": "ПСЖ е подложен на разследване заради расово профилиране"}
{"url": "https://www.dnevnik.bg/bulgaria/2018/11/19/3348603_protestirashti_v_niakolko_grada_blokiraha_ulici_i/", "text": "Над 300 са протестиращите в София тази вечер, съобщи Агенция \"Фокус\". Протестиращите се събраха пред Народното събрание и блокираха движението по бул. \"Цар Освободител\". Протестното шествие се насочи към Министерски съвет, а от там протестиращите се насочиха по бул. \"Александър Дондуков\" към Орлов мост, който остана блокиран закратко. Протестиращите носят транспаранти и скандират \"Оставка\" и \"Сърце, душа за България\". Протестното пешеходно шествие в Благоевград достигна до сградата на Общината, където са разположени полицаи. Около 300 са участниците в протеста, които скандират \"Мафия\" и \"Оставка\". По-рано протестиращи затвориха пътя за Прохода на Републиката. По няколко десетки протестиращи има и в градовете Велико Търново, Варна, Хасково, Русе, Силистра и Сливен. Участниците в тях изтъкват различни причини за участието си - настояване за нова конституция, за смяна на системата, за оставка на правителството и др. ", "date": "2018.11.19", "title": "Протестиращи в няколко града блокираха улици и пътища"}
{"url": "https://www.dnevnik.bg/sport/2018/11/19/3348556_na_jivo_bulgariia_priema_sloveniia_v_reshitelen_mach/", "text": "България завършва на второ място в група 3 от Дивизия С от Лигата на нациите след равенство 1:1 със Словения в последния си мач от турнира. Националите опитаха да се борят и да стигнат до победа, която да им остави шансове за първатапозиция, но не я постигнаха. Срещу себе си българските играчи срещнаха добре организиран словенски отбор, който с един точен удар стигнаха до точката. България откри чрез резервата Галин Иванов в 69-ата минута, но четвърт час преди края Словения изравни чрез Миха Зайц. Резултатът не свърши никаква работа на България, след като по същото време Норвегия победи Кипър с 2:0 като гост. Преди последния двубой българите и норвежците бяха с равни точки. В крайното класиране Норвегия завършва с 13 точки, а България – с 11. Кипър остава на трето място с пет, а Словения последен в групата с едва три точки. За България равенството носи трети пореден мач без победа, след като в началото отборът започна Лигата на нациите с три поредни победи. . Петър Хубчев направи три промени от състава в мача с Кипър. Вместо Галин Иванов, болния Божидар Краев и наказания Тодор Неделев започнаха Николай Димитров, Спас Делев и Станислав Костов. От началните минути България показа, че иска да контролира топката и да не оставя на словенските футболисти да разиграват прекалено дълго. Играчите на Петър Хубчев се стараеха да печелят топката в средата на терена или още в полето на съперника. Много често атаките преминаваха по фланговете, където крайните защитници Страхил Попов и Антон Недялков бяха много активни. Първата опаност обаче беше на сметката на гостите. В 11-ата минута Роман Безяк излезе на крилото и от там центрира за Вербич, но за късмет на българските играчи, изстрелът му мина над вратата. Българските футболисти отговориха пет минути по-късно с подобна атака. Васил Божиков изведе Недялков на левия фланг, той бързо центрира към Станислав Костов, но голмайсторът на Първа лига стреля високо над вратата. Действията на българския тим бяха съсредоточени към намиране на празните пространства. За това Костов се изтегли назад, а Делев постоянно се движеше по целия фронт на атаката. Няколко пъти играчите в бяло пробваха да намерят Делев зад защитата, но нападателят с №9 нямаше късмет при овладяването. В 33-ата минута пред Костов се откри нова възможност, но и този път дебютиращият като титуляр нападател не порази целта. До края на първата част България отправи два точни удара, като и двата дойдоха след изстрели на защитниците Страхил Попов и Николай Бодуров. И двата бяха слаби като не затрудниха словенския вратар Вид Белец. Словения нямаше точен изстрел през първата част. Най-чистото положение за гол за българския състав се откри пред Ивелин Попов в началото на втората част. Капитанът на България засече центриране с глава, но стреля право в словенския вратар Белец. Постепенно натискът на българския състав се засили, а Петър Хубчев прибягна и до ходове от пейката. Той пусна Радослав Василев и Галин Иванов и в 69-ата минута това даде резултат. Халфът на \"Славия\" се озова в наказателното поле и засече с глава центриране на Страхил Попов. Минимална победа обаче не вършеше никаква работа на българите, затова те се хвърлиха още по-смело в атака. При навлизане в последния четвърт час България заигра вабанк и това изигра лоша шега. При една от редките си атаки след почивката Словения стигна до изравнителен гол в 75-ата минута. Негов автор стана Миха Зайц, който беше непокрит на границата на наказателното поле и с мощен удар с десния крак преодоля Георги Петков – 1:1. До края на мача беше много интересно и пред двете врати. Българския състав стигна до няколко много добри шанса, но словенската защита се справи. Георги Петков също имаше работа и трябваше да прави ефектно спасяване в последната минута на редовното време. Попадение на Ивелин Попов в самия край пък беше отменено заради засада.", "date": "2018.11.19", "title": "Равенство остави България зад Норвегия в Лигата на нациите (хронология)"}
{"url": "https://www.dnevnik.bg/photos/2018/11/19/3348507_fotogaleriia_svetovnite_snimki_na_denia_-_19_noemvri/", "text": "Соколи, заснети по изгрев, в пустинята Борг ал Араб на Световния ден на сокола в Александрия, Египет.", "date": "2018.11.19", "title": "Фотогалерия: Световните снимки на деня - 19 ноември 2018 г."}
{"url": "https://www.dnevnik.bg/biznes/2018/11/19/3348625_sosiete_jeneral_e_globena_v_sasht_za_narushavane_na/", "text": "Френската банка \"Сосиете Женерал\" (Societe Generale) бе глобена днес от американски агенции с 1.34 млрд. долара, защото според американските власти е нарушила различни видове ембарго и икономически санкции, предаде Франс прес, цитирана от БТА, като се позова на съобщение на Управлението за федерален резерв - централната банка на САЩ. \"Ройтерс\" добавя, че според американските власти транзакциите на \"Сосиете Женерал\" в нарушение на американските санкции срещу Куба, Иран и Судан възлизат на 5.6 млрд. долара. В България банката работи под името \"Сосиете Женерал Експресбанк\" и през миналата седмица БНБ разреши Банка ДСК да придобие 99.7352% от капитала й. През март се разбра, че френската финансова група се изтегля от целия регион на Централна и Източна Европа, където не е лидер. ", "date": "2018.11.19", "title": "\"Сосиете Женерал\" е глобена в САЩ за нарушаване на ембарго"}
{"url": "https://www.dnevnik.bg/bulgaria/2018/11/19/3348629_sud_potvurdi_globa_ot_1000_lv_za_lozan_panov/", "text": "Софийският районен съд е потвърдил глобата от 1000 лв. за председателя на Върховния касационен съд (ВКС) Лозан Панов, която му бе наложена за неподадена декларация пред Сметната палата. Санкцията бе наложена през януари, защото Панов не бил подал имуществена декларация пред палатата, макар че по закон той не трябва да я подава там. Затова поиска от районния съд да я отмени. Панов обясни пред съда, че е декларирал имуществото си пред Инспектората към ВСС, защото след промените в Закона за съдебната власт това бил компетентният орган. Панов каза, че редовно е подавал декларации пред палатата. Той обжалва глобата пред районния съд с тези мотиви. Съдът тогава не допусна като страна по делото новата комисия за борба с корупцията (КПКОНПИ). Според съда, въпреки че звеното от Сметната палата, което отговаря за тези нарушения, да е вече част от КПКОНПИ, палатата не е закрита, а тя е органът, издал глобата. Решението на Софийския районен съд не е окончателно и може да бъде обжалвано.", "date": "2018.11.19", "title": "Съд потвърди глоба от 1000 лв. за Лозан Панов"}
{"url": "https://www.dnevnik.bg/sport/2018/11/19/3348632_holandiia_vuzkrusna_sreshtu_germaniia_i_dopulni/", "text": "Холандия измъкна равенство 2:2 като гост на Германия и стана последният участник във финалите в Лигата на нациите. Холандските футболисти изоставаха с 0:2 до 85-ата минута, но с късни попадения на Куинси Промес и Върджил ван Дайк спечелиха първото място в група 1. Тимът на Роналд Куман събра седем точки от четирите си мача, с колкото завърши и Франция. Световните шампиони обаче останаха втори заради  загубата с 0:2 на холандска земя в петък . Германия остана на последно място с две точки, без победа и голова разлика 3:7. Холандия се присъединява към Португалия, Англия и Швейцария, които печелиха другите три групи в елитната дивизия на новия турнир за националния отбори. Финалите ще са в Португалия от 5 до 9 юни 2019 г. Германия, Исландия, Полша и световният вицешампион Хърватия изпадат във втора дивизия. Техните места в следващото издание на турнира ще бъдат заети от Украйна, Дания, Босна и Херцеговина и един измежду Русия и Швеция, които във вторник ще определят победителя в група 2. Съдбата на Германия в Лигата на нациите беше ясна още преди мача в Гелзенкирхен. Домакините обаче започнаха амбицирано в търсене на първа победа в турнира и поведоха още в деветата минута след страхотен гол на Тимо Вернер. Tони Кроос подаде в центъра към Серж Гнабри, който изпревари прекия си пазач и с едно докосване продължи към Вернер. Нападателят на \"Лайпциг\" пое топката с глава и с удар от воле извън наказателното поле я насочи в долния десен ъгъл на Яспер Силесен. Последваха минути, в които Холандия се настани в половината на Германия и владееше продължително около наказателното поле на съперника. Домакините обаче не позволяваха опасности пред Мануел Нойер. В 19-ата минута бундестимът нанесе втори удар. Кроос пусна отлично извеждащо подаване към Лерой Сане, който овладя на границата на наказателното поле, заържа между трима защитници на Холандия и стреля по диагонала. Топката рикошира в крака на Кени Тете и Силесен не успя да спре пътя й към долния му ляв ъгъл. Германия продължи да играе по-добре, а Холандия така и не успяваше да създаде чиста голова ситуация. Първата дойде чак в 78-ата минута, когато Мемфис Депай направи добър индивидуален пробив и стреля в близкия ъгъл, но Нойер спаси. Седем минути по-късно гостите се върнаха в мача. Те успяха да задържат добре на границата на наказателното поле с къси подавания. Мартен де Роон намери Промес около дъгата и крилото на \"Севиля\" отбеляза с отличен удар от място, който намери горния десен ъгъл на вратата. В 91-ата минута Холандия стигна до необходимото второ попадение, за да спечели първото място в групата. Тони Вилхена центрира от десния фланг, Джошуа Кимих не успя да изчисти топката, а вместо това я продължи към далечната греда, където Ван Дайк се измъкна и отбеляза с шут от воле отблизо.", "date": "2018.11.19", "title": "Холандия възкръсна срещу Германия и допълни финалите в Лигата на нациите"}
