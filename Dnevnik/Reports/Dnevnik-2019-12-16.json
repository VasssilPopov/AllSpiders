{"url": "https://www.dnevnik.bg/sviat/2019/12/16/4006313_hurvatiia_oshte_ne_znae_kak_da_spre_masovata_emigraciia/", "text": "В очите на своите балкански съседи Хърватия е щастливата избраница, която успя да се присъедини към ЕС преди шест години. При все това жителите ѝ продължават да емигрират масово, мотивирани от проблеми, които подкопават целия регион. Хърватия ще поеме на 1 януари за първи път ротационното председателство на Европейския съюз, а правителството ѝ се пита как да сложи край на масовата емиграция, която обезлюди от 2013 година цели области в тази държава с излаз на Адриатическо море. В градовете и селата в източната и централната част на страната табели с надпис \"продава се\" са закачени на къщи, напуснати от обитателите си, заминали да търсят по-добър живот в по-богати европейски държави. \"Все по-рядко се чува детски смях\", оплаква се 50-годишната Вишня Кошич, която продава зеленчуци на пазар в Петриня, чийто всеки осми жител я е напуснал през последните 10 години. \"В малките градове няма работа\", казва тя. Нейният съпруг Марио разбира защо хората напускат. \"Ако бях с 20 години по-млад, щях да си купя еднопосочен билет и да замина\", уверява той. От 10 години в Хърватия износът нарасна, а европейското финансиране се стича в страната. Средната заплата от 862 евро месечно, обаче не може да се мери с тези в други държави. Хърватия освен това не е подмината от корупцията и шуробаджанащината, които царуват навсякъде на Балканите. Всъщност, като отвори вратите на ЕС, присъединяването ускори емиграцията. Днес 15.4% от хърватите в трудоспособна възраст живеят в друга европейска страна - най-голям дял след Румъния, според Евростат. \"Предложение, което не можех да откажа\" Хърватия имаше при последното преброяване на населението през 2011 г. 4.2 млн. жители, от тях обаче 190 хил. души са напуснали страната от 2013 г. И тъй като официалната статистика не отчита онези, които не са обявили своето заминаване, специалистите изчисляват, че реалният брой на населението е с 300 хил. души по-малък. Според проучване на Загребския университет от ноември над две трети от хората емигрират по икономически причини. Втората най-често посочена причина е умората от корупцията. \"Хората имат усещането, че икономическото им положение е лошо, но не виждат как може да го променят, тъй като \"правилата на играта\" са твърдо определени, системата е корумпирана\", казва авторът на проучването Звонимир Галич, преподавател по психология в Загребския университет. Ана-Мария Хота държала в продължение на 10 години в Загреб фризьорски салон, който вървял добре. Два месеца след влизането на Хърватия в ЕС обаче тя заминала със своя съпруг, компютърен специалист, и двете им деца за Ирландия - предпочитана дестинация за хърватските емигранти наред с Германия и Австрия. \"По-добрите заплати бяха само една от причините\", обяснява 37-годишната Хота, която сега работи на две места в Дъблин - като фризьорка и в областта на дигиталния маркетинг. Другият мотив - това е корупцията, недосегаемостта на политиците, заподозрени в незаконно присвояване на средства и нетолерантност. Провинциалните райони бързо се обезлюдяват, но образованите младежи от Загреб също си стягат куфарите, предизвиквайки \"изтичане на мозъци\". \"Получих предложение, което не можех да откажа\", обяснява Иван Кърпелник - 26-годишен компютърен специалист, който от август работи в Германия. Срив \"Тук трудът и усилията са много по-ценени, отколкото в Хърватия\", казва младият мъж. Други страни - нови членове на ЕС, от Източна Европа преживяха същото нещо след присъединяването си. Хърватия обаче има малко население, което я прави по-уязвима от масовата емиграция на нейните жители, подчертава демографът Степан Стерч. Той добавя, че раждаемостта е ниска и страната е на ръба на \"демографски срив\", който не е добра поличба за икономиката като цяло, да не говорим за пенсионната система. По брутен вътрешен продукт на глава от населението Хърватия е предпоследна в ЕС (следвана от) България по данни на Евростат. Икономиката, която е силно зависима от туризма, изпитва недостиг на работна ръка и разчита на емигранти от региона - от Босна, Сърбия и Косово - за да функционира. Правителството признава, че има проблем, но му е трудно да обърне тенденцията. Президентът Колинда Грабар-Китарович, която ще се бори за втори мандат на изборите на 22 декември, заяви неотдавна, че \"негативните демографски тенденции\" са \"най-голямото предизвикателство\" пред Хърватия. Правителството обяви тази година поредица от мерки за насърчаване на младежите да остават в страната и да правят деца. Демографският въпрос е в основата на \"оцеляването на хърватската нация\", заяви през лятото премиерът Андрей Пленкович. /БТА", "date": "2019.12.16", "title": "Хърватия още не знае как да спре масовата емиграция"}
{"url": "https://www.dnevnik.bg/sviat/2019/12/16/4006561_ezda_bouling_i_kitara_-_kak_jivee_prezidentut_na/", "text": "Президентът на Туркменистан прави страйк след страйк в залата за боулинг, язди кон и записва в студио композирана от него музика с внука си. Държавната телевизия няма очи за друг освен за Гурбангули Бердимухамедов, който култивира силен култ към личността си, отбелязва \"Франс прес\". В неделната емисия новини почти всички теми са посветени на него. Той осъществява контрол над строителни проекти и говори пред длъжностни лица, които си записват грижливо всяка негова инструкция. После язди кон на хиподрума, преди да се качи на белия си \"Мерцедес\", за да покаже спортните си таланти пред неоткъсваща очи от него публика. На боулинг не оставя нито една кегла несъборена, на баскетбол вкарва с лекота кошове, а след това в гимнастическия салон инструктира правителствени служители как да станат по-гъвкави. Тези мизансцени силно напомнят на някои изяви на руския му колега Владимир Путин, отбелязва \"Франс прес\". После следва главната тема в емисията: близо 7-минутен репортаж показва как туркменистанският президент свири на китара и пиано, записвайки в студио парче със своя внук Керим. Медийните изяви на Бердимухамедов са чести в Туркменистан - една от най-изолираните и авторитарни държави в света. Той дойде на власт през 2006 г. след смъртта на своя чудноват предшественик Сапармурат Ниязов, който издигна свой позлатен паметник, въртящ се около оста си, за да гледа към слънцето. /БТА", "date": "2019.12.16", "title": "Езда, боулинг и китара - как живее президентът на Туркменистан"}
{"url": "https://www.dnevnik.bg/sport/2019/12/16/4006469_pismo_gugul_prevodach_i_moje_li_edna_riza_na_botev/", "text": "В това време на годината е обичайно да се пишат писма с молба за подаръци. Вместо към работилницата на Дядо Коледа обаче, едно писмо е било изпратено до футболния \"Ботев\" (Враца). Адресирано до председателя на Управителния съвет на клуба и кмет на града Калин Каменов, то идва от Холандия. В него колекционер на футболни артикули моли за съдействие да се сдобие с фланелка и шал на отбора. Всъщност на 2 декември 2019 г. Петер Менега пише, че има желание да си купи \"риза и шал\" на \"Ботев\" (Враца). Писмото е написано четливо на кирилица, но най-вероятно с помощта на \"Гугъл преводач\".    \"Наистина бих искал да имам една риза и шал ПОФК Ботев в моята колекция. За съжаление, ризата и шал ПОФК Ботев не трябва да се намери. Искам да се обърна към вас за помощ\", гласи писмото, което от клуба представиха пред \"Дневник\". Менега моли и за снимка на първия отбор. \"Поздрави на всички момчета, които са изпращали писма и дори само празни пликове до чужди отбори, с надеждата да ни върнат някоя картичка или рекламен материал. Днес получихме такова писмо от холандски фен - супер яко е. Даже се е постарал да преведе текста на български\", написа изпълнителният директор на \"Ботев\" (Враца) Денислав Георгиев във \"Фейсбук\". Пред \"Дневник\" той посочи, че досега е имало запитвания за снимки на нападателя Валери Божинов. Изглежда, че Менега проявява постоянство в колекционерската си страст. Публикация в \"Туитър\" от февруари 2016 г. показва, че той е изпратил запитване за фланелка и шал до малък клуб, състезаващ се в първенството на остров Ман.", "date": "2019.12.16", "title": "Писмо, \"Гугъл преводач\" и \"може ли една риза на \"Ботев\" (Враца), моля\""}
{"url": "https://www.dnevnik.bg/sviat/2019/12/16/4006258_kak_umira_edna_mechta_surcata_na_evropeiski/", "text": "След всички изложени аргументи и всички масови шествия за оставане в ЕС опонентите на Брекзит се сблъскаха със суровата действителност след категоричната изборна победа на премиера Борис Джонсън. Консерваторите спечелиха  най-голямото си парламентарно мнозинство от 1987  г. и това ще позволи на Джонсън да прокара сделката за развода в парламента и Обединеното кралство ще може да напусне ЕС следващия месец. Това ще е най-значителният геополитически ход на страната след Втората световна война. Някои поддръжници на идеята за нов референдум обвиниха себе си за съкрушителното поражение. Основната организация, водеща кампания за втори референдум, претърпя крах, а поведението на лидера на най-голямата опозиционна сила,  Лейбъристката партия , бе двойствено и той обеща да остане неутрален при следващо гласуване. \"Объркан съм. Също като всеки друг привърженик на оставането в ЕС ми се иска да имахме по-компетентни представители в парламента\", каза активистът срещу Брекзит Майк Голсуърти. Референдумът през 2016 г. за еврочленството бе най-поляризиращият въпрос в новата британска история. Той показа разделения между големи и малки градове, между млади и стари, между спечелилите и загубилите от глобализацията. За много проевропейски настроени политици във Великобритания най-добрият шанс за слагане на край на суматохата и политическата парализа бе организирането на  нов референдум . Ако те се бяха обединили в единна политическа сила, може би щяха да имат шанс да променят резултата. В допълнение към техните собствени недостатъци привържениците на оставането в ЕС бяха надхитрени. През последните три години почти всяко социологическо проучване показваше преобладаваща подкрепа за оставане в ЕС. Това насърчи някои от най-големите улични протести в новата британска история. Парламентът два пъти наложи отлагане на Брекзит. Основните опозиционни партии обаче не успяха да се сработят за създаване на функциониращ междупартиен съюз, озадачавайки милиони британци. Консерваторите консолидираха вота на желаещите да напуснат ЕС, изграждайки коалиция от подкрепящи Брекзит избиратели от различни региони и с различни политически убеждения. Същевременно партиите, водещи  кампания за втори референдум , се затрудниха в опита си да привлекат гласовете на избирателите, отказали се от подкрепата си за Брекзит, и не успяха да се споразумеят за общ план. Разделени След съкрушителната победа Джонсън заяви, че е свършено с \"всички тези жалки заплахи\" за втори референдум. Той каза на един протестиращ - който носеше шапка със синьо-жълтия флаг на ЕС и крещеше \"спрете Брекзит\" на политиците в парламента - че е време да си ходи. \"Казвам с уважение на нашия гръмогласен приятел със синята шапка с 12-те звезди, че е време да спре с този мегафон и да остави всички на мира\", заяви Джонсън. Ключов за поражението на лагера за оставане бе отказът на лейбъристите да се присъединят към инициативи, насърчаващи тактическо гласуване, т.е. хората гласуват за кандидат с цел да блокират друг, а не защото наистина го подкрепят. В лондонски избирателни райони като Кенсингтън, Уимбълдън и Чипинг Барнет консерваторите спечелиха с минимална преднина, след като лейбъристите и проевропейската партия \"Либерални демократи\" си поделиха гласовете на противниците на Брекзит. За разлика от тях новосъздадената Партия на Брекзит склони да не изправя свои кандидати срещу консерваторите в около половината от избирателните райони, за да не бъде размит вотът на поддръжниците на излизането от ЕС. Много активисти казаха, че съдбата на тяхното движение е била неразривно свързана с лейбъристкия водач Джереми Корбин - най-непопулярният опозиционен лидер от дълги години насам и отколешен противник на британското членство в ЕС. Други активисти заявиха, че стратегическите грешки са били по вина на опозицията. Например това, че тя се е съгласила на предсрочни избори, когато премиерът бе притиснат в ъгъла, неспособен да прокара сделката си за Брекзит в чист вид. Джонсън получи изборите, които искаше, когато единният фронт на опозиционните партии се разцепи. Джина Милър, видна активистка, водеща кампания за втори референдум, бе сред тези, които признаха, че няма връщане назад. \"Със сигурност няма да има друг вот\", каза тя и добави, че Брекзит ще бъде \"прокаран в парламента като закон, след това ще бъде ратифициран като международен договор и ние ще излезем\" от ЕС. /БТА", "date": "2019.12.16", "title": "Как умира една мечта: Сърцата на европейски настроените британци са разбити"}
{"url": "https://www.dnevnik.bg/video/lice_v_lice/2019/12/16/4006579_atanas_atanasov_nai-golemiiat_problem_e_zavisimostta/", "text": "Най-големият проблем е централизацията и зависимостта на всеки прокурор от главния прокурор. Трябва да се преосмисли изобщо ролята на главния прокурор в съдебната система. С тези думи пред Би Ти Ви съпредседателят на \"Демократична България\" Атанас Атанасов подкрепи инициирания от президента Румен Радев широк обществен дебат за промени в Конституцията. Държавният глава направи заявката на 26 ноември - веднага след като подписа указа за назначаване на Иван Гешев за главен прокурор. \"Трябва да се разкъсат връзките между главния прокурор и подчинените му. Трябва конституционна промяна. В промените по Конституцията бих задал и въпроса трябва ли тримата големи (бел. ред. председателите на Върховния касационен съд и Върховния административен съд, както и главният прокурор) да бъдат членове на Висшия съдебен съвет? Тяхното присъствие там деформира цялата кадрова политика в съдебната система изобщо\", каза още Атанасов.", "date": "2019.12.16", "title": "Атанас Атанасов: Най-големият проблем е зависимостта на всеки прокурор от главния прокурор"}
{"url": "https://www.dnevnik.bg/sport/2019/12/16/4006564_kralev_premierut_beshe_bezkraino_iasen_za/", "text": "Министърът на младежта и спорта Красен Кралев заяви пред \"Дневник\", че премиерът Бойко Борисов е дал ясно послание за мнението си трябва ли държавата да финансира въвеждането на системата за видеоповторенията (VAR) в българското футболно първенство. В петък БФС обяви, че започва усилена работа по въвеждането на технологията. Собственикът на \"Лудогорец\" и член на изпълнителния комитет на футболния съюз  Кирил Домусчиев посочи, че ще се търси държавна подкрепа . Ден по-късно  Борисов отвърна : \"Въпросът е съгласни ли са българските данъкоплатци да дадат от своите пари на футболните клубове, защото президентите не желаят сами да сложат VAR, а искат да се наричат с гръмките думи президенти\". \"Преди две години казах, че VAR е интересна система, която увеличава справедливостта в играта. Феновете най-много от това се интересуват - резултатът да е справедлив, минимизират се грешките на съдиите. Това е решение на футболния съюз дали ще въведе VAR. Друг е въпросът за финансирането. Премиерът беше безкрайно ясен в коментара си\", каза Кралев пред \"Дневник\".", "date": "2019.12.16", "title": "Кралев: Премиерът беше безкрайно ясен за финансирането на видеоповторенията"}
{"url": "https://www.dnevnik.bg/sviat/2019/12/16/4006590_izrael_zapochva_da_iznasia_gaz_sled_sdelka_s_egipet/", "text": "Министърът на енергетиката на Израел Ювал Щайниц одобри днес първия износ на газ от офшорното находище \"Левиатан\", предоха ДПА и \"Асошиейтед прес\". Израел, за първи път в историята си, става енергиен износител, посочва министърът в изявление след подписването на необходимото разрешение. Това е исторически повратен момент за държавата Израел. Газовата революция ни превръща в енергийна сила, допълва Щайниц. По думите му газовата сделка с Египет е \"най-значителното икономическо сътрудничество между двете страни\" от сключването на мирен договор помежду им през 1979 г. Разрешен е износът на максимум 60 млрд. куб метра газ от \"Левиатан\" и 25 млрд. куб метра от находището \"Тамар\" за период от 15 години. Синьото гориво е предназначено за вътрешна употреба на египетския пазар или за реекспорт, след като бъде втечнено в египетски заводи. Газът ще бъде изнесен по подводен газопровод, преминаващ през израелския крайбрежен град Ашкелон и египетския Ал Ариш на Синайския полуостров. Износът се очаква да започне до две седмици, близо десетилетие след откриването на офшорното \"Левиатан\", което е най-голямото израелско газово находище. \"Левиатан\" е разположено на около 130 км западно от северния израелски град Хайфа, на дълбочина от близо 1700 метра. Резервите му се оценяват на около 605 млрд. куб метра. По-малкото находище \"Тамар\" е в експлоатация от 2013 година. Американската компания \"Ноубъл енерджи\" (Noble Energy) и израелската \"Делек дрилинг\" (Delek Drilling) изнасят газа за египетската Долфинъс (Dolphinus). /БТА", "date": "2019.12.16", "title": "Израел започва да изнася газ след сделка с Египет"}
{"url": "https://www.dnevnik.bg/sport/2019/12/16/4006429_policiiata_vzima_seriozni_merki_zaradi_boina/", "text": "Мачът между кикбоксьорите Деян Топалски и Даниел Илиев в петък вечер в зала \"Универсиада\" принуди Столичната дирекция на вътрешните работи да вземе \"сериозни мерки\" заради опасността от евентуално противопоставяне между агитки на ЦСКА и \"Левски\", обявиха от дирекцията пред \"Дневник\". Двубоят се явява реванш в пет рунда между двамата и е гвоздеят в галавечер на бойните спортове, като преди три години победител излезе Топалски след съдийско решение и оспорване от щаба на Илиев. Изпълнителният директор на компанията организатор Muay Thai Grand Prix Александър Тосков заяви на пресконференция, че няма притеснения за сблъсъци в залата. За охраната в залата ще се грижи частна фирма, а полиция ще има извън съоръжението. \"Самите привърженици бяха първите, които ни потърсиха. Те дойдоха с нас на среща с охранителната фирма точно с тази идея да няма провокации. Говорено е с органите на реда. Много хора се притесняват какво може да стане. Няма нищо да стане\", каза Тосков. \"Мерките извън залата са сериозни. Взети са мерки за оказване и обезпечаване на обществения ред в периметъра около сградата. Ще има засилено полицейско присъствие и контрол на пропусквателните пунктове\", каза говорителят на СДВР Ани Ганчева. Тя допълни, че ще бъдат осигурени \"достатъчно\" полицаи за опазване на обществения ред.      В последните години няколко пъти е имало инциденти с участието на привърженици на \"Левски\" и ЦСКА по време на спортни събития в зали. През 2014 г. фенове на двата отбора се биха по време на женския финал във волейболното първенство в зала \"Христо Ботев\". Няколко месеца по-късно баскетболният мач между \"Левски\" и \"Партизан\" в зала \"Универсиада\" беше прекратен заради сбиване. Сега Топалски и Илиев призоваха привържениците да бъдат умерени и да избягват провокации. Привържениците на \"Левски\", подкрепящи Илиев, ще са на основната трибуна, а тези на ЦСКА ще са на отсрещната страна на подвижната трибуна.      \"Няма място за притеснение\", заяви говорителят на фенклуб \"Сектор Г\" Павел Маринов пред \"Дневник\". По думите му до момента не е организирана среща на представители на фенклубове с полицията. \"Не знам защо излишно се нагнетява напрежение. От години не е имало големи инциденти около футболните дербита между ЦСКА и \"Левски\". Вместо да се говори за нещо градивно, се създава напрежение. Тези момчета вместо да се бият по улиците, спортуват и се срещат на ринга\", добави Маринов. Той е уверен, че Топалски ще победи. \"Дневник\" потърси и говорителя на Националния клуб на привържениците на \"Левски\" Степан Хиндлиян, но без успех.", "date": "2019.12.16", "title": "Полицията взима \"сериозни мерки\" заради бойна галавечер в София"}
{"url": "https://www.dnevnik.bg/zdrave/2019/12/16/4006602_borisov_predlaga_lekarite_da_se_otkajat_ot_chast_ot/", "text": "При напрегнат разговор за пари, фалшиви болнични, опциите за увеличаване на заплатите и какъв контрол ще се прилага върху болниците министър-председателят Бойко Борисов обсъди с представители на протестиращите медицински сестри исканията им. Срещата се проведе в кабинета на премиера в Министерския съвет тази вечер, въпреки че по-рано през деня беше обявено от правителствената пресслужба, че двете страни ще обсъдят проблемите утре. За извънредната среща се разбра час преди нея. В съобщение до медиите правителствената пресслужба съобщи, че \"промяната на срещата се налага заради изразеното публично недоверие от страна на протестиращите, че срещата ще се състои\". Малко след обявения официален час на срещата - 18:30 ч., личният пиар на Борисов Севдалина Арнаудова публикува в профила си във \"Фейсбук\" снимки на премиера на фона на разпънатите палатки пред Министерския съвет на протестиращите медицински сестри. Публикацията на Арнаудова беше подплатена със следния текст: \"18:50ч. МС представители на протестиращите медицински сестри все още няма\". Минути по-късно обаче Борисов се включи наживо във \"Фейсбук\" докато посреща протестиращите медицински работници. Заедно с премиера в срещата участваха вицепремиерът Томислав Дончев, здравният министър Кирил Ананиев и социалният министър Деница Сачева. Малко по-късно се присъедини и вътрешният министър Младен Маринов, на който Борисов постави конкретна задача. \"Не ми е приятно и безразлично да гледам жени да стоят на студа и затова поисках спешна среща с вас\", започна разговорът Борисов, като визира палатковият лагер на медицинските сестри. Те заплашиха, че няма да си тръгнат от пространството пред Министерския съвет, докато не се видят лично с премиера. В опит да намери решение как да вдигне заплатите на медицинските сестри и да намали кадровите проблеми, Борисов направи няколко предложения, част от които предизвикаха усмивки сред протестиращите.      \"Болниците трябва да има колективен трудов договор. Ако го няма това нещо, то тогава болницата не може да съществува. Така, ако лекарят взима 12 хил. лева, например, ще си намали неговата заплата и така ще даде на сестрите\", предложи Борисов. Това веднага беше контрирано от медицинските сестри, според които няма как някой лекар да се откаже от заплатата си в тяхна полза. Според премиера в България има много болници, като не всички са нужни. Именно заради това предложи въвеждането на колективен трудов договор, за да може да се проследи коя болница какви харчове има и има ли смисъл тя изобщо да съществува. По думите му ненужните болници могат да се преобразуват в центрове с доктор, медицинска сестра и 2-3 линейки. Той даде за пример родния си град Банкя, където е приложено подобно нещо. От своя страна медицинските сестри признаха, че им се налага да пишат фалшиви пътеки и болнични. Освен това трябвало да работят на няколко места, за да изкарат нормални заплати. След реплика на една от тях, че им е писнало да са крадци, Борисов обеща, че държавата има достатъчно инструменти, за да провери кои болници източват Здравната каса. Именно и това беше поставената задача на Маринов - да направи сериозна проверка на всички частни болници. В крайна сметка, след обещания от властта за по-строг контрол над болниците при харченето на пари медицинските сестри обявиха, че ще вдигнат палатковия лагер и временно ще спрат протестите. За пореден път правителството обеща заплатите да бъдат увеличени, но плавно. Здравният министър Ананиев гарантира, че с подписването на Националния рамков договор следващата седмица ще бъде гарантиран минимумът от 950 лв. възнаграждение за сестрите.", "date": "2019.12.16", "title": "Борисов предложи лекарите да се откажат от част от заплатите си в полза на медицинските сестри"}
{"url": "https://www.dnevnik.bg/sport/2019/12/16/4006403_kitai_iozil_e_podveden_ot_falshivi_novini_za/", "text": "Министърът на външните работи на Китай Дженг Шуан заяви, че полузащитникът на \"Арсенал\" Месут Йозил е бил подведен от фалшиви новини и неверни твърдения за отношението на страната към уйгурските мюсюлмани. Наскоро  футболистът публикува туит, в който защити етническата група . Впоследствие от \"Арсенал\" се дистанцираха от действията на германеца, а в неделя държавната CCTV свали от ефир мача на \"топчиите\" с \"Манчестър сити\".  \"Не знам дали господин Йозил някога е бил в Синдзян (уйгурски автономен регион), но той е бил напълно подведен от фалшиви новини и неверни твърдения, които са повлияли на преценката му\", каза Шуан, цитиран от \"Ройтерс\".  Той допълни: \"Приветстваме Йозил да дойде до Синдзян, ако има възможност, за да обиколи и разгледа наоколо, стига да има съвест да може да разграничи правилното от грешното и да спазва принципите на обективност и справедливост, той ще види различен Синдзян\". Според правозащитни организации около милион души, основно от мюсюлманската уйгурска общност, са били задържани в изправителни лагери, като дори не са били подложени на съд.", "date": "2019.12.16", "title": "Китай: Йозил е подведен от фалшиви новини за отношението ни към мюсюлманите"}
{"url": "https://www.dnevnik.bg/analizi/2019/12/16/4006603_protivopostavianeto_na_lekari_i_sestri_za_pet_leva_e/", "text": "                         Лекарите, вика Бойко Борисов, няма да вземат по 12 000 лева заплати, ще си ги намалят, за да вземат сестрите. Няколко неща: В България може и да има доктори, по-скоро административни шефове на болници, които вземат подобни заплати. Редовият лекар никъде у нас не взема по 12 000 лева. А трябва. (Може би, когато се разбунтуват и те, премиерът ще им каже да се разберат със сестрите да си им ги върнат?!) Противопоставянето на лекари и сестри за пет лева (грубо казано) изглежда умишлено насаждане на напрежение сред тях. Пациентите, нали разбирате – това значи ние. Ничия заплата няма да стане различна (в смисъл: нито по-висока, нито по-ниска). Ако доктор взема (грубо казано) 1700 лева заплата, няма сила на света, която да го накара да взема 1500, пак грубо казано (и ако се чудите защо всички сметки са \"грубо казано\", защото всичко е на ниво бакалска сметка, макар да става дума за милиарди, дето Борисов ги пишеше по листове на тая среща). И това е нормално – да не се откаже (докторът). В крайна сметка: От обявяването й във \"Фейсбук\" до самия й край. Впрочем беше обявена от пиарката на Министерския съвет със снимка на Борисов, загледан в Ларгото. Тук скоба – нали помните, че ремонта на Ларгото се оказа, че ще го платим ние – пациентите, лекарите и медицинските сестри. Та подходяща е тая снимка. Тази вечер гледахме един римейк. На ранния Цветанов. Помните ли го едно време - делеше всички на \"ние\" и \"те\". Добрите полицаи срещу нечестните съдии (на тях кръщаваше акции), добрите журналисти срещу лъжещите журналисти, добрите спасители срещу триглавата ламя на тройната коалиция. Този тип поведение е познат, разбира се, не е забравен (от управляващите). Дали е забравен от обществото – ще видим по реакциите на лекарите и медицинските сестри.", "date": "2019.12.16", "title": "Противопоставянето на лекари и сестри за пет лева е стар трик"}
{"url": "https://www.dnevnik.bg/bulgaria/2019/12/16/4006606_vurhovniiat_kasacionen_sud_vuzobnovi_deloto_za/", "text": "Върховният касационен съд (ВКС) възобнови делото за убийството на Ангел Димитров-Чората, след като през април бившите полицаи Мирослав Писов, Иво Иванов, Борис Механджийски, Янко Граховски и Георги Калинков бяха окончателно осъдени на по 7 години затвор и бяха задържани за изпълнение на присъдите, съобщава  lex.bg.  След това осъдените и главният прокурор Сотир Цацаров поискаха възобновяване на делото. Това стана възможно, тъй като при разглеждането му за трети път, върховните съдии Ружена Керанова-председател, Валя Рушанова-докладчик и Невена Грозева бяха длъжни да го решат, но констатираха твърде много грешки на военните съдии и затова действаха като въззивна инстанция. Петчленен състав на ВКС (Даниела Атанасова-председател и докладчик, Лада Паунова, Мая Цонева, Милена Панева и Красимира Медарова) реши, че предишният състав е допуснал процесуални нарушения при интерпретацията на доказателствата и е направил изводи, които не са съобразени с формалната логика. Затова постанови делото да бъде разгледано от друг състав от върховни съдии. В решението си съдът пише, че възприетата фактология \"не е резултат от еднопосочни и несъмнени изводи, а почива на предположения, както и на изводи по въпроси от областта на медицината, изискващи специални знания, които са извън компетентността на съда\". Основният спорен въпрос в делото е за това как е настъпила смъртта на Димитров. Предишният състав на ВКС прие, че той е починал от задушаване, причинено от притискането му към земята, каквото беше заключението на последната, арбитражна, експертиза. Тогава ВКС подчерта, че след толкова години (съдебната сага не приключва вече 14 години), анализът на доказателствата е предизвикателство. Съдът обаче се довери и на показанията на приятелката на Чората Мая Запрева и на сестра ѝ, които били очевидци и наблюдавали през прозореца на жилището си побоя над него. В решението си тогава ВКС прие, че полицаите са удряли Димитров по тялото и главата и притискали лицето му към земята, като не можело да се каже кой колко удара е нанесъл. Според съда подсъдимите не са целели пряко смъртта му, но съзнателно допускали настъпването ѝ и им било безразлично дали той ще умре. Този извод беше мотивиран с данните по делото, че Чората няколко пъти е викал, че не може да диша, а подсъдимите продължили да го бият дори и след като вече не издавал звуци и агонизирал в конвулсии. Според петчленния състав на ВКС обаче не всички елементи от механизма да задушаването са изяснени безспорно и в последната експертиза, която според съда е противоречива именно по отношение на притискането на лицето на Димитров.", "date": "2019.12.16", "title": "Върховният касационен съд възобнови делото за убийството на Ангел Димитров-Чората"}
{"url": "https://www.dnevnik.bg/bulgaria/2019/12/16/4006186_kratki_novini_borisov_shte_prieme_protestirashtite/", "text": "                         . Първият секретар на българското посолство в Москва е починал в Русия Първият секретар на българското посолство в Москва Любомир Николов е починал в дома си в нощта срещу понеделник в Русия, съобщава \"Нова телевизия\". По първоначална информация 55-годишният дипломат е получил инфаркт. Николов е бил и директор на Центъра на промишлеността на Република България /ЦПРБ/ в Москва. Експлозия в сградата на българското посолство в Подгорица, Черна гора Нанесени са леки щети, съобщи пресцентърът на министерството на външните работи, няма пострадали, включително български граждани. Експлозията е станала рано тази сутрин около 4:30 ч. в ресторант на първия етаж на офисната сграда, в която се помещават посолството ни и други институции. Счупени са стъклата на прозорци на лицевата част на сградата, включително и прозорците на три кабинетa на българското посолство. Случаят се разследва. Кметът на село Бозвелийско е незаконно избран С решение от днес Административният съд във Варна обяви за недействителен избора на Дамян Дамянов на първия тур на местните избори на 27 октомври 2019 г.  Селото нашумя с недействителни бюлетини , част от които бяха със симпатично мастило. Решението подлежи на касационно обжалване пред Върховния административен съд в 7–дневен срок. Преводите в България и ЕС вече струват еднакво Това се случва благодарение ан европейска директива и е в сила от 15 декември. Така вече превод за 100 евро например няма да се таксува с 30-40 лв., а ще струва колкото и междубанковия превод в лева - 3-4 лв. в клон, а често и по-малко при ползване на онлайн банкиране, съобщава \"Капитал\". Няма да има и такса за входящ превод - тоест на получателя няма да се налага да си плаща за това, че е получил пари, при положение че този, който е пратил парите също е платил такса.  Борисов ще приеме протестиращите медици, но утре Премиерът Бойко Борисов ще приеме протестиращите медицински работници, но утре, а не днес. Това се разбира от прессъобщение на правителствената пресслужба. Протестът започна пред сградата на правителството вчера, а протестиращите останаха на място и през нощта с очакването тази сутрин премиерът да ги изслуша. Основните искания на новоучредения Синдикат на медицинските специалисти, който е организатор на протеста, са за реформи и нов модела за финансиране на болниците. В Ловешко мъж е задържан с 2.72 промила алкохол, жена - с 2.57 Шофьор с 2.72 промила алкохол се е ударил в бетонна стена и ограда в Луковит, съобщи БТА.  Трийсет и шест годишният жител на града загубил контрол над леката кола, ударил се в огражденията и получил наранявания.  В Троянското районно управление е задържана 21-годишна жена от с. Бели Осъм, след като управлявала лек втомобил в Троян с концентрация на алкохол 2.57 промила.  И по двата случая е образувано бързо производство. Районен кмет се похвали, че ще събаря пречеща ограда заедно с инвеститора Избраният през ноември кмет на софийския район \"Младост\" Стефан Стефанов кани граждани и журналисти на събаряне на ограда на частен терен, която пречи на гражданите да преминават. Каня ви утре лично започнем да махаме оградата, а служители на фирмата инвеститор ще довършат тази дейност, пише кметът, от което пък се разбира, че няма възражения от страна на собственика на терена. Край 75, 76, 78 и 79А е трябвало да се построи частна детска градина, но кметът ще търси от кмета Йорданка Фандъкова изпълнение на обещанието за нова работна група, която да се заеме с преместването на този и други проблемни имоти в \"Младост\".", "date": "2019.12.16", "title": "Кратки новини: Първият секретар на българското посолство в Москва е починал в Русия"}
{"url": "https://www.dnevnik.bg/photos/2019/12/16/4006496_fotogaleriia_svetovnite_snimki_na_denia_-_16_dekemvri/", "text": "Облечен като Дядо Коледа сърфист на плажа Маресиас в Сао Себастиао в Бразилия.", "date": "2019.12.16", "title": "Фотогалерия: Световните снимки на деня - 16 декември 2019 г."}
{"url": "https://www.dnevnik.bg/analizi/2019/12/16/4006009_danuchnite_ne_sa_aktivni_v_subiraneto_na_zdravnite/", "text": "                         Ако се абстрахираме от суматохата около мръсния въздух, която се превърна в сезонен феномен, след местните избори на преден план излиза дебатът около увеличаване на местните данъци. Причината е твърдението на общините, че са необходими допълнителни приходи, но последствията не са много ясни. Най-лесният вариант е общините да увеличат ставките за всички, без да се интересуват от директните и косвените икономически и социални ефекти от това. Другият е да се подходи избирателно с цел уеднаквяване на данъчната практика, например чрез промени на данъчните оценки на жилищата в различните райони на населените места, или чрез въвеждане на нов данъчен компонент – например такъв, който зависи от замърсяването на различните моторни превозни средства. Третият вариант, който е едновременно избирателен, но има и общ ефект за всички данъкоплатци, е увеличаване на събираемостта на данъците. Последният подход всъщност се отнася с еднаква сила както за местните данъци и такси, така и за преките и косвените данъци, а също и за социалните и здравните осигуровки. Увеличаването на събираемостта засяга сравнителна ограничена група от физически лица и предприятия, но облекчава натиска за осигуряване на допълнителни приходи чрез увеличаване на данъците на всички останали. Освен за местните данъци, същият дебат се води от години за здравноосигурителните вноски, В тази връзка поискахме данни от Националната агенция за приходите (НАП) за здравнонеосигурените хора, които са част от периодично наблюдение и оценка, като обаче те трябва да се разглеждат след няколко уточнения. Първото е, че данните са към края на годината, което може да изкриви данните и в двете посоки – лица, които 11 месеца не са осигурени, внасят осигуровките през декември и отпадат от сметката, а такива, които не са плащали само през октомври, ноември и декември са част от нея. Второто е, че изчислението е по метода на изключването – от броя на лицата, подлежащи на задължително здравно осигуряване е намален с пребиваващите в чужбина и броят на осигурените. Проблемът тук е, че НАП използва данни за лицата, подлежащи на задължително здравно осигуряване от Главна дирекция \"Гражданска регистрация и административно обслужване\", според която броят им през 2017 г. е близо 8,4 млн. души. Същевременно по данни от преброяването на населението от НСИ през 2011 г. то е около 7,3 млн. души, а през 2017 г. е малко над 7 млн. души. Третото е, че липсва статистика за хората, които емигрират или имат непостоянна заетост в страни членки на ЕС и които се осигуряват извън България. Казано накратко – предоставените данни от НАП са по-скоро ориентир, отколкото точно изследване, на чиято база могат да се предприемат мерки или да се правят политики. От предоставените данни се вижда, че който се дължи в най-голяма степен на намаляване на броя на безработните и в значително по-малка степен на групата \"Други\". Това развитие изглежда естествено на фона на прегряващия пазар на труда, глада за работна ръка и сравнително стръмното увеличение на възнагражденията. Прави обаче впечатление, че групата \"Други\" представлява близо половината от всички здравно неосигурени, което, от една страна, я прави твърде голяма, за да се игнорира, но от друга, липсата на яснота за нейната структура прави предлагането на мерки за справяне с проблема почти невъзможно. Общото заключение от представените данни е, че през последните две години размерът на повечето групи здравнонеосигурени граждани, за които НАП има информация, се увеличава, а това показва липса на активни мерки за намаляването им. При двете групи, в които се наблюдава намаление, трудно може да се говори за резултат от някакви действия, тъй като безработните най-вероятно намаляват заради икономическия подем, а включените в \"Други\" не е ясно защо намаляват. С други думи, за да увеличи събираемостта на здравни вноски. С няколко общи допускания може да се направи ориентировъчно, но силно подценено, изчисление за пропуснатите ползи в резултат на пасивното отношение на НАП към здравно неосигурените лица. Според чл. 40, ал. 5 от Закона за здравно осигуряване лицата, които не са осигурени по трудово правоотношение или за сметка на държавния бюджет дължат осигуровки върху половината от минималния осигурителен доход за самоосигуряващи се лица за съответната година. Според чл. 109, ал. 1 здравноосигурителните права се губят ако за последните 36 месеца не са платени три осигурителни вноски, дължими за своя сметка, и се възстановяват при заплащане на всички дължими вноски за последните 60 месеца (ал. 2). С други думи здравно неосигурените могат да имат дължими вноски между 3 и 60 месеца, т.е. за разглеждания период средногодишните пропуснати ползи са в размер на между 32 млн. лв. и 634 млн. лв. Ако приемем, че веднъж платили дължимите вноски за стари периоди тези хора продължат да се осигуряват при минималния размер на изисквана вноска, то това Изчисленията обаче не включват тези, които не са осигурени по трудово правоотношение, не са самоосигуряващи се, но са декларирали доход за съответната година, тъй като те следва да начислят вноската върху брутния си облагаем доход – вместо на половината от минималния размер на осигурителния доход за самоосигуряващите се лица. Точна оценка на допълнителните приходи, които приходната администрация може да събере при целенасочени усилия за прилагане на закона е трудна с наличните данни, но със сигурност те ще са повече от хипотезата за плащане на минимално допустимите месечни вноски, дължими от хора без доходи. Така например, справка на Министерството на финансите от миналата година сочи, че през ноември 2018 г. е имало над 5 хиляди души с прекъснати здравноосигурителни права, които обаче са получили доходи от наеми през 2017 г. за около 36 млн. лева, или средно по около 600 лева на месец. Мерките за повишаване на събираемостта би следвало да имат за цел да поставят всички задължени лица пред равни изисквания, тъй като ако едни спестяват задълженията си, те автоматично се прехвърлят върху коректните платци. Такъв например беше един от основните проблеми с топлофикационните услуги в страната. Нещо повече – предоставената статистика от НАП не включва социално слабите, тъй като според чл. 40, ал. 2, т. 5 от Закона за здравното осигуряване те се осигуряват за сметка на държавния бюджет. С други думи, неплащането на осигуровки не е в резултат на невъзможност, а по друга причина. Първият вече беше споменат – необходимост от допълнителни средства и натиск за увеличаване на здравноосигурителната вноска. Това създава проблем с разплащанията от НЗОК, тъй като системата работи на разходопокривен принцип – каквото постъпи като приходи, се харчи като разходи, а касата не разполага с оборотен капитал или резерв, на който може да разчита. В резултат на това задължения на касата се прехвърлят през тримесечия и години, което води до забавени плащания към компаниите в сектора, а оттам – междуфирмена задлъжнялост. Затова и години наред болниците трупат задължения, а намаляването им през последните години се дължи в по-голяма степен на административни мерки, отколкото на коректно разплащане от страна на НЗОК. Другият голям проблем е, че се създава стимул за \"източване\" на здравната каса. Така например един човек не внася дължимите осигурителни вноски, но в даден момент се оказва, че има нужда от медицинска интервенция. Ако цената на интервенцията е по-голяма от вноските, които дължи – не повече от 1224 лв. през 2018 г. и 1344 през 2019 г., той ги внася и ползва услугата, ако ли не – директно плаща цената на услугата. По този начин като си избират кога да участват в нея. По този начин всички загуби се понасят от НЗОК, а всички плюсове – от частното лице, а когато парите не стигат – от цялото общество. Идеята за повишаването на размерите на данъци, осигуровки, такси и т.н. често се повдига, защото предлага, поне привидно, лесен и бърз отговор на натиска за увеличаване на публичните разходи. Това обаче има нежелани странични ефекти – облагодетелства некоректните и наказва коректните платци, което създава допълнителните стимули последните също да станат некоректни. Подходът трябва да е точно обратният – търсене на решения, които запазват личната данъчно-осигурителна тежест, но я разпределят върху широка база, т.е. върху всички, получаващи доходи от даден вид или извършващи сходни дейности. Именно това се постига с мерките за повишаване на събираемостта. Разбира се, преди да се пристъпи към повишаване на данъците има и ред други мерки, които могат да се предприемат, като оптимизиране на разходите, намаляване на злоупотребите, осигуряване на различни приходоизточници, свиване на обхвата на услугите и т.н.", "date": "2019.12.16", "title": "Данъчните не са активни в събирането на здравните вноски"}
{"url": "https://www.dnevnik.bg/analizi/2019/12/16/4006003_ima_alternativi_vmesto_sofiianci_da_se_tovariat_s_novi/", "text": "                         Управленческата традиция за вдигане на данъци под сурдинка достигна и местната власт. След като в предизборната кампания кметът Йорданка Фандъкова намекна, че в столицата те няма да се повишават, малко след началото на новия й мандат бяхме изненадани с новината, че ГЕРБ имат нужда да съберат още близо 40 млн. лв. от софиянци. Реализирано чрез допълнително облагане на автомобилите и повишаване данъка за възмездно придобиване на имущество от 2.5% на 3%. Поскъпването за колите беше оправдано от новата любима дъвка на управляващите – екологията. Премиерът Бойко Борисов ни уведоми, че високата смъртност в страната е свързана с ТЕЦ-овете, а министърът на околната среда Нено Димов изведнъж повярва в климатичните промени и ги посочи като причина за безводието в Перник. По същата реторична линия г-жа Фандъкова ще решава проблемите със Подобно на т.нар. зелен билет, и данъкът върху автомобилите няма да има значим екологичен ефект, най-малкото защото не може да предизвика особено ограничаване в използването на личен моторен транспорт. Не е възможно в Столичната община да не разбират това, така че единственото обяснение е, че всъщност не говорим за екологични цели, а за фискални. По-конкретно 20 млн. лв., които да бъдат използвани за още ремонти на софийската инфраструктура. В случай, че се търсеше адресиране на казуса с автомобилите, както замърсяването, така и по-големият проблем със задръстванията, пътят е различен. А именно, чрез въвеждане на ред в съхранението на автомобили чрез разширяване на зоните за платено паркиране и преизчисление на ставките за престой. Имплицитната субсидия за паркиране на автомобилите по улици и тротоари изкуствено завишава броя им и спира частната инициатива в изграждането на нови паркинги. На днешен етап шофьорите със собствени паркоместа или гаражи са ощетени за сметка на тези, които ползват общинска собственост целогодишно, безплатно. Ефектът от това е, че масово улиците нямат тротоари и им липсва поне едно платно, заето с наспрели една върху друга коли. За съжаление въвеждането на ред в общинската собственост се оказва по-трудно от събирането на още пари от софиянци. Столичната община иска да има на разположение още 18 млн. лв. за харчене, но в същото време ръстът в цените на имотите в последните години гони нивата от 2008 г. Това се дължи на свръхотпуснатата парична политика на ЕЦБ, покачващите се доходи и популярността на София като място за работа. Фактори без перспектива за промяна, правещи покупката на жилище особено трудна за младите семейства, например. Ако цената на един имот в София е средно 200 000 лв., то половин пункт увеличение на данъка са нови 1000 лв. разходи и още една финансова спънка за новодомците. След като години наред общината остави конфликтите между инвеститори, собственици и жители в популярни квартали като \"Лозенец\" и \"Младост\" да се разрастват до сегашната ситуация на крайно настървение, буквално изоставяйки ролята на медиатор, днес тя ще се самовъзнагради с по хиляда лева за всеки продаден апартамент. Изобщо идеята, че на София й трябва още по-голям бюджет е спорна. В същото интервю, с което намекна, че няма покачва данъците в столицата, Йорданка Фандъкова гордо заявяви, че бюджетът на града се е удвоил за последните 10 години. Двойно по-добра ли е София днес? Ремонтите ли са качествени, градският транспорт ли е организиран, чист ли е градът? Въпреки трагичното състояние на \"Топлофикация\", което също продължава да е нерешен и на практика оставен на самотек проблем, общината има възможност за достъп до свежи средства в приходната част и за изсветляване на работата в общинските предприятия чрез една оригинална идея, предложена за първи път от общинския съветник и съпредседател на \"Зелено движение\" Владислав Панев. А именно, листване на борсата на част от акциите на \"Софийски имоти\", пазарите и други дружества, които в момента са 100% общински. Нови капитали, средства за бюджета на общината, частен мениджмънт в предприятията и корупционна спирачка в едно. Без да се товарят софиянци с още данъци. Вдигането на налозите се представя от администрацията и мнозинството в Столичния общински съвет като нещо неизискващо обяснения или дебати, като право на управляващите над гражданите. Всъщност, преди да дадем дори още лев на политиците, те трябва да докажат нуждата и безалтернативността за поредното субсидиране на властта им.", "date": "2019.12.16", "title": "Има алтернативи, вместо софиянци да се товарят с нови данъци"}
{"url": "https://www.dnevnik.bg/photos/2019/12/16/4006019_fotogaleriia_purvo_piia_posle_karam_i_oshte/", "text": "Комикс от ckc50594919, 3 препоръчвания.", "date": "2019.12.16", "title": "Фотогалерия: Първо пия, после карам и още препоръчвани комикси"}
{"url": "https://www.dnevnik.bg/intervju/2019/12/16/4005174_politologut_stoicho_stoichev_kupeniiat_vot_na_mestnite/", "text": "                         Според Стойчев трябва да се спре с непрекъснатите промени на изборните правила, за да могат хората да свикнат как се гласува.  - По отношение на гласуването за общински съвет е висок процентът - 15-16%, по отношение на гласуването за кметове - доста нисък. В същото време във Философския факултет избирахме декан измежду трима кандидати - недействителните бюлетини бяха 17%. От едната страна имаме всякакви хора, от другата - професори, доценти, асистенти - еднакъв брой недействителни бюлетини. Недействителните бюлетини се появяват, когато има усложнена процедура за гласуване. В случая във факултета - да оградиш \"Да\" в кръгче и да задраскаш \"Не\" с хиксче за подкрепения кандидат и обратното - за другите. По-голямата част от експертите, които се занимаваме с избори, смятаме, че големият брой недействителни бюлетини се дължи на преференциите. Масово се е гласувало с преференция, без да се посочи партия. Според мен решението не е махане на преференцията, а да се спре промяната на бюлетината, за да могат да свикнат хората как се гласува. Другият процент недействителни бюлетини е при контролиран вот. Комбинация от преференции, която служи за проверка дали човекът е гласувал, както му е поръчано, прави невалидна преференцията, но не и невалидна бюлетината. Но като кажеш на някого да прави комбинация от три преференции, той забравя да отбележи партията и така бюлетината става недействителна. Най-големият брой недействителни бюлетини е в община Борован, където населението е предимно ромско и се предполага, че хората са гласували не граждански, а по различни мотиви - срещу пари, организирано от местните барони, които ги държат с лихви и др. Макар да има опция \"Не подкрепям никого\", има хора, които продължават да си рисуват по бюлетините, т.е. те са недействителни. - Делът е нормален за българската действителност. През 1999 г. по данни на Михаил Константинов една трета от гласовете за общински съветници са били недействителни. Сегашният дял на недействителни бюлетини не е по-висок от 2003 г. насам, нормален е. - С вота, при който човек гласува според клиентелския си интерес, без да е убеждаван за това, т.е. гласува за партия, която не харесва, но е видял, че само тогава има работа, контролираният вот отива към една трета от гласовете, даже и повече на местни избори. Купеният вот на местните избори е около 8% от гласувалите. В Кюстендил, но и на много места, един човек държи мрежата и предлага като билети от лотарията да купи гласа ти за която партия поискаш - за едната 40, за другата - 30 лв. Партиите влизат в контакт с хората, които държат мрежите - обикновено през другото време те се занимават и с други криминални неща и познават контингента в квартала и знаят с кого да се свържат, за да не изгърми този, който реално купува гласове, ако нещо стане. Тези хора са или големци от ромските квартали, или безделници по на 20 и няколко години. Броят на гласовете е ограничен, този човек знае, че може да ги спазари 200 гласа и ги разпределя между партиите. Затова партиите знаят, че директното плащане за гласове не е ефективно, т.е. вече не го правят много. Правят го проекти, които се появяват за дадени избори, или местни координатори, които искат да се докажат пред партията. В България на национални избори - местни, парламентарни и президентски, гласуват между 3 и 3.5 млн. души. Те не намаляват, макар и населението да намалява. Когато се появи антисистемен играч - НДСВ през 2001 г. и ГЕРБ през 2009 г., тогава активността скача на 4.2-4.3 млн. души. Слави Трифонов, ако се опитва да прави нещо, е в този блок - ще докара едни хора, които традиционно не гласуват. Става въпрос за 400 - 500 хил. души, които кампанийно гласуват, когато има някой, който да ги мобилизира. Мобилизационният потенциал на новите играчи намалява постоянно - Слави не е от калибъра нито на Борисов, нито на Сакскурборгготски. При 3.5 млн. гласуващи 8% купени гласове са 280 хил. гласа. При средна цена от 40 лв. на глас похарчените пари за купуване на гласове са около 11.2 млн. лв., което е нищо на фона на бюджетите, които след това общинските съветници контролират. Бюджетът за транспорт на Варна за една година е горе-долу толкова - 10 млн. лв. Излиза много евтино, но не е ефективно - ти даваш пари за 1000 гласа, получаваш максимум 300. - Вече не може, защото трябва да се допишат данните на избирателя от личната карта - номер и ЕГН. Преди съществуваше такава възможност, защото в избирателните списъци бяха отпечатани всички данни в списъците. Т.нар. мъртви души оказват влияние при изчисляване на активността. Ние знаем, че в България гласуват между 3 и 3.5 млн. души. Дали ще ги делим на 6.9 или на 5.8 млн., колкото вероятно са реалните избиратели, няма особено значение. - Активната регистрация е хубав инструмент. Той ще работи за редовно гласуващите и ще бъде проблем за кампанийно гласуващите между 500 хил. и 700 хил. души. Заявяването за включване в избирателния списък може да се направи електронно - няма да има проблем, тъй като не изисква анонимност. За възрастни хора, които не ползват интернет, може да се предвиди друг тип регистрация. Или да се въведе активната регистрация за хора под 65 г., а по-възрастните да останат в списъците. Те и бездруго редовно ходят да гласуват. - Разбира се. Машината е по-лесен вариант за гласуване от хартиената бюлетина. В Индия и Пакистан се използват такива машини, при които само натискаш копчето. Машинното гласуване е добро, стига да е само то. Ако е режимът с двете, ще имаме страшни проблеми при отчитането на резултатите. Секционната комисия ще трябва да изкара един протокол от двата вида гласуване - от това с хартиена бюлетина и от машинното. Ако се въвежда машинно гласуване, трябва да се въведе само то, т.е. това означава, че ние приемаме резултатите от машинното гласуване. Мнението на международните експерти е, че в системи, в които имаш ниско доверие в институциите и изборния процес като цяло, въвеждането на каквито и да било технологии допълнително подкопава доверието. В България така или иначе е ниско доверието и по-ниско няма да стане, така че нека ги въведат. Но за да се избегнат проблемите с протоколите, да е само машинно. - Например да се правят невалидни бюлетините за опонента. Това понякога се прави от член на секционна избирателна комисия от дадена партия, като се драска върху бюлетини с гласове за други партии. Има възможност за подмяна на бюлетините чрез обявяване на някои за \"Сгрешени\", но там трябва да участват много хора. Например с мотив, че са \"Сгрешени\", се вадят 40 бюлетини с вот за една партия и се подменят с бюлетини с вот за друга, но в това трябва да участва цялата комисия. Или да се обяви, че дадена бюлетина е невалидна, защото се реши, че хиксът или тикчето не е добре изписано. Но кодексът го позволява. Аз съм противник на кодекса, защото кодифициране значи експлицитно да се опише кое е допустимо и кое не. По закона беше дали бюлетината изразява ясно волеизявлението на гражданите, а то е ясно. - Нищо. Трябва да се спре с промените. Няма как хората да свикнат, като постоянно се променят правилата. Все едно постоянно да променят Правилника за движение по пътищата. Добри-лоши, по-хубави няма да ги направим изборните правила. Моята генерална теза е, че беше по-добре със законите, отколкото с Изборния кодекс, тъй като тогава администрацията имаше по-голяма гъвкавост. Преди Централната избирателна комисия (ЦИК) делегираше отговорности, а сега решава всичко. Базовата единица е секционният протокол, а не чувалите с бюлетините, които се разнасят. Това значи, че протоколът трябва да бъде прост и елементарен, за да няма грешки и да не трябва да бъде променян само от председателя, който го предава в общинската или районната избирателна комисия. Нужно е процесът да се професионализира на някакво ниво - освен постоянно действаща ЦИК, и районните избирателни комисии трябва да са постоянно действащи, за да може на регионално ниво да има професионалисти, които да могат и да правят обучения на секционните комисия. А в общините може да има по един-два щата с изборни администратори. Справянето с грешките е чрез опростяване. Колкото по-просто, толкова по-хубаво е едно нещо.", "date": "2019.12.16", "title": "Политологът Стойчо Стойчев: Купеният вот на местните избори е около 8% от гласовете"}
{"url": "https://www.dnevnik.bg/sport/2019/12/16/4006072_kusen_gol_na_benzema_ostavi_real_i_barselona_s_ravni/", "text": "\"Реал\" (Мадрид) и \"Барселона\" ще се изправят един срещу друг в \"класико\" след няколко дни, като ще имат равни точки. В последния мач от 17-ия кръг мадридчани завършиха 1:1 като гост на \"Валенсия\" и не успяха да се възползват от  грешната стъпка на \"Барселона\"  ден по-рано. Срещата на \"Местая\" се оказа много драматична, а гостите стигнаха до точката в добавеното време. След първо полувреме без голове Карлос Солер изведе \"Валенсия\" напред в 78-ата минута. Той реализира от около шест метра след хубаво подаване на Даниел Вас от десния фланг. \"Реал\" направи всичко възможно, за да изравни, но гол на Лука Йович беше отменен заради засада в четвъртата минута на добавеното време. Секунди по-късно се стигна до корнер за \"Реал\", при който дори Тибо Куртоа се включи в атака. Именно вратарят на гостите стреля с глава, но колегата му Жауме Доменек спаси. При добавката Карим Бензема не сбърка и изравни.", "date": "2019.12.16", "title": "Късен гол на Бензема остави \"Реал\" и \"Барселона\" с равни точки преди \"класико\""}
{"url": "https://www.dnevnik.bg/sport/2019/12/16/4006074_ludogorec_ochakva_da_nauchi_supernika_si_v/", "text": "\"Лудогорец\" очаква да научи съперника си в 1/16-финалната фаза на  Лига Европа . Жребият за елиминациите в турнира е днес от 14 часа в централата на УЕФА в Нион. Българският първенец ще участва за четвърти път в елиминационната фаза, след като  завърши втори в група Н . \"Лудогорец\" е сред непоставените отбори, като може да срещне много сериозен съперник още в 1/16-финалите. Сред  потенциалните съперници  са \"Манчестър юнайтед\", \"Арсенал\", \"Интер\", \"Севиля\", \"Аякс\" и \"Бенфика\". Единственият от поставените, който не може да се падне с \"Лудогорец\" е \"Еспаньол\", тъй като двата тима бяха в една група. В жребия за тази фаза на турнира участват 32 отбора - първите два от всяка група, плюс осемте тима, завършили на трето място в Шампионската лига. В урната на поставените са 12-те победителя от групите, заедно с четирите тима от Шампионската лига с по-добрите показатели. Предимството на поставените отбори е, че ще бъдат домакини във вторите мачове. Жребият ще бъде предаван пряко по \"Евроспорт\" от 14 часа.", "date": "2019.12.16", "title": "\"Лудогорец\" очаква да научи съперника си в следващата фаза на Лига Европа"}
{"url": "https://www.dnevnik.bg/gradska_sreda/2019/12/16/4004881_zavedeniia_prevzemat_peshehodnata_zona_po_bul_vitosha/", "text": "Кафенетата и ресторантите, изградени като преместваеми обекти в най-скъпата пешеходна зона у нас - на бул. \"Витоша\" в София, плащат наем на общината по тарифа, както и магазините за плодове и зеленчуци, ако изкарат сергия на тротоара. Цените в тези заведения са \"европейски\": едно кафе с мляко може да струва 3.09 лева, има бира над 6 лева чашата... В тези \"аквариуми\", както ги наричат софиянци, пушенето е разрешено и вътре е пълно почти през целия ден, главно с чужденци. Собствениците са ги изградили със стабилни метални конструкции, от стъкло или винил, макар те се водят преместваеми съоръжения. За тях те плащат тротоарно право според Наредбата за определяне на административните цени и услуги на Столичната община. За Зона 1, в която е бул. \"Витоша\", цената е 22.90 лв./кв.м. Толкова плащат и магазините за плодове и зеленчуци, ако са изкарали сергия на тротоара. Така кафе-сладкарница заема 41.45 кв.м площ от пешеходната зона на бул. \"Витоша\", което значи, че плаща 950 лв. месечно. Срещу тази сума заведението, което държи и зала в партера на близката сграда, е увеличило площта си двойно, и то насред най-скъпата улица в България. А се оказва, че има право само \"да постави маси и столове за консумация на открито\", както пише в разрешението, дадено от главния архитект на София Здравко Здравков на 25 март. С това разрешение обаче кафе-сладкарницата е вдигнала сериозна метална конструкция с покрив и с дървен подиум. В документа на арх. Здравков изрично е отбелязано, че \"не се разрешава поставянето на декинги/подиуми\". Забраната цели да не се претрупва и ограничава пешеходното пространство, обясни арх. Здравков за \"Дневник\".      Срещу сладкарницата е друго кафене - също с разрешение само за маси на открито и нищо друго, но и то е с покрив стени от стъкло и стабилен дървен подиум. Вътре се отоплява с печки, а уличното живо дърво, попаднало в средата на \"аквариума\", е опаковано с кабели, закачалки, лампи... Бял \"аквариум\" е ресторант, който отскоро е с нови собственици и е в ремонт, но завареното покрито съоръжение с подиум си остава. И тук разрешението е само маси за консумация на открито и тента. Тяхната площ е 59.54 кв.м. Същото е и с известна пицария и с други заведения по \"Витоша\". Само тук-там заведения стриктно спазват указанията на главния архитект и може би затова в студения сезон сега имат по-малко клиенти. \"От преместваемите обекти по бул. \"Витоша\" 80% са разрешени от бившия главен архитект на София Петър Диков, а другите 20% - от сегашния, арх. Здравков\", заяви за \"Дневник\" Ричард Алибегов, собственик на заведение на бул. \"Витоша\" и председател на Асоциацията на собствениците на заведения. Той обясни, че тези \"къщички\" били изградени по одобрен проект от арх. Диков и стрували между 110 000 и 220 000 лева. \"Няма как, като си вложил толкова пари и първо са ти казали \"Днеска е окей\", а после да дойде друг (главен архитект) и да каже \"Махни го!\", възмущава се Алибегов.      Заведенията се принуждавали да монтират подиуми, защото била неравна настилката по бул. \"Витоша\" и масите се клатели, обясни той. \"Ние не искаме да харчим допълнително 10 000 лева за под, но се налага\", оправда нарушението Алибегов. \"  отговаря само за подвижните съоръжения, които се разполагат – това са масите и столовете по бул. \"Витоша\", обясни инж. Янислав Чулев от Столичния инспекторат пред \"Нова тв\". Според него \"поставените подиуми и декинги са преместваеми съоръжения, а не подвижни\" и поради това инспекторатът на Столична община нямал ангажимент към тях. Само през тази година имало шест случая, при които инспекторите дали предписания на наематели нарушители по бул. \"Витоша\", но те не ги изпълнили. \"И тогава отнемаме столове и маси\", обясни инж.Чулев. Размерът на санкциите, които могат да се налагат, са от 300 до 2500 лева, добави той. Тези глоби очевидно не плашат никого, защото потокът от чуждестранни туристи е златна мина. Реклама на един от \"аквариумите\" предлага чаша бира \"Гинес\" за 6.90 лева. към общинското направление \"Архитектура и градоустройство\" (НАГ) е другият орган, който би трябвало да контролира какви временни съоръжения се монтират по бул. \"Витоша\". Той е под ръководството на главния архитект Здравков. На въпрос на \"Дневник\" кой трябва да дисциплинира тези собственици на заведения обаче той обясни, че това е работа на Столичния инспекторат. От март тази година Народното събрание прие промени в Закона за устройство на територията, с които даде права и на   да проверява преместваемите обекти. \"Дневник\" отправи питане към ДНСК дали са извършвани проверки по бул. \"Витоша\", но все още отговор не е получен.      Според Алибегов с този хаос в нормативната уредба и неяснотата кой отговаря за контрола на преместваемите съоръжения в София се цели собствениците на заведения да се държат в състояние на виновност, че вършат забранени \"подобрения\". \"Което може би е изгодно за някого\", подхвърли той. Арх. Здравков заяви пред \"Дневник\", че се е захванал с прекратяването на този хаос – нормативен и на контролиращите органи. \"С промените от края на 2018 г. в наредбата за преместваемите съоръжения и рекламата се даде инструмент, с който Столичният общински съвет (СОС) да приеме методически указания и да посочи в какъв срок летните градини (аквариумите) да се приведат в съответствие със стандартите. До месец март СОС трябва да приеме тези стандарти\", очерта решението на задачата арх. Здравков. Тези нови стандарти трябва да уеднаквят местата за реклама и начина, по който се разполагат, както и всякакви видове елементи и материали, които се използват – стъкло, пластмаса и др. В този процес са включени и представители на ресторантьорския бранш, каза Здравков. \"Не е проблемът само с подиумите, картината е много по-голяма – включително стигаме до цветовите решения дори на тентите, на местата за реклама\", каза той, но не уточни ангажиментите на всеки контролен орган на Столичната община.", "date": "2019.12.16", "title": "Заведения превземат пешеходната зона по бул. \"Витоша\" със спорни разрешителни"}
{"url": "https://www.dnevnik.bg/bulgaria/2019/12/16/4006080_bi_ti_vi_shef_na_putno_upravlenie_e_hvanat_da_kara/", "text": "Началникът на Пътно управление - Перник Петър Басмаджиев е заловен да кара в нетрезво състояние, съобщи Би Ти Ви като се позова на източници в агенция \"Пътна инфраструктура\". Нарушението е било установено при рутинна проверка в Перник рано сутринта в неделя. \"При обход на патрулите в неделя сутринта, около 03:30 часа е спрян за проверка в централна градска част на Перник. Извършената проба е отчела 1,66 промила\", съобщи пред Нова телевизия Слави Лазов, началник сектор Пътна полиция в ОДМВР - Перник. \"Признал е пробата, но е отказал кръвна проба. Признава, че е употребил алкохол, няма конфликт с полицията \", каза Лазов. По думите му е започнало бързо досъдебно производство, а материалите са предоставени на разследващ полицай. За това нарушение басамаджиев може да бъде наказан със затвор и отнемане на шофьорската книжка. От агенцията са казали пред Би Ти Ви, че той ще бъде освободен от ръководния пост. Миналата седмица стана известно, че евродепутатът от ВМРО Ангел Джамбазки е заловен да кара след употреба на алкохол.", "date": "2019.12.16", "title": "Шеф на пътно управление е хванат да кара след употреба на алкохол"}
{"url": "https://www.dnevnik.bg/sport/2019/12/16/4006077_lebron_djeims_vduhnovi_leikurs_v_presledvane_na/", "text": "Леброн Джеймс поведе тима си \"Лос Анджелис лейкърс\" към нова победа в Националната баскетболна асоциация (НБА), като този път \"езерняците\" надвиха \"Атланта хоукс\" със 101:96 като гост. Това е 14-и пореден успех за Ел Ей като гост в Лигата. Съставът започна със загуба в първото си гостуване, но след това няма грешка. С 14-ата си поредна победа като гост \"Лейкърс\" вече преследва собствения си рекорд от 16 поредни успеха. Той датира от сезон 1971-72 (6 ноември 1971-7 януари 1972). Джеймс беше над всички, като вкара 32 точки и овладя 13 борби. Той добави още седем асистенции и три блока. В 15-те гостувания през сезона Джеймс и другата звезда на тима Антъни Дейвис имат забележителни показатели. Те са вкарали съответно 403 и 401 точки, като са първите съотборници в историята на НБА с над 400 точки в първите 15 гостувания. \"Лейкърс\" вече записа най-успешния старт в историята си. Тимът е №1 в Западната конференция с 24 победи и само три поражения. Същите показатели на Изток има и \"Милуоки бъкс\".", "date": "2019.12.16", "title": "Леброн Джеймс вдъхнови \"Лейкърс\" в преследване на 47-годишен рекорд"}
{"url": "https://www.dnevnik.bg/bulgaria/2019/12/16/4006082_dogan_i_peevski_ne_triabva_da_imat_durjavna_ohrana/", "text": "Кръгът лица, които охранява Националната служба за охрана, е нараснал неимоверно. Не би следвало да се харчи държавен ресурс за охраната например на почетния председател на Движението за права и свободи (ДПС) Ахмед Доган, депутата от движението Делян Пеевски, който ходи много рядко в парламента, както и за председателя на Комисията за противодействие на корупцията и за отнемане на незаконно придобитото имущество, който \"не е ниво за НСО\". Това мнение изрази в интервю за Нова телевизия бившият шеф на НСО ген. Димитър Владимиров. Той подчерта, че когато е напускал службата през 2004 г., бюджетът й е бил 13 млн. лв., а сега е 40 млн. лв. По думите на експерта в миналото, ако е имало сигнал за заплаха срещу някое лице на публична длъжност, МВР е имало срок от месец - месец и половина да го провери, и ако не се е потвърждавал, охраната е снемана. Сега това не се прави. \"Нямаше такива мераклии доживот да бъдат охранявани\", каза Владимиров и допълни, че Доган в момента е частно лице и ако има заплаха срещу него, може да си наеме частна охрана. Освен това по думите му сега количеството на охранителите също невинаги е съразмерно на обстановката. Така например председателят на КПКОНПИ е охраняван от общ екип от 8 души (общо всички смени охранители и шофьори), което според него е прекомерно. Владимиров си спомни, че при пристигането на Симеон Сакскобургготски в България през 2001 г., преди още да бъде обявено, че ще се яви на избори и ще участва в политическия живот, върху НСО е имало силен натиск да го охранява. Владимиров обаче категорично отказал, защото законът му забранявал да разшири кръга на охраняваните лица. Според бившия шеф законът за НСО е променен в посока, която затруднява работата на службата, заплащането е ниско и висококвалифицирани кадри напускат. Повод за разговора беше катастрофа на кола на НСО, която блъсна 14-годишно дете в София. Според сегашните разпоредби междуведомствена комисия, в която влизат началникът на НСО, председателят на ДАНС, главният секретар на МВР и ръководителите на служба \"Военна информация\" и Държавна агенция \"Разузнаване\", решават кой да бъде охраняван извън лицата, посочени в Закона за НСО. Официално оповестеното през 2018 г. основание да се охранява Доган е з аплаха от чужбина . През май 2019 г. след въпроси за охраната на Пеевски службата в съобщение до медиите заяви, че  не може да оповести имената на хората , които охранява.", "date": "2019.12.16", "title": "Доган и Пеевски не трябва да имат държавна охрана, смята бивш шеф на НСО"}
{"url": "https://www.dnevnik.bg/razvlechenie/2019/12/16/4006057_igrata_mejduzvezdni_voini_vuzhodut_na_skaiuokur/", "text": "и вече може да дадете отговор на зададения въпрос -  тук . То ще продължи до 23:59 часа на 22 декември. В него се състезавате за специалните награди - метална бутилка от филма, комплект от оригинална лампа във формата на   и силиконова гривна, комплект оригинална тениска и ключодържател и комплект от оригинален суитшърт и силиконова гривна от филма. Всеки отговорил правилно на въпроса от  това ниво  участва в жребия за наградите, който ще бъде на 23 декември. Може да не сте участвали в предните нива на играта и да се включите сега на финала й. Всички участници, отговорили правилно на трите въпроса от трите нива на играта - ще участват в жребия за тример Remington Graphite G4 Series PG4000, който също ще бъде на 23 декември. Успех!", "date": "2019.12.16", "title": "Играта \"Междузвездни войни: Възходът на Скайуокър\" продължава с трето ниво"}
{"url": "https://www.dnevnik.bg/sport/2019/12/16/4006085_ronaldo_stigna_dvucifren_broi_golove_za_15-i_poreden/", "text": "Кристиано Роналдо записа поредно впечатляващо постижение в кариерата си, вкарвайки два пъти при успеха с 3:1 над \"Удинезе\" в един от неделните мачове от Серия А. Португалецът вече има 11 попадения в 19 участия за \"бианконерите\" през сезона, като показва, че навлиза във форма. Роналдо се разписа пет пъти в последните четири срещи. С достигането до двуцифрен брой голове Роналдо става единственият футболист с подобно постижение в топ 5 първенствата на Европа в 15 поредни сезона. \"Изобщо не знаех, че има такива статистики, за нас най-важното беше да спечелим мача, защото битката с \"Интер\" е много трудна\", каза Роналдо след срещата. Двубоят беше белязан и от историческо постижение на вратаря Джанлуиджи Буфон. Той вече има 478 мача за \"Ювентус\" в Серия А, като се изравни с бившия си съотборник Алесандро дел Пиеро. След 16 кръга \"Ювентус\" дели първото място с \"Интер\", като двата тима имат по 39 точки. \"Нерадзурите\" обаче са с по-добра голова разлика.", "date": "2019.12.16", "title": "Роналдо стигна двуцифрен брой голове за 15-и пореден сезон"}
{"url": "https://www.dnevnik.bg/na_put/2019/12/16/4005944_koi_destinacii_sa_nai_turseni_spored_gugul/", "text": "Търсачката \"Гугъл\" съобщи кои са десетте най-търсени туристически дестинации през 2019 г., съобщава  Travel & Leisure. Статистиката на компанията за търсене на \"пътуване до\" показва, че тропическите дестинации са предизвикали най-голям интерес у световните потребители. Но не само. Ето всичките десет: 1. Малдиви 2. Япония 3. Бора - Бора 4. Лас Вегас 5. Мексико 6. Аляска 7. Ню Орлиънс 8. Калифорния 9. Ню-Йорк 10. Коста Рика Списъкът отразява географските точки, търсенето на които е имало най-голям скок през годината. Затова се предполага, че догодина към тези дестинации интересът ще е повишен. Миналата седмица \"Гугъл\" публикува статистическите данни за търсенията през годината по теми. Вижте личностите и събитията, от които са се интересували българите  тук. ", "date": "2019.12.16", "title": "Кои дестинации са най-търсени според \"Гугъл\""}
{"url": "https://www.dnevnik.bg/sport/2019/12/16/4006103_mach_v_ispaniia_beshe_prekraten_zaradi_nacistki_obidi/", "text": "Скандал беляза кръга в Испания, след като мач от Ла Лига 2 (Сегунда дивисион) беше прекратен заради нацистки обиди. Срещата между \"Райо Валекано\" и \"Албасете\" не се доигра, след като съдията Хосе Тока Лопес я прекрати на почивката. Първоначално мачът беше прекъснат за кратко, след като Роман Зозуля от гостите беше обиждан от феновете на \"Райо\". \"Шибан нацист – Роман Зозуля\", викаха запалянковците на домакините. Причината за обидите към него е историята, която украинецът има с \"Райо Валекано\". През 2017 г. той беше преотстъпен в тима от \"Бетис\", но не изигра нито един мач. Още на първата си тренировка Зозуля беше обиждан от запалянковците, които го обвиниха, че има принадлежност към крайнодесни групи в родината си. Няколко пъти украинецът е отричал да има подобни възгледи и да членува в каквито и да е групи. В социалните мрежи има снимки на Зозуля, който по време на войната в Донбас (2014-15) подкрепя доброволческите батальони. Те обаче нямат нищо общо с нацистките възгледи. \"С подкрепата на двата тима и Ла Лига реферът прекрати срещата. Това решение беше взето с една цел, а тя е да защитим ценностите на нашия спорт, който всички обичаме\", съобщиха от \"Албасете\". Клубът домакин също публикува съобщение, потвърждавайки, че подобни обиди са били чути по време на срещата. Президентът на \"Райо\" Раул Мартин Преса осъди поведението на запалянковците. \"Това е много тъжна вечер за \"Райо\" и за спорта. Категорично осъждам обидите, които бяха чути на нашия стадион. Футболът трябва да вярва в единството, а не да сее разделение. Говорих със Зозуля и го прегърнах, защото той е човек и заслужава уважение.\" Това е първи подобен случай на мач в Испания.", "date": "2019.12.16", "title": "Мач в Испания е бил прекратен след обиди към украинец, че е нацист"}
{"url": "https://www.dnevnik.bg/sviat/2019/12/16/4006104_pregovorite_za_klimata_nikakvi_rezultati_samo_upreci_i/", "text": "Вчера конференцията на ООН за климата приключи по начин, който бе широко разкритикуван като един от най-лошите резултати на преговори за климата от четвърт век. САЩ и други големи замърсители блокираха даже приемането на необвързваща резолюция, която щеше да насърчи страните да си поставят по-амбициозни цели за съкращаване на парникови газове догодина. Тъй като САЩ се оттеглят от  Парижкото споразумение за климата,  това беше последният шанс, поне за известно време, за американските делегати да са на масата за преговори на годишния форум, а може би и повратен момент в глобалните климатични преговори, като се има предвид какво влияние, за добро или зло, отдавна упражнява Вашингтон в тези разисквания, пише вестник \"Ню Йорк таймс\". Администрацията на Тръмп използва тази среща, за да отхвърли редица предложения, включително това за механизъм за обезщетяване на развиващи се страни за понесени загуби от тежки бури, суши, покачвания на морското равнище и други последици от глобалното затопляне. Ежегодните преговори, които тази година се състояха в Мадрид, извадиха на показ голямото разминаване между това, което според учените трябва да направи светът, и това, което най-могъщите световни лидери са склонни изобщо да обсъждат, а камо ли да направят, отбелязва \"Ню Йорк таймс\". \"Преговорите на ООН за климата завършиха с лоши чувства, твърде малко резултати и нови съмнения за глобалното единство\", е заглавието на в. \"Вашингтон пост\". Kлиматичните преговори приключиха с упреци, обвинения в провал и нови съмнения за колективната решимост на международната общност да забави затоплянето на планетата, и то в момент, когато учените казват, че на хората остава съвсем малко време да избегнат неотклонно влошаващите се климатични бедствия, пише изданието. Преговарящите не успяха да постигнат основните си цели, главната от които беше да убедят страните с най-високи равнища на  емисии парникови газове  да се ангажират да се борят по-интензивно с климатичните промени от догодина. Делегати от близо 200 страни  спориха повече от 40 часа отвъд планирания край на срещата , превръщайки я в една от най-дългите в 25-годишната история на тези форуми. Тя бе съпътствана от масови демонстрации и емоционални молби от млади активисти, някои от които организираха протести в конферентната зала и обвиниха световните лидери, че пренебрегват най-значимото предизвикателство, пред което е изправено човечеството, отбелязва \"Вашингтон пост\". Две седмици преговори приключиха вчера с официално признание, че е нужно да се запълни разминаването между заложените в Парижкото споразумение от 2015 г. цели за равнища на парникови емисии и съветите на научната общност, която казва, че са нужни много по-значителни съкращения, пише в. \"Гардиън\". Сегашните цели биха създали условия за покачване на световната температура с 3 градуса, което според учените ще опустоши крайбрежните градове и ще унищожи земеделието в обширни райони по света, пише британският вестник. Мудното темпо и слабите амбиции на преговорите бяха в ярък контраст с молбите на активистите, които организираха шествие от 500 000 души по улиците на Мадрид. Шведската екоактивистка  Грета Тунберг  заяви, че изминалата година на протести не е постигнала нищо, тъй като страните все така не предприемат необходимите мерки, отбелязва \"Гардиън\". Германският в. \"Франкфуртер алгемайне цайтунг\" пише, че все още има нужда от срещи на върха на ООН за климата. В редакционна статия вестникът изразява съмнение, че борбата срещу климатичните промени би се водила по-ефикасно от всяка държава поотделно.  Ако е необходимо, ще се предприемат мерки, може би дори с решение на мнозинството от страните в Съвета за сигурност на ООН, със силово принуждаване на несъгласните страни, пише вестникът, цитиран от ДПА. Друг германски вестник - \"Велт\", пък смята, че трябва да се сложи край на гигантските срещи на върха на ООН с десетки хиляди участници и че регионалните инициативи за борба с климатичните промени са по-ефикасни. Тези срещи на върха на ООН в най-добрия случай са излишни, а в най-лошия са контрапродуктивни, защото пораждат лъжливи надежди и затова трябва да бъдат прекратени, пише вестникът в редакционна статия, цитирана от ДПА.", "date": "2019.12.16", "title": "Преговорите за климата: никакви резултати, само упреци и съмнения"}
{"url": "https://www.dnevnik.bg/sviat/2019/12/16/4006111_stolichnite_kmetove_ot_vishegradskata_chetvorka/", "text": "Прогресивните кметове на столиците на страните от Варшавската четворка се събират днес в унгарската столица Будапеща, за да сключат \"пакт на свободните градове\" и да се противопоставят по този начин на популистите, които управляват респективните им страни, но също и да затвърдят връзките си с Европейския съюз, предаде агенция \"Франс прес\". Новината за срещата бе обявена миналата седмица от кметството на Будапеща. Домакин на срещата е кметът на унгарската столица  Гергей Карачон , който е от левоцентристите. Той спечели  изборите през октомври , като тогава победата му бе възприета като неочаквана, предвид факта че негов противник беше кандидатът на властта, ръководил Будапеща в продължение на девет години. Откакто стана кмет, Карачон се откроява като противник на премиера на Унгария  Виктор Орбан . След избирането си Карачон пледира за засилено сътрудничество между столиците на Унгария, Полша, Чехия и Словакия, представени от него като центрове на съпротивата срещу популистките партии, управляващи тези централноевропейски страни. Според Карачон столиците на страните от Вишеградската група могат да водят диалог с Брюксел за прехвърляне на повече европейски средства директно към големите градове, без посредничеството на централните администрации. Карачон, който защитава и идеите на еколозите, иска да насърчи инвестициите в системата на здравеопазването, на обществения транспорт и на  устойчивото развитие . Преди време в интервю той каза, че Будапеща е внесла искане за директно европейско субсидиране в областта на качеството на въздуха. Гости на Карачон днес ще бъдат кметът на Варшава Рафал Тшасковски, кметът на Прага Зденек Хриб и кметът на Братислава Матуш Вало. Тшасковски е центрист, спечелил кметските избори миналата година срещу кандидат консерватор и националист. Той също е емблематична фигура на полската опозиция. Хриб е на 38 години и е представител на Пиратската партия, която критикува управлението на премиера на Чехия, популиста и бизнесмен Андрей Бабиш. Вало е на 42 години и е архитект, който не членува в нито една партия, но е представител на местните активистки среди в една страна, управлявана от популистката левица. Срещата на четиримата кметове, на която те ще скрепят символично съюза между тях, ще бъде в сградата, в която се помещава Централноевропейският университет, създаден от американския милиардер Джордж Сорос, попаднал под критиките на Орбан. Миналата година университетът бе принуден да премести съществената част от дейностите си във Виена. /БТА", "date": "2019.12.16", "title": "Столичните кметове от Вишеградската четворка започват борба с управляващите популисти"}
{"url": "https://www.dnevnik.bg/sport/2019/12/16/4006115_tenisist_ot_top_30_e_zamesen_v_manipulirane_na_machove/", "text": "Федералното бюро за разследване (ФБР) е дало ход на мащабна акция за разкриване на схема по манипулиране на тенис срещи, събощават ZDF и Welt. Разследването се води в седем страни. Германските медии са получили информация за нелегална мрежа, която е свързана с арменската мафия. Замесени са 135 професионални тенисисти, включително играч от топ 30 на световната ранглиста. Нито едно име не се съобщава, но представителят на първите 30 е играч с три титли от АТП в кариерата си. \"Свързана е арменската мрежа за манипилиране на срещи, която е разпространена в седем европейски държави. Замесени хора са много интелигентни и са извършили измами в изключиелно големи мащаби\", потвърди заместник главният прокурор на Белгия Ерик Бишоп пред ZDF. Според него всеки мач е водил до десетки хилядо евро печалба. Бишоп също така потвърждава, че уреждащите са били в близък контакт с тенисистите на корта. От настоящите представители на топ 30 с по три титли от АТП са Николос Басилашвили (№26), Беноа Пер (№24), Алекс де Минор (№18), Диего Шварцман (№14) и Матео Беретини (№8). В последните години тенис организациите обявиха, че предприемат сериозни мерки за борбата с манипулираните резултати. През 2018 г. се стигна до арести на съдии от Тайланд, както и изхвърляне от спорта на украински тенисисти. В началото на 2019 г. 30 играчи в Испания бяха арестувани. Разследването засегна и българските тенисисти  Карен и Юри Хачатрян , чиито права бяха спрени о Международната тенис федерация (ITF). Според доклад на  Международната асоциация за интегритет  има 72 подозрителни мача през първите три четвърти на 2019. Това все пак е с 40% по-малко в сравнение със същия период през 2018, когато е имало 121 такива срещи.", "date": "2019.12.16", "title": "Тенисист от топ 30 е замесен в манипулиране на мачове"}
{"url": "https://www.dnevnik.bg/biznes/2019/12/16/4006114_firmite_mogat_da_proveriat_onlain_dali_gi_e_zastignala/", "text": "Националната агенция за приходите е пуснала на сайта си  нова електронна услуга , която дава възможност да се провери какви са възложените проверки и ревизии. Тя функционира от 10 декември. Тази проверка може да бъде направена и във всеки офис на приходната администрация. На място трябва да бъде представена информация, съдържаща уникален идентификационен код (УИН) на проверката/ревизията – получава се след назначаването й, и идентификационен номер на съответния служител. По отношение на възложените проверки в обекти, при който няма данни за идентификатор на служител се допуска въвеждането само на уникален идентификационен код на проверката. Чрез получената информация проверяваният може да се увери, че проверката е истинска, а не е обект на злонамерени действия, подробно да се запознае с вида и обхвата на ревизията, срока, екипа и описание на производството и да получи богата допълнителна информация, относно законовата рамка на контролните производства. Новата услуга ще осигури по-голяма прозрачност, относно действията, извършвани от органите по приходите в НАП, в хода на контролните производства, а също така и по-голяма информираност на задължените лица за техните права и задължения. Приходната администрация неведнъж е предупреждавала за фалшиви мейли от нейно име, с които се искат лични данни или за дължими, но неплатени данъци.", "date": "2019.12.16", "title": "Фирмите могат да проверят онлайн дали ги е застигнала истинска ревизия"}
{"url": "https://www.dnevnik.bg/bulgaria/2019/12/16/4006134_antikorupcionnata_komisiia_e_osudena_da_plati/", "text": "Комисията за конфискация, която се вля в антикорупционната комисия (КПКОНПИ), е осъдена 25 пъти по закона за отговорността на държавата и следва да плати обезщетения за общо 380 045 лв., съобщава в. \"Сега\". Тези данни не са част от годишните отчети на комисията, а изданието ги е получило след 2-годишна съдебна битка по закона за достъп до информация. Най-голямото обезщетение е за 68 хил. лева, присъдено от Окръжния съд в Пловдив на двама ищци за уронване на доброто им име в обществото и за социална изолация заради наложена възбрана върху имот във връзка с производство по конфискация. На активите на ищците и на тяхна фирма са били наложени обезпечителни мерки заради дело за конфискация за над 7 млн. лв. Впоследствие обаче искът е оттеглен от комисията. Значителна част от обезщетението е за фирма на двамата, на която трябва да бъдат възстановени направените разноски за адвокат. По друго дело комисията е осъдена от Окръжния съд в Хасково да плати 30 хил. лв. обезщетение заради производство по конфискация, което комисията е загубила. Сред другите по-големи обезщетения има за 36 хил лв., 28 хил. лв., 25 хил. лв. Преди близо две години \"Сега\" е потърсил информацията от тогавашната комисия за конфискация, но тогавашният ѝ председател Пламен Георгиев е отказал да предостави данните с мотива, че това е служебна информация. Последвало е дело по закона за достъп до обществена информация, което \"Сега\" печели на две инстанции. Междувременно  Пламен Георгиев напусна антикорупционната комисия  след  скандала  за незаконните пристройки на апартамента му и беше изпратен като консул във Валенсия. На мястото му в КПКОНПИ  бе избран главният прокурор  (вече в оставка) Сотир Цацаров. \"Сега\" отбелязва, че независимо от окончателното решение на Върховния административен съд и.д. шефът на антикорупционната комисия Антон Славчев не е предоставил информация за 2018 г. и 2019 г., както е поискано след съдебното решение.", "date": "2019.12.16", "title": "Антикорупционната комисия е осъдена да плати обезщетения за близо 400 хил. лева"}
{"url": "https://www.dnevnik.bg/sviat/2019/12/16/4006140_brekzit_po_nai-burziia_nachin_kakvo_sledva_za_boris/", "text": "Борис Джонсън, големият победител на предсрочните избори във Обединеното кралство, днес се очаква да впрегне екипа си в усилията за премахване на препятствията пред Брекзит, предаде агенция \"Франс прес\". Джонсън се очаква да обяви днес промени в правителството си, но вероятно те няма да са на ключови постове, тъй като неговият приоритет е да започне възможно най-бързо постъпките за  излизане на страната от ЕС  до 31 януари догодина. Джонсън ще говори пред 109 депутати консерватори, които са новоизбрани в Камарата на общините на британския парламент. Консервативната партия спечели на 12 декември 365 места в 650-местната камара. Според правителствен източник първият закон, по който ще гласуват новите депутати, ще бъде  споразумението за излизане на Обединеното кралство от ЕС.  Източникът припомня, че Джонсън е дал ясно да се разбере, че консерваторите трябва да отговорят на доверието на народа и да осъществят Брекзит. Джонсън има намерение да представи на депутатите преди Коледа и дори може би още тази седмица това споразумение, договорено след трудни преговори с Брюксел в средата на октомври. Очаква се по-значима промяна в правителството да бъде извършена след осъществяването на Брекзит на 31 януари 2020 г. Но преди да насочи вниманието си върху Брекзит, новата Камара на общините първо ще се събере утре, за да избере парламентарен председател. Очаква се безпроблемно на поста да бъде преизбран досегашният председател, лейбъристът  Линдзи Хойл . Той бе избран за първи път на поста месец преди предсрочните избори. Хойл ще има задачата да води дебатите за Брекзит, които често пъти са доста оживени. В четвъртък Джонсън ще обяви своята законодателна програма, като това ще стане чрез традиционната  реч на кралицата Елизабет Втора . Последната такава реч на кралицата датира отпреди два месеца, а и заради приближаването на Коледа се очаква обичайната церемониалност, съпътстваща речта на монарха, да бъде редуцирана. Очаква се по време на тази реч освен приоритета на Джонсън, а именно реализиране на Брекзит, да бъдат обявени и мерки за подобряване на националната здравна система. Джонсън обеща такива мерки, за да се разграничи от традиционния \"имидж за строги икономии\", с който хората свързваха консерваторите. Националната здравна система, която е безплатна и на която британците държат много, в последните 10 години преживя драстични бюджетни икономии. Сега според източник от Даунинг стрийт правителството има намерение да обяви увеличение на бюджета й с 33,9 милиона лири.", "date": "2019.12.16", "title": "Брекзит по най-бързия начин: какво следва за Борис Джонсън тази седмица"}
{"url": "https://www.dnevnik.bg/analizi/2019/12/16/4006145_bez_grajdansko_obshtestvo_sme_obrecheni_oshte_dulgo_da/", "text": "                         Демокрацията не е просто пазарна икономика и свободни избори. Нужно е и силно гражданско общество, иначе нито икономиката е пазарна, нито изборите са свободни, а \"демокрацията\" остава приемлива фасада пред грозна олигархо-прокурорска диктатура. Лошата новина е, че силно гражданско общество се гради трудно и бавно, защото зависи от културата на обществото, от степента на образованост, от медийната среда. Добрата е, че все повече българи осъзнават, че без този липсващ камък в темелите на демокрацията сме обречени още дълго да се кланяме на мумии...", "date": "2019.12.16", "title": "Без гражданско общество сме обречени още дълго да се кланяме на мумии"}
{"url": "https://www.dnevnik.bg/bulgaria/2019/12/16/4006150_cacarov_ne_triabva_da_ima_ohrana_ot_nso_tvurdi_bivsh/", "text": "Председателят на КПКОНПИ не би трябвало да получава държавна охрана, смята бившият шеф на Националната служба за охрана ген. Димитър Владимиров. \"Председателят на КПКОНПИ не е ниво за НСО\", заяви тази сутрин генерал Владимиров пред Нова телевизия. Той уточни, че в момента за охраната на шефа на КПКОНПИ отговарят четирима души и още четирима души от НСО са негови шофьори. Какво още каза генерал Владимиров пред Нова телевизия ", "date": "2019.12.16", "title": "Цацаров не трябва да има охрана от НСО, твърди бивш шеф на службата"}
{"url": "https://www.dnevnik.bg/sport/2019/12/16/4006093_otbor_v_germaniia_napusna_terena_sled_proiavi_na/", "text": "Юношеският отбор на \"Херта\" (Берлин) до 16 години се озова в центъра на расистки скандал. Футболистите на тима напуснаха терена в 68-ата минута в мача срещу \"Ауербах\" след решение на щаба заради \"многократни обиди на расова основа от съперника\", съобщава \"Дойче веле\". \"Осъждаме всички форми на расизъм и дискриминация. В такава ситуация ценностите и ясната позиция са много по-важни за нас, отколкото победата или загубата на терена\", се казва в изявлението на \"Херта\". От \"Ауербах\", който се състезава в четвъртото ниво на германския футбол, отричат обвиненията. Според клуба нито главният съдия, нито помощниците му са чули расистки обиди. Това е втори случай на расизъм през сезона, свързан с играч на \"Херта\". В началото на месеца състезателят на тима до 23 години Джесик Нганкам се оплака, че е бил обиждан с маймунски звуци от феновете на \"Локомотив\" (Лайпциг) и футболист на съперника го е нарекъл \"маймуна\". \"Поемаме отговорността много сериозно и да не продължим мача беше най-правилното решение. Вероятно това е сигнал към всички - играчи, клубове и фенове, за да може най-накрая да се справим с този проблем\", каза Пол Койтер, част от борда на \"Херта\". Темата за расизма е сред водещите във футбола. През октомври тежката загуба на националния отбор с 0:6 от Англия беше белязана от  расистки скандал , като това доведе до  наказание  за тима.", "date": "2019.12.16", "title": "Отбор в Германия напусна терена след прояви на расизъм"}
{"url": "https://www.dnevnik.bg/bulgaria/2019/12/16/4006153_prezidentut_osvobodi_s_ukaz_cacarov_kato_glaven/", "text": "Държавният глава Румен Радев подписа указ за освобождаването на Сотир Цацаров от длъжността главен прокурор. Предстои документът да бъде обнародван в \"Държавен вестник\". На 11 декември парламентът реши със 165 гласа \"за\" Сотир  Цацаров да оглави антикорупционната комисия . Веднага след избора и с гласовете на всички парламентарно представени партии той  подаде оставката си  пред съдебния съвет. Ден по-късно - на 12 декември, единодушно и без дебат и обсъждане пленумът на Висшия съдебен съвет също прие оставката на главния прокурор Сотир Цацаров с 20 гласа \"за\". Официално мандатът му в прокуратурата изтича на 10 януари 2020 г., но той освобождава поста месец по-рано. Предстои новоизбраният за главен прокурор Иван Гешев да встъпи в длъжност, а Цацаров да оглави антикорупционната комисия. Мястото начело на антикорупционната комисия остана свободно след оставката на дотогавашния председател Пламен  Георгиев, който си тръгна на 31 юли  заради поредица от  скандали около незаконната тераса  на апартамента му и постройките върху нея и беше  назначен за консул във Валенсия . Процедурата по избор на негов наследник трябваше да започне не по-късно от края на септември, но беше отложена от управляващите за след местните избори и реално тръгна в началото на ноември. Цацаров ще довърши мандата на Пламен Георгиев и се очаква да е начало на комисията в следващите 4 години, а не в пълния 6-годишен срок за заемане на длъжността. Как съдебният съвет освободи Сотир Цацаров от поста -  тук Как бе избран Цацаров за председател на антикорупционната комисия -  тук Как гласуваха социалистите -  тук Хронология на изслушването на Цацаров и Найденов в парламентарна комисия -  тук Какво пише в концепцията на Сотир Цацаров -  тук Как беше номиниран главният прокурор за председател на антикорупционната комисия -  тук Как бе избран Иван Гешев за главен прокурор -  тук", "date": "2019.12.16", "title": "Президентът освободи с указ Цацаров като главен прокурор"}
{"url": "https://www.dnevnik.bg/biznes/2019/12/16/4006137_cenite_na_stokite_i_uslugite_produljavat_da_se/", "text": "През ноември цените на стоките и услугите са се повишили с 0.5%, показват данните на Националния статистически институт. Според тях от началото на годината поскъпването е 3.!%, а спрямо ноември миналата година - 3%. Най-голям принос за отчетено през ноември има поскъпването на храните и безалкохолните напитки - с 1.1%, същото е и при развлеченията и културата. Цените на облеклото и обувките са се повишили за месец с 0.7%, на здравеопазването - с 0.2%. В транспорта няма промяна за месец, а при жилищното обзавеждане има спад от 0.3%. Най-шокиращо през месеца поскъпват краставиците - с 34.3%, които и в разгара на нормалния си сезон - лятото, бяха на нелогично високи цени. Следват доматите със скок от 9.7%. Малотрайните колбаси и каймата са поскъпнали през ноември с 4%, морковите и цвеклото - с 4.2%, а трайните колбаси - с 2.4%. Свинското, което се очакваше да поскъпне значително заради болестта чума, заради която бяха унищожени много животни, е поскъпнало с 3%. При нехранителните стоки по-видимо е повишението на цените ри обувките - с 2.4%, при парното - с 3.5%, при пакетните пътувания и пропан-бутанът - с 2.3%. През месеца очаквано са поевтинели цитрусовите плодове с 6.2%, зелето .- със 17.4%, маслините - 2.6%. При нехранителните стоки най-много поевтиняват международните полети - с 5.4%, прахосмукачките - с 2.2%, мебелите - с 1.3%, хладилниците - с 1.6%, персоналните компютри - с 1.8% и мобилните телефони - с 1.1%.", "date": "2019.12.16", "title": "Цените на стоките и услугите продължават да се покачват и през ноември"}
{"url": "https://www.dnevnik.bg/bulgaria/2019/12/16/4006159_s_166_promila_alkohol_e_bil_putniiat_shef_ot_pernik/", "text": "Започнато е бързо производство срещу директора на Областно пътно управление в Перник Петър Басмаджиев (63 г.), съобщи БТА, като се позова на областната дирекция на МВР.  На 15 декември, около 03.50 ч., в центъра на Перник бил проверен лек автомобил КИА, управляван от Басмаджиев. При изпробването му с техническо средство за алкохол били отчетени 1.66 промила в издишания въздух. Мъжът отказал кръвна проба за химичен анализ и бил задържан за 24 ч. с полицейска мярка. Басмаджиев пое директорския пост преди около месец, уточнява БТА. От пътната агенция са казали на Би Ти Ви, че той ще бъде освободен. Той е общински съветник от БДС \"Радикали\" - партия, основана преди 20 г. от Евгений Бакърджиев.", "date": "2019.12.16", "title": "С 1.66 промила алкохол е бил пътният шеф от Перник, докато шофирал"}
{"url": "https://www.dnevnik.bg/bulgaria/2019/12/16/4006143_aktualnite_obiavi_na_karieribg/", "text": "Ако търсите нова работа или просто искате да сте в течение с тенденциите на пазара на труда, \"Дневник\" ви предлага преглед на най-интересните обяви за свободни позиции на karieri.bg.  търси: Експерти в отдел \"Ликвидност\" \"Експерт\" в отдел \"Инвестиции\"  търси: LEAN COORDINATOR PLC Engineer търси: Tax Advisors търси: Voucher Examiner (Accounts Payable Assistant) - Trainee Level (temporary replacement)  търси: Trade Finance Assistant Continuous Improvement Specialist Advanced Accountant Analyst Settlement Supervisor - Trade & Capital Markets търси: Intern in advertising and commercial department търси: Head of Legal Department търси: Консултант по комуникации и събития за БОЛД На  karieri.bg  ще намерите и други актуални предложения за професионалисти в различни области. Няколко идеи, с които да изненадате приятно колегите на коледното парти. Кои са актуалните стажове, стипендии, конкурси и кариерни събития през седмицата. Как японската концепция икигай може да ви помогне да намерите баланс между професионален и личен живот. ", "date": "2019.12.16", "title": "Актуалните обяви на karieri.bg"}
{"url": "https://www.dnevnik.bg/bulgaria/2019/12/16/4006169_durjavniiat_glava_zapochva_utre_konsultaciite_za/", "text": "Стартират консултациите при президента Румен Радев за необходимостта от промени в Конституцията. Първата подготвителна среща на държавния глава ще се проведе на 17 декември с правния съвет към президента и с представители на академичната общност, съобщиха от прессекретариата на държавния глава. На 19 декември от 13.00 часа държавният глава ще приеме на \"Дондуков\" 2 представители на неправителствени организации и професионални сдружения на магистрати. Държавният глава обяви, че ще инициира широк обществен дебат за промени в Конституцията, на 26 ноември -  веднага след като подписа указа  за назначаване на Иван Гешев за главен прокурор. Още тогава Радев каза, че възнамерява да покани представители демократичната общност, парламентарните партии, институции, професионални сдружения и граждански организации. Според основния закон на държавата президентът има право на инициатива за промени на Конституцията, които да бъдат гласувани от Народното събрание, но само по въпроси, които не изискват произнасяне на Велико Народно събрание. За одобряването на изменения обаче са нужни гласовете на три четвърти от депутатите (180 души) при процедура, включваща три гласувания в различни дни. Последните промени в Конституцията бяха направени през 2015 г. Те започнаха по настояване на Реформаторския блок (тогава част от управляващата коалиция) и първоначалният проект предвиждаше мащабни промени, но още преди внасянето му в парламента беше редуциран до компромисен вариант, който предвиждаше само разделянето на ВСС на съдийска и прокурорска колегия. В последния момент всички останали парламентарни партии (ГЕРБ, БСП, ДПС, Патриотичният фронт, АБВ, БДЦ и \"Атака\")  бламираха и предварително уговореното  разпределение на квотите  в колегиите на Висшия съдебен съвет. Така идеята за лек превес на парламентарната квота в прокурорската колегия, която да гарантира еманципиране от главния прокурор, пропадна. Миналата седмица в интервю за предаването \"Лице в лице\" по Би Ти Ви Радев обяви, че ще се възползва от конституционното си право да предложи промени в основния закон на държавата. Коментарът му дойде, докато обсъждаше  предложението на властта за \"независим\" прокурор , който ще е единственият с правомощия да разследва за престъпления от общ характер главния прокурор и неговите заместници. Законопроектът беше предложен на извънредно заседание на Министерския съвет на 7 декември, след като  Венецианската комисия  и Комитетът на министрите към Съвета на Европа излязоха с остри и критични становища за предлаганите още през юни промени от министъра на правосъдието Данаил Кирилов, по-известни като закона за \"тримата големи\".", "date": "2019.12.16", "title": "Държавният глава започва утре консултациите за промени в Конституцията"}
{"url": "https://www.dnevnik.bg/bulgaria/2019/12/16/4006177_ima_nujda_ot_nov_zakon_za_dvijenieto_po_putishtata/", "text": "Министърът на транспорта Росен Желязков заяви, че има нужда от нов закон за движение по пътищата. Той говори по темата на кръгла маса за пътния травматизъм, съобщи БТА. На събитието присъства ръководството на МВР и на институции, които имат отговорност към движението по пътищата.  По думите на Желязков този закон трябва бъде приет в рамките на мандата на този парламент, а изпълнителната власт трябва да го подготви и да набележи целите, сроковете за тях и да поеме ангажимент за тяхното уреждане. Той отбеляза още, че подготовката на водачите и контролът, който се оказва, не е от най-лошите в Европа за разлика от статистиката за смъртност и ранени при пътни произшествия. Според вътрешния министър Младен Маринов с прекалените промени в нормативната уредба гражданите се объркват. \"Правейки ново законодателство, трябва да се фокусираме върху гаранциите за неговото изпълнение\", допълни той. Министърът посочи, че засилващият се контрол няма да е от полза в перспектива. Той обясни, че възможността да се обхванат всички участници от движението чрез контрол е много малка. \"Трябва да вървим към промяна в поведението на водачите\", коментира той и допълни, че дискусиите по темата с пътния травматизъм трябва да са в постоянния фокус на обществото. Според министър Маринов българското общество е свикнало някой да го контролира и когато сметне, че е без контрол, мотивацията за спазване на закона намалява.", "date": "2019.12.16", "title": "Има нужда от нов закон за движението по пътищата, смята Росен Желязков"}
{"url": "https://www.dnevnik.bg/bulgaria/2019/12/16/4006189_prokuror_vodata_v_iazovir_studena_e_namaliavala_no/", "text": "Още преди септември обемът на язовир \"Студена\" е намалявал прогресивно. Месеците, в които той може да се напълни, са отминавали, водата е намалявала, но никой не е взел мерки. Това коментира в неделя в предаването \"120 минути\" по Би Ти Ви прокурор Николай Цветков – говорител на Окръжната прокуратура в Перник. През миналата седмица от Окръжната прокуратурата излязоха със заключението, че министрите на регионалното развитие и на околната среда и водите имат вина за водната криза в Перник. Сега \"топката\" е в ръцете на специализираната прокуратура, която трябва да реши какво ще предприеме. \"Според нас има основателно предположение за образуване на досъдебно производство, а когато това се случи - експертизите ще установят нарушенията и кой ще носи отговорност\", уточни прокурор Цветков. \"Водата в язовира не е изчезнала от това, че е ударена от метеорит, това става от декември. Целогодишно се предвижда колко вода ще постъпи в язовира и колко ще се черпи и всеки месец постъпва справка за това в МОСВ\", обясни той. Според него в МРРБ още през септември са знаели за проблема с водоснабдяването на Перник. Тогава регионалният министър отговори на питане на двама депутати и каза, че има временно проблем и че до края на годината нивото ще бъде възстановено. Не знам как е мислила, че ще стане, но това означава, че те са знаели какво се случва\", коментира прокурор Цветков.", "date": "2019.12.16", "title": "Прокурор: Водата в язовир \"Студена\" е намалявала, но никой не е взел мерки"}
{"url": "https://www.dnevnik.bg/evropa/zemedelie/2019/12/16/4005230_fond_zemedelie_shte_plati_oshte_nad_700_mlnlv_subsidii/", "text": "Фонд \"Земеделие\" започва авансово плащане на над 700 млн. лв субсидии от кампанията за директни плащания за 2019 г. Основната част от сумата е по линия на единното плащане на площ, а останалите - за необлагодетелствани райони. Така заедно с изплатените вече субсидии за животновъдство сумата на авансовите плащания преди края на декември ще надхвърли 800 млн. лв. и ще е над половината от пакета директни плащания за фермерите, който за 2019 г. е над 1.5 млрд. лв. от ЕС и националното съфинансиране. Според съобщение на фонд \"Земеделие\" на 16 януари предстои да бъдат преведени на фермерите субсидии от т.нар. единно плащане на площ, осигуряващо фиксирана сума за всеки обработваем декар земя. По схемата, по която годишно кандидатстват над 90 хил. фермери, са заложени до 635 млн. лв. В същия срок ще завърши и изплащането на до 115 млн. лв. по схеми за обвързано подпомагане, става ясно от информацията. Това са средства за животновъдство, които в основната си част вече са преведени. В срок до 20 декември, петък, ще се преведат и субсидии за подпомагане на производителите, които работят в необлагодетелствани райони. Става въпрос за бюджет до 83.8 млн. лв., като според съобщението на земеделския министър Десислава Танева във фейсбук на заседанието си миналата сряда правителството е осигурило допълнителни 41.5 млн. лв., които не са достигали в бюджета на фонда за тази мярка. През този септември по предложение на ЕК, което бе одобрено от всички държави членки, бе взето решение всяка една страна да има възможност да започне да изплаща авансово субсидии на земеделците, които традиционно трябва да се преведат в първото полугодие на следващата година. Причината за това решение, каквото е взимано и в предходни години, е сушата в много региони на Европа.", "date": "2019.12.16", "title": "Фонд \"Земеделие\" ще плати над 700 млн. лв. субсидии до края на седмицата"}
{"url": "https://www.dnevnik.bg/sviat/2019/12/16/4006310_zakon_za_grajdanstvoto_predizvika_nestihvashti/", "text": "Индийският премиер Нарендра Моди е изправен пред вълна от протести срещу приетия миналата седмица закон за гражданството, предадоха световните агенции. \"Франс прес\" отбелязва, че текстът е смятан за дискриминационен спрямо мюсюлманите. През последните дни протестите бяха съсредоточени в североизточните части на Индия. В тях досега там загинаха 6 души. Вчера обаче протестите се пренесоха и в столицата Делхи, където се стигна до ожесточени сблъсъци между силите на реда и демонстранти. Арена на насилието стана университетът \"Джамия милия исламия\", смятан за един от най-престижните в страната. Протестиращи и полицаи влязоха в сблъсъци както около сградата на учебното заведение, така и вътре. Силите на реда използваха сълзотворен газ и палки срещу демонстрантите, за които се твърди, че са подпалили две полицейски коли и четири автобуса. Кадри, излъчени в медиите и социалните мрежи, показаха сцени на истински хаос в сградите на университета. На тях се виждаха и окървавени студенти. Според индийски медии в сблъсъците в Делхи са ранени стотина студенти и около 10 полицаи. Петдесетина души бяха задържани, но освободени тази сутрин.      Според директорката на Университета в Делхи Наджма Ахтар вчера полицията не е правила разлика между демонстранти и студенти и така много студенти и дори служители на университета са пострадали в сблъсъците. В знак на съпричастност със студентите от висшето учебно заведение вчера вечерта студенти протестираха в редица университети в страната, сред които в Делхи, Момбай, Хайдерабад, Патна, Колката и др. До сблъсъци заради закона за гражданството се стигна и в Алигархския мюсюлмански университет в град Алигарх, щата Утар Прадеш, съобщи ТАСС. Днес властите взеха решение да го затворят временно до 5 януари. Отлага се и изпитната сесия там. Остават в ареста 15 задържани студенти, участвали в безредиците.      Законът за гражданството, приет миналата седмица от индийския парламент, улеснява предоставянето на индийско гражданство на бежанци от Афганистан, Бангладеш и Пакистан, но при условие че те не са мюсюлмани. Критици на закона смятат, че той се вписва в стремежа на управляващите националисти да маргинализират мюсюлманското малцинство в Индия. Върховният комисариат на ООН за бежанците определи този закон като фундаментално дискриминационен. Индийският премиер Нарендра Моди обвини опозиционната партия Индийски национален конгрес и нейните съюзници, че са отговорни за протестите и размириците. /БТА", "date": "2019.12.16", "title": "Закон за гражданството предизвика нестихващи протести в Индия"}
{"url": "https://www.dnevnik.bg/sport/2019/12/16/4006308_ludogorec_naznachi_pavel_vurba_za_trenyor/", "text": "Павел Върба е новият треньор на \"Лудогорец\", обявиха в сайта на клуба. Най-успешният чешки треньор за последното десетилетие поема тима от Разград с договор за 2.5 години. В щаба на  Върба  остава досегашният временен треньор Станислав Генчев. Той ще бъде помощник заедно със Зденек Бечка, а Мартин Тихачек ще бъде треньор на вратарите, който ще замени Здравко Здравков. Бившият вратар на националния отбор отива в Китай.  \"Преговорите с Павел Върба приключиха в кратък срок, но до неговото назначаване се стигна след предварително зададени критерии от ръководството на ПФК \"Лудогорец\", на които чешкият специалист отговаря на 100%\", се казва в сайта на българския шампион. Върба, който е избиран за най-добър треньор в Чехия в осем от последните девет години, разтрогна договора си с досегашния клуб \"Виктория\" (Пилзен). 56-годишният специалист води тима за последно в мача срещу \"Теплице\" в неделя.       Върба е четирикратен шампион на Чехия и носител на купата на страната с \"Виктория\". С тима от Пилзен той влезе три пъти в групите на Шампионската лига. Върба е печелил още шампионата на Словакия с \"Жилина\" и класира националния отбор на Чехия за европейското първенство през 2016 г. Той е водил още \"Анжи\" (Махачкала), \"Жилина\", \"Плучов\" и \"Острава\". Върба е третият чуждестранен треньор, който поема \"Лудогорец\". Преди него неуспешни периоди изкараха португалецът Бруно Рибейро и бразилецът Пауло Аутуори, които се разделиха с отбора бързо след пристигането си. Българският шампион започна сезона със Стойчо Стоев, но специалистът беше уволнен през август. Тогава временно застана Генчев. Под негово ръководство \"Лудогорец\" се класира за елиминациите в Лига Европа и  ще зимува на върха в първенството с пет точки преднина пред \"Левски\" .", "date": "2019.12.16", "title": "\"Лудогорец\" назначи Павел Върба за треньор"}
{"url": "https://www.dnevnik.bg/sport/2019/12/16/4006171_atletiko_madrid_-_livurpul_e_derbito_na_osminafinalite/", "text": "Атлетико\" (Мадрид) срещу \"Ливърпул\" ще бъде дербито в осминафиналите в Шампионската лига. Изтегленият жребий в Нион отреди европейският шампион да гостува в Мадрид в първия си мач в елиминациите именно на стадион \"Уанда метрополитано\", където през юни спечелиха шестата си европейска купа. Това ще бъде първи мач между Диего Симеоне и Юрген Клоп, които до момента се разминават с отборите, които водят. В историята си \"Ливърпул\" се представя добре срещу испански тимове в Европа. Червените имат общо 42 мача, в които балансът им е 16 победи, 12 равенства и 14 поражения при голова разлика 54:47. \"Атлетико\" също е с положителен баланс срещу английски тимове – 10 победи, 10 равенства и пет поражения. Сред другите интересни мачове в първия кръг на елиминациите са \"Реал\" (Мадрид) - \"Манчестър сити\" и \"Челси\" - \"Байерн\". Миналогодишният финалист \"Тотнъм\" ще срещне дебютанта в Шампионската лига \"Лайпциг\", докато \"Барселона\" ще се изправи срещу \"Наполи\". Първите мачове са на 18/19 и 25/26 февруари, а реваншите - 10/11 и 17/18 март.", "date": "2019.12.16", "title": "\"Атлетико\" (Мадрид) - \"Ливърпул\" е дербито на осминафиналите в Шампионската лига"}
{"url": "https://www.dnevnik.bg/biznes/2019/12/16/4006316_kasova_belejka_za_55_st_donese_50_hil_lv_v_lotariiata/", "text": "Чек от 50 хил. лева получи победителят в тазгодишната лотария на НАП с касови бонове. Росен Бъчваров, директор на дирекция \"Комуникации и протокол\" в агенцията, връчи чек на 39-годишната Наделина Колева в Стара Загора, съобщи БТА. Победителката участва за втори път в лотарията, през тази година - с 6043 касови бона. Печелившият касов бон е от 0.55 лв., получила го е от кафене в Казанлък. Наделина Колева е омъжена и има 16-годишна дъщеря. Завършила е магистратура по банков мениджмънт във Варна, работи в частна компания като дистрибутор. \"Това е първата печалба в живота ми и искам със семейството ми да я инвестираме в нещо смислено\", каза победителката. Лотарията на НАП, която се провежда за трета поредна година, е събрала над 1 млрд. касови бона. Само през тази година в надпреварата са участвали граждани с 22 млн. касови бона на обща стойност над 4 млрд. лева, посочи Росен Бъчваров. По думите му касовите бонове не са само данъчни документи, но носят и потребителски права. ", "date": "2019.12.16", "title": "Касова бележка за 55 ст. донесе 50 хил. лв. в лотарията на данъчните"}
{"url": "https://www.dnevnik.bg/sviat/2019/12/16/4006341_kak_mis_sviat_poluchi_svoiata_korona/", "text": "В събота вечерта на бляскава церемония в Лондон 23-годишната Тони-Ан Сингх от Ямайка беше коронясана за \"Мис Свят 2019\". Младата дама има две дипломи от щатския университет на Флорида и планира скоро да започне да учи медицина. След нейното избиране за първи път в историята по едно и също време носителките на титлите \"Мис Свят\", \"Мис Вселена\", \"Мис САЩ\", \"Мис Америка\" са чернокожи жени. На кадрите се вижда както самото коронясване, така и изключително емоционалната реакция на \"Мис Нигерия\", когато обявяват победителката. Повече за церемонията  , а снимки ", "date": "2019.12.16", "title": "Как \"Мис Свят\" получи своята корона"}
{"url": "https://www.dnevnik.bg/sviat/2019/12/16/4006357_hiliadi_motoristi_se_obliakoha_kato_diado_koleda_i/", "text": "Над 2000 мотористи се облякоха като Дядо Коледа и се включиха в неделя в благотворителна инициатива в Барселона в полза на децата в риск от социално изключване. Всеки един от мотористите трябваше да зарадва с подарък поне едно дете в неравностойно положение, а шествието се превърна е една от основните атракции в каталунския град. ", "date": "2019.12.16", "title": "Хиляди мотористи се облякоха като Дядо Коледа и раздаваха подаръци"}
{"url": "https://www.dnevnik.bg/detski_dnevnik/2019/12/16/4006352_i_4-godishnite_da_hodiat_zaduljitelno_na/", "text": "От учебната 2020-2021 година предучилищната да бъде задължителна и за 4-годишните, планира просветното министерство. В следващите месеци ще бъдат разработени законодателни промени в тази посока, се разбра на брифинг в Министерския съвет на министъра на образованието Красимир Вълчев, социалния министър Деница Сачева и вицепремиера Томислав Дончев. В момента предучилищната подготовка е задължителна за децата на 5 и 6 години и се извършва в детските градини и училищата. Управляващите отвориха вратата за задължителен прием и на 4-годишните  чрез промените в бюджета за догодина . Днес свалянето на границата за задължителното образование бе дадено като пример за справяне с проблема с отпадащите от училище на по-късен етап деца. Просветният министър Красимир Вълчев не очаква недостигът на места в детските градини да е пречка. \"Големите общини до голяма степен са преодолели проблема с недостига\", каза той и допусна, че с влизането в сила на промените в Закона за училищното и предучилищното образование може да се даде отсрочка за общините, където няма места за всички.  Големият въпрос е как върнатите в училище да останат там Основният проблем пред институциите се оказва как върнатите в училище деца да останат там. Малко над 6 хиляди деца от записалите се обратно в клас 43 хиляди за последните три години впоследствие отново са отпаднали от образователната система, се разбра на брифинга днес. Институциите посочиха като основна пречка недоволството от социалното и семейно законодателство, което идва от средите на някои родителски групи. Заради протестите им бяха спрени редица документи, като т.нар. Истанбулска конвенция, Стратегията за децата, както и Закона за социалните услуги, чието влизане в сила бе отложено от новия социален министър. \"Държавата няма нужда от деца без семейства, държавата няма нужда от деца, които са неграмотни, държавата няма нужда от деца, които живеят в насилие, деца, които не говорят български език, и деца, които не могат да се реализират\", каза социалният министър Деница Сачева. \"Усилията на държавата не са в посока отнемане на деца, а точно обратното - по подпомагане на семействата на тези деца\", увери за пореден път тя. Сачева изтъкна увеличаването на заплатите на социалните работници и повишаването на квалификацията им като основа за по-успешна работа със семействата на децата в риск от отпадане от образователната система. 6-годишни \"необяснимо\" отпадат от предучилищна Около 13 500 деца на възраст 5 и 6 години не посещават предучилищни групи, съобщи просветният министър. За 1 500 от тях МОН има данни, че а в чужбина. Вълчев допусна, че е много вероятно и голяма част от останалите необхванати от системата на образованието да се окажат мигрирали - в страната или зад граница. \"Тази година виждаме понижение на обхвата на 6-годишните, което за нас е необяснимо\", каза министърът.  Затова и от тази година предучилищните групи също са включени в информационната система, чрез която институциите проследяват отпадащите от училище деца. Предстои и обхождане на адресите на непосещаващите предучилищни групи деца. \"Необходима е вторична мобилизация в рамките на вече създадената. Ако можем да кажем, че е достигната добра степен на междуинституционално взаимодействие, необходими са повече усилия на терен\", обобщи вицепремиерът, отговорен за държавната администрация, Томислав Дончев. Той посочи, че най-важна в случая е превенцията, наред с мерки за подкрепа на семействата в нужда и със санкции за родителите, които не пускат децата си на училище. Пореден опит за сваляне на възрастта Управляващите правят опити направят образование за 4-годишните задължително още от 2012 г.  Такива предложения имаше още  при дебатите за бъдещата училищна реформа, но те срещнаха критики от обществото. В началото на 2013 г. ГЕРБ прие такива текстове в училищния закон, но последваха  протести на родители , а няколко седмици по-късно първият кабинет на Бойко Борисов падна, 41-ото Народно събрание бе разпуснато и законът така и не бе напълно приет.", "date": "2019.12.16", "title": "И за 4-годишните предучилищната ще е задължителна от догодина"}
{"url": "https://www.dnevnik.bg/zelen/2019/12/16/4006340_brjuksel_v_otgovor_do_slabakov_ne_namaliavaite_natura/", "text": "Европейската комисия не само няма данни за завишени територии на българските защитени зони, но и \"изпълнението на мрежата \"Натура 2000\" от България трябва да се подобри и ускори, тъй като закъсненията и недостатъците вече са предмет на няколко производства за установяване на неизпълнение\". Това се казва в  отговор на комисаря по околна среда  Кармену Вела на искане за намаляване на територията на българската \" Натура 2000 \", публикуван от Европейския парламент. Това становище, което е отбелязано като \"отговор, даден от г-н Вела от името на Европейската комисия\", бе отправено към евродепутата от ВМРО Андрей Слабаков, който е поискал намаляване на природозащитната мрежа и обвинява без имена и данни в \"рекет\" \"псевдоекологични организации\". Тезата за изваждане на площи от българската \"Натура 2000\" през последните години е неколкократно защитавана и от екоминистъра Нено Димов, който е излъчен в правителството от квотата на същата политическа сила. В началото на годината Димов  инициира проект за промени  и в националния закон за правилата за \"Натура 2000\". Проектозаконът срещна остър отпор от Академията на науките, университети и неправителствени организации - например, от  Националния природонаучен музей  и  Института по биоразнообразие  към БАН и от експертните звена към  Софийския, Пловдивския аграрен и Лесотехническия университети ,  Асоциацията на парковете ,  Българското дружество за защита на птиците ,  WWF-България  и  други . Сред спорните идеи бе предложено екоминистърът да преценява еднолично за промени в защитените зони от мрежата. Цитираните от комисар Вела \"производства за установяване на неизпълнение\" се отнасят до наказателни процедури, започнати по няколко проблема в управлението на България за защитените местообитания и видове от европейската мрежа \"Натура 2000\". Сред тях са  системно неспазване на законодателството  за \"Натура 2000\" и липсата на отчитане на кумулативния ефект при екооценките (общото въздействие от минимални поотделно проекти, които, взети заедно, увреждат значимо природата). По някои теми има влезли в сила решения на Съда на ЕС -  недостатъчно покритие на \"Натура 2000\"  за някои видове и  увреждане на ценни местообитания . През април Еврокомисията  констатира в свой доклад  и нови проблеми с прилагането в България на практическа защита на европейската мрежа за биоразнообразието \"Натура 2000\" - недостатъчно покритие на мрежата, определяне на специфични за защитените зони природозащитни цели и установяване на природозащитни мерки за тях, определяне на ефективна структура за управление на \"Натура 2000\". Към момента \"органи за управление са налице само за защитените зони, които се припокриват с трите национални парка и шестте природни парка\", отбеляза в доклада Европейската комисия. Еврокомисарят по околна среда посочва също, че еврофинансирането на България за защитата на \"Натура 2000\" е \"значителна сума от регионалните фондове на ЕС\".", "date": "2019.12.16", "title": "Брюксел в отговор до Слабаков: Не намалявайте \"Натура\", а я пазете по-добре"}
{"url": "https://www.dnevnik.bg/bulgaria/2019/12/16/4006326_obshto_22-ma_rektori_nepravomerno_si_nadpisvali/", "text": "Още миналата година синдикатът КНСБ е подал сигнал до министъра на образованието Красимир Вълчев, че има ректори, които си изчисляват неправомерно работните си заплати. Ректорът на Националната художествена академия (НХА) Николай Драчев също попада в тази ситуация. Това обявява в интервю за БГНЕС председателят на синдикат \"Висше образование и наука\" към КНСБ Лиляна Вълчева във връзка с  финансовата криза в НХА , където заради липсата на пари над 200 учители и персонал втори месец са без заплати, а ректорът подаде оставка след заседание на академичния съвет на академията. Вместо да си структурира заплатата, договорена със синдикатите, Драчев сам си я определял, като към заплатата за академичната длъжност \"Професор\" си добавял допълнително възнаграждение за ръководната длъжност \"Ректор\" и след това всичко облагал с процент прослужено време, разяснява Вълчева. \"Посочихме в този сигнал до МОН тези нарушения, министърът разпореди проверка и се оказа, че 22 висши училища правят това, като НХА не правеше изключение. След това писмо до министъра трябваше да има промяна – някои ректори промениха, други – не, и сред тези, които не промениха, е ректорът Драчев\", казва още Вълчева и отбелязва, че със съответното писмо от 30 април 2018 година дори не били запознати останалите членове на управата на НХА. \"Ние ясно разбираме какви недостатъци има системата, затова подкрепихме промените в Закона за висшето образование. Ясно разбираме как ректорите се крият зад колективна безотговорност, зад автономия, измислена от тях. Имаме автономия в учебната и научната дейност, но няма финансова автономия. При всички случаи в НХА има злоупотреби\", заявява сидикалистът. Тя заявява, че проблемът на НХА е в счетоводството, неправилното внасяне на средствата по целеполагане, както и ниската компетентност на счетоводителката, която е пенсионер със средно образование. \"Главната счетоводителка Рафаилова няма нито знания, нито компетенция да води счетоводство на висше учебно заведение. Сигнализирали сме за това ректора още от 2016 година\", обявява Вълчева. По думите й на заседанието на Академичния съвет на НХА главната счетоводителка не е могла да даде точни данни за разходването на средствата. За годините на мандата на ректора в оставка през 2016 г. държавата е отделила 4.6 млн. лева. През 2017 г. сумата е нараснала на 4.8 млн. лева, през 2018 г. – на 5.1 млн. лева, 2019 г. – 5.5 млн. лева. А в бюджета за 2020 г., приет от парламента, парите са 6.4 млн. лева. По Закона за висше образование тази държавна субсидия осигурява 70% от разходите за субсидията за издръжка. Останалите 30% студентите внасят на каса в самата академия или по банков път. Тези пари също не са малко – 1.3 млн. лева. \"Неправилното отнасяне на тези вътрешни пари от таксите на студентите в някакво друго перо е докарало некомпетентното действие на главната счетоводителка и тя е насочила тези пари към строежи. А строителството на новия корпус в НХА се прави по друг проект – по програма \"Региони в растеж\", към друго министерство. Това са различни средства\", обяснява Вълчева. Оставка в края на мандата В петък на заседанието на Академичния съвет на НХА ректорът проф. Николай  Драчев обяви, че подава оставка  заради възникналата финансова криза. Това се случва в последния месец от неговия мандат като ректор. НХА е в редовна процедура по избор на нов ректор. До 20 декември 2019 г. се приемат кандидатурите за поста, а на 15 януари 2020 г. ще се проведе избор за нов ректор. До тази дата изпълняващ задълженията на ректор ще е зам.-ректорът по учебната дейност Бойка Доневска. , съобщи самият той в профила си във \"Фейсбук\". \"Би било чудесно да управляваш фалирало предприятие. Настоящият банкрут и мизерия дължим единствено на Министерството на образованието и тенденциозното поведение на неговия министър. Жалко е, когато има колеги готови да подарят нашата автономия срещу обещания за мизерна власт и гаранция за добро самочувствие\", написа Минеков. Той има критична гражданска позиция и е политически активен - преди години беше говорител на \"Движение България на гражданите\" (тогава с лидер Меглена Кунева) и отстояваше позицията, че коалицията Реформаторски блок трябва да бъде единна и да се превърне в алтернатива на властта. През 2016 г. той беше  една от обсъжданите номинации за президентските избори  от името на Реформаторския блок. На местните избори тази година беше за неуспелия кандидат за кмет на София, бившия омбудсман, подкрепена от БСП Мая Манолова. \"Наколенките не са лечително средство, нито хранителни добавки. Необходими са хора със съвест, смелост, морал и гражданско поведение. Училище със 123-годишна история няма да бъде преклонено или унищожено по рищявка на неграмотни и недостойни \"политкоректни\" политически слугини. Ще преживеем и този мрак. \"Естетите\" и \"творците\" на малокултурието ще бъдат презрени и забравени. В името на нашите студенти, наследство, настояще и бъдеще\", пише Минеков.", "date": "2019.12.16", "title": "Общо 22-ма ректори неправомерно си надписвали заплатата"}
{"url": "https://www.dnevnik.bg/sport/2019/12/16/4006172_ludogorec_shte_igrae_s_inter_v_liga_evropa/", "text": "\"Интер\" е съперникът на \"Лудогорец\" на 1/16-финалите в Лига Европа. Италианският тим, който отпадна от Шампионската лига, ще срещне българския първенец през февруари 2020 г. Това ще бъде и дебют за новия треньор на \"Лудогорец\"  Павел Върба , който поема тима от началото на следващата година. Първият мач е в Разград на 20 февруари, а реваншът на \"Сан Сиро\" е седмица по-късно. За четвърти път в историята си \"Лудогорец\" ще играе в елиминациите на Лига Европа. Единственият път, в който тимът от Разград преодоля 1/16-финалите, беше през сезон 2013-14, когато игра осминафинал. През миналия сезон тимът не успя да преодолее групата си. За трети път в 1/16-финалите \"Лудогорец\" ще срещне италиански отбор. През сезон 2013-14 българският първенец отстрани \"Лацио\" след 1:0 в Рим и 3:3 в София на \"Васил Левски\". През сезон 2017-18 \"Милан\" отстрани \"Лудогорец\" след две победи с 1:0 и 3:0. \"Интер\", който в момента води в Серия А, е трикратен носител на Купата на УЕФА, предшественикът на Лига Европа. \"Нерадзурите\" триумфираха в надпреварата през 1990-91, 1993-94 и 1997-98. \"Интер\" е играл пет пъти с български отбори в европейските турнири, като до момента няма загуба – две победи и три равенства. \"Нерадзурите\" срещат ЦСКА три пъти в полуфинални сблъсъци през 1966-67 и два пъти играят с \"Етър\" (1974-75). На българска територия обаче \"Интер\" няма победа, след като гостуванията в София и Велико Търново завършват наравно – 1:1 и 0:0. От началото на сезона \"Интер\" се движи добре в Италия, където дели първата позиция с \"Ювентус\" с равни точки, но по-добра голова разлика. Тимът беше в тежка група в Шампионската лига заедно с \"Барселона\", \"Борусия\" (Дортмунд) и \"Славия\" (Прага). След две загуби от каталунците и една от \"Дортмунд\" \"нерадзурите\" завършиха трети с актив от седем точки. Сред интересните мачове, които жребият за 1/16-финалите отреди, са \"Байер\" (Леверкузен) срещу \"Порто\", \"Олимпиакос\" срещу \"Арсенал\" и \"Брюж\" - \"Манчестър юнайтед\".", "date": "2019.12.16", "title": "\"Лудогорец\" ще играе с \"Интер\" в Лига Европа"}
{"url": "https://www.dnevnik.bg/sviat/2019/12/16/4006339_skopie_i_tirana_da_pregovariat_s_es_dokato_toi_se/", "text": "Промяната в начина, по който Европейският съюз се разширява, не може и не трябва да е спънка пред Северна Македония и Албания и те трябва да започнат преговори най-късно през март 2020 г. дори реформата в правилата вече да е в ход. Това заявяват в неофициален документ от три страници Австрия, Естония, Италия, Латвия, Литва, Малта, Полша, Словения и Чехия. Документът, с който  \"Политико\"  разполага, поставя под въпрос решението на Франция да блокира началото на преговорите на Северна Македония и Албания с Европейския съюз. Президентът Еманюел Макрон настоява, че първо е нужна реформа в процеса на разширяване, а едва след това може да има начало на преговори с още кандидатки (каквито са тези страни), и  тази позиция бе повторена  на Европейския съвет на 17 октомври тази година. В друг, публикуван по-рано, неофициален документ Франция  поиска да не се отварят тематични глави  едновременно (каквато е практиката в момента), а работата по тях да се раздели на седем конкретни етапа. Освен това процесът не трябва да е еднопосочен. Идеите на Париж обаче не се приемат еднозначно. Критиците смятат, че те възпретястват какъвто и да било напредък на кандидатките. Особен проблем ще е върховенството на закона, което е приоритет във френския модел, но е деликатна тема за Западните Балкани заради престъпността и корупцията, отбелязва \"Политико\". Какво предлагат деветте държави Според дипломат, цитиран от изданието, текстът на деветте е \"конструктивен отговор\" на френския документ, който при това \"неутрализира най-опасните елементи на предложението\". Друг дипломат го нарича търсене на компромис, тъй като съдържа съгласие, че е нужна реформа, но и призив Скопие и Тирана да не я чакат и да започнат преговори. В отговор на модела, предложен от Париж, деветте държави смятат, че \"трябва да е възможно да се отварят групи глави паралелно, а не последователно,\" цитира документа \"Политико\". Според изданието  European Western Balkans  този вариант не би изключил групирането на главите (макар предлаганите тук групи да са осем), но би позволил и да се работи по повече от една тема. Освен това решението за начало на преговорите трябва да бъде взето най-късно до март 2020 г., за да е сигурно, че ЕС е способен да удържа на думата си. Страните от Западните Балкани също така трябва да могат да участват в т.нар. Конференция за бъдещето на Европа, предложена от Макрон и германския канцлер Ангела Меркел. Става дума за  процес на основни реформи в ЕС , който трябва да започне догодина. Трябва да се засилят и срещите на Европейския съвет със западнобалкански лидери, и участието на представители на страните в избрани срещи на съвета. Французите обаче, според друг неназован европейски дипломат, все още \"не са казали, че са готови да приемат, че преразглеждането на (правилата за) разширяване и началото на преговорите за членство могат да вървят ръка за ръка\".", "date": "2019.12.16", "title": "Скопие и Тирана да преговарят с ЕС, докато той се реформира, поискаха 9 държави"}
{"url": "https://www.dnevnik.bg/politika/2019/12/16/4006327_vuzmojen_li_e_balans_mejdu_publichno_i_biznes/", "text": "След скандали по предложение на ДПС това лято парламентът отмени забраната за финансиране на политическите партии от бизнеса, за да компенсира намалената държавна субсидия от 11 на 1 лев на глас. След още скандали преди  две седмици субсидията за 2020 г. бе увеличена на 8 лева на глас , но възможността за дарения от юридически лица остана. Според депутати след увеличението на размера на държавната субсидия финансирането от бизнеса или трябва да отпадне напълно, или да бъде ограничено. За запазване на възможността за финансиране на партии от юридически лица, но след редица забрани и ограничения и при положение че се търси баланс, се обединиха някои от политолозите, които участваха днес в кръгла маса по темата, организирана от Софийския университет \"Св. Климент Охридски\" и асоциация \"Прозрачност без граници\". Според Марчин Валецки от Организацията за сигурност и сътрудничество в Европа (ОССЕ) отпадането на забраната за бизнес финансиране на партиите е върнала България години назад. Ограничения за финансиране  Според доц. Добрин Канев от Нов български университет очакванията, че въведената преди време забрана за финансиране на партиите от бизнеса ще задейства, не са се оправдали, тъй като тя е била отслабена. По думите на експерти и при забраната е имало индикации, че партии получават средства от \"обръчи от фирми\". Заради което сегашното положение с разрешените дарения от бизнеса може да остане, но при редица ограничения. В Сметната палата са на мнение, че размерът на финансирането от юридически лица трябва да бъде ограничен. Коалиционният партньор на ГЕРБ \"Обединени патриоти\" също обяви, че ще мисли за законодателна инициатива за таван на частното финансиране на партиите. Според Ваня Нушева от \"Прозрачност без граници\" трябва да се ограничи още кръгът от юридически лица, които могат да даряват. \"Към сегашните ограничения да не се приемат анонимни дарения, както и такива от чужди страни, офшьорки и религиозни институции, да се добавят още - да не се приемат дарения от държавни и общински фирми, от изпълнители на обществени поръчки, фирми, които работят в силно регулирани сектори, както и неправителствени организации\", смята Нушева. И още идеи  Според доц. Даниел Смилов трябва да се търси баланс между публичното и частното финансиране на партиите. Той цитира пример от Германия, където публичното финансиране не надхвърля размера на средствата, които формациите събират от частни източници. Друго предложение е да има ограничения при изразходването на държавното финансиране, като целта е то да е за политики. Експертите се обединиха и около мнението, че въпросът с партийните субсидии трябва да бъде уреден в Закона за политическите партии, а не размерът й да се определя всяка година в бюджета. Така финансирането няма да зависи от изпълнителната власт. ", "date": "2019.12.16", "title": "Възможен (ли) е баланс между публично и бизнес финансиране за партиите: мнения на експерти"}
{"url": "https://www.dnevnik.bg/analizi/2019/12/16/4006379_kakvo_se_sluchva_pod_nosa_ni_che_neshto_mnogo_zamirisa/", "text": "                         Какво се случва под носа ни? Че нещо много замириса. Вносът на боклуци в България расте от няколко години насам, но управляващите в лицето на Изпълнителната агенция по околна среда (ИАОС) са отказали информация на вестник \"Капитал\" кои са превозвачите и вносителите, какъв е видът на отпадъците, както и за мястото и начина на преработването или унищожаването им – тоест дали се изгарят, депонират или рециклират. По същия начин и от Агенция \"Митници\" са отказали информация на разследващия сайт \"Биволъ\", отправил запитване по Закона за достъп до обществена информация (ЗДОИ) кои са фирмите, които през последните пет години са внасяли боклуци от държави извън ЕС. От Агенция \"Митници\" са съобщили, че броят им е 538, но не и кои са тези фирми. Както ИАОС, така и митниците смятат, че обществото не проявява интерес към подобна информация. Изглежда, че изпълнителната власт си е присвоила правото да знае какво е добре и какво не е добре да знае обществото. Сега обаче бе постановено, че запитването на \"Капитал\" трябва да получи отговор. Съдия Вяра Русева от Административен съд - София-град, задължи ИАОС да осигури исканите данни. Нейният аргумент: \"Безспорно вносът на отпадъци е един от факторите, който е в състояние да окаже съществено въздействие върху повечето от компонентите на околната среда\". А фирмите, които го осъществяват, и лицата, които ги движат, показват в чии ръце е този бизнес. До момента е известно, че през 2017 в България са внесени 72 000 тона отпадъци, изгорени само в циментовите заводи, а през 2018 година - 85 000 тона, като 3% от тях вече са за тецовете. Но не тези данни са значими за обществото, а съставът на отпадъците и как се осъществява контролът при унищожаването им. Темата нямаше да влезе в новинарските емисии, ако не бяха задържаните в Италия вагони с 815 тона смесени отпадъци - пластмаса, каучук, опаковки, текстил, гума. Според италианското издание \"Кориере дела сера\" тези отпадъци са били предназначени за България. Но българските министри на вътрешните работи и на екологията се измъкнаха с общи фрази, че ставало дума за \"медийни твърдения\". Според онлайн изданието bluelink.info пътят на италианския боклук към България има дълга история - още от 2013 година, когато 19% от експортирания оттам RDF е влязъл на българска територия. Изданието цитира доклад, според който най-големите пратки боклуци за 2017 година идват от Великобритания и Италия. \"Вносът на отпадъци от страни като Италия предизвиква по-големи опасения относно здравето и безопасността на обществото, тъй като според италиански активисти в борбата срещу мафията процесът по преработване на отпадъци в Италия има тесни връзки с организираната престъпност и често токсични отпадъци биват смесвани с битови отпадъци\", пише в статията. Вместо да увърта, екоминистърът Нено Димов би следвало да разсее всякакви съмнения, че ведомството му не осъществява ефективен контрол върху състава на отпадъците при влизането им в България. Големият въпрос е дали в МОСВ и в митниците се доверяват изцяло на декларираното от вносителите - или се правят и реални насрещни проверки, за да се установи съдържанието на контейнерите. Предвид нивата на корупция, българското общество определено няма голямо доверие в институциите си. И затова не може да е сигурно, че вносният боклук е добре обработен и безопасен. Или че пластмасови отпадъци не се изгарят или изхвърлят в депата, вместо да се рециклират. RDF-отпадъкът, внасян за изгаряне от циментови заводи и тецове, намалява разходите им, тъй като замества въглищата, заради които им се налага да купуват квоти за емисии на парникови газове. А квотите все повече поскъпват. Към момента МОСВ е издало осем разрешителни за горене на RDF - на \"Девня Цимент\", \"Холсим\", \"Златна Панега Цимент\", ТЕЦ \"Бобов дол\", \"Вулкан Цимент\", \"Топлофикация-Сливен\", \"Грийнбърн\" (площадка Разград) и \"Грийнбърн\" (площадка Пещера). И още една подробност: в България действа законова забрана да се внасят количества, надвишаващи 50% от годишния капацитет на инсталацията, в която ще бъдат използвани. Покрай задържаните в Италия вагони стана ясно, че се изнасят боклуци, за които ще става все по-трудно да се намери крайна дестинация. Причината: от септември 2017 година Китай забрани вноса на 24 вида твърди отпадъци, в това число и няколко вида пластмаса. Последваха го и други страни от Югоизточна Азия, а през май т.г. 187 държави се споразумяха рязко да ограничат международната търговия с пластмасов скрап. Така че бизнесът ще търси държави, където контролните органи са с висока \"пропускливост\". И отпадъците, които никой не иска, ще се стоварват именно там. Когато властта мълчи, гражданите са склонни да правят предположения, основани на журналистически разследвания и проверки на екоактивисти. Затова е по-добре властта да отговаря. Иначе бихме могли да допуснем, че в България господства омерта.", "date": "2019.12.16", "title": "Вносът на отпадъци – какво се случва под носа ни"}
{"url": "https://www.dnevnik.bg/bulgaria/2019/12/16/4006376_dvama_sa_zaginali_pri_stroeja_na_hranilishte_za/", "text": "При инцидент тази сутрин на строителната площадка \"Радиана\" са загинали двама строителни работници, а други двама са пострадали, съобщава Държавното предприятие \"Радиоактивни отпадъци\". На площадка \"Радиана\" се изгражда национално хранилище за ниско- и средноактивни радиоактивни отпадъци, създадени на територията на България. Възложител на обекта е Държавно предприятие \"Радиоактивни отпадъци\", а изпълнител на строителните дейности на площадката е Германско-български консорциум \"Национално хранилище за радиоактивни отпадъци\". Строителните дейности се контролират от юридическо лице, упражняващо независим строителен надзор в съответствие със Закона за устройство на територията, се казва в съобщението. Договорът за изграждане на първия етап от Националното хранилище за ниско- и средноактивни радиоактивни отпадъци е подписан през 2016 г., а от 2017 година, когато започват строителни дейности на площадката, отговорността за изпълнението на строителния процес е на строителния консорциум, включително и контрола на достъп до площадката. Ръководството на Държавно предприятие \"Радиоактивни отпадъци\" изказва искрени съболезнования на близките на загиналите.", "date": "2019.12.16", "title": "Двама са загинали при строежа на хранилище за ядрени отпадъци"}
{"url": "https://www.dnevnik.bg/politika/2019/12/16/4006395_alfa_risurch_razlikata_mejdu_gerb_i_bsp_e_35/", "text": "С подкрепата на 21.7% от избирателите ГЕРБ запазва предимство от около три и половина пункта пред БСП, за която биха гласували 18.2% от гражданите. Това показват данните от проучване на \"Алфа Рисърч\", проведено сред 1017 пълнолетни граждани чрез пряко стандартно интервю по домовете в периода от 5 до 12 декември. Лидерът на управляващите Бойко Борисов продължава да е със значимо по-високо доверие (29.6%) от лидера на опозицията Корнелия Нинова (20.8%), сочат данните от проучването. Партия на Слави Трифонов има потенциалната подкрепа на 8.6% от избирателите и конкурира ДПС за третото място, която е подкрепена от 7.8% от запитаните. \"На този етап е трудно да се каже дали заявените симпатии ще се превърнат в реална подкрепа, още повече че профилът на техните привърженици остава все още твърде неясен. За момента по-ясно се открояват т.нар. \"мобилни избиратели\", чийто вот бързо се мобилизира, но и бързо се демобилизира: най-младите до 30-годишна възраст, обезсърчени и разочаровани хора от по-малките населени места\", посочват от \"Алфа Рисърч\". През 2019 г. продължава ерозията в подкрепата за националистическите партии. Тандемът ВМРО-НФСБ има доверието на 5.3%, а \"Атака\" – на 1.4%. Лидерите им също плавно губят обществено влияние - одобрението за Красимир Каракачанов спада от 22.5% до 18.9%, доверието във Валери Симеонов остава на равнище 9.1%, а във Волен Сидеров - 6.4%. Първата изборна година на \"Демократична България\" донесе на обединението мандат в Европейския парламент и добро представяне в пропорционалния вот за общински съветници и районни кметове в София. Цялостната електорална подкрепа за тях укрепва до 5.1%. Предизвикателство обаче продължава бъде слабото присъствие извън столицата, посочват от \"Алфа Рисърч\".", "date": "2019.12.16", "title": "\"Алфа Рисърч\": Разликата между ГЕРБ и БСП е 3.5 пункта"}
{"url": "https://www.dnevnik.bg/bulgaria/2019/12/16/4006401_gotov_e_noviiat_ucheben_korpus_na_hudojestvenata/", "text": "Докато е във финансов колапс, без заплати за преподаватели и служители и ректор в оставка, Националната художествена академия (НХА) се сдоби с нов учебен корпус, съобщи пресцентърът й. Проектът е реализиран с пари от Оперативна програма \"Региони в растеж\" 2014-2020 г., съфинансирана от Европейския съюз чрез Европейския фонд за регионално развитие. Сградата е на разгъната площ от 2158 кв. м, на четири етажа, сутерен и терасовиден етаж. В новия учебен корпус има 3 лекционни зали, компютърна зала, 16 художествени ателиета, библиотека с книгохранилище. Сградата е разположена в източната част на академията, в непосредствена близост до съществуващото северно крило на НХА. \"Изграждането на нова и модерна сграда, както и оборудването ѝ с висококачествени материали ще допринесат за оптимизиране на учебния процес\", се казва в текста. Да се подобрят условията за работа и да се осъвремени техническата база е едно от исканията на недоволни преподаватели и студенти на академията, които  протестираха миналата седмица . Осигурена е достъпна среда за хора в неравностойно положение, се уточнява в текста.      Изпълнението на целия проект е за срок от 35 месеца, а общата стойност на проекта е близо 3 млн. лв., от които 2.55 млн. лв. от Европейския фонд за регионално развитие и близо 450 хил. лв. - национално финансиране. В разгара на скандали Новият учебен корпус е завършен в разгара на  скандал и финансова криза  в академията, където заради липсата на пари над 200 учители и персонал втори месец са без заплати, а ректорът Николай Драчев  подаде оставка . Проблемът на НХА е в счетоводството, неправилното внасяне на средствата по целеполагане, както и ниската компетентност на счетоводителката, която е пенсионер със средно образование, обяви в интервю за БГНЕС председателят на синдикат \"Висше образование и наука\" към КНСБ Лиляна Вълчева. По думите й главната счетоводителка е насочвала пари от бюджета на учебното заведение и от таксите на студентите в строежа на новия корпус. \"А строителството на новия корпус в НХА се прави по друг проект – по програма \"Региони в растеж\", към друго министерство. Това са различни средства\", обяснява Вълчева. Тя подчертава, че Министерство на образованието и науката е обезпечило средствата за обучение, за учебен процес, за наука, за стипендии на студентите. \"Не може парите от стипендии на студентите и тези, предназначение за работни заплати, осигуровки и трудови възнаграждения на преподавателите да се пипат по никакъв начин. Те са целеви. Тук е голямата грешка на счетоводителката и съответно липсата на контрол от ректора и от финансовия контрольор в академията\", заяви тя.      Синдикатът е подал сигнал и към Инспекцията по труда и до министър Красимир Вълчев, защото освен липсата от 840 хиляди лева има разминаване и в парите за трудови възнаграждения в размер на около 600 хиляди лева, съобщава още Лиляна Вълчева. Тя уточнява, че 600 хиляди лева тази година са дадени за увеличение на заплатите. \"Държавата дава пари да си увеличиш заплатите, а ти ги харчиш за строителство по някакъв проект, по друга програма, от друго министерство\", възмущава се Вълчева.", "date": "2019.12.16", "title": "Докато е във финансов колапс, художествената академия се сдоби с нов корпус"}
{"url": "https://www.dnevnik.bg/bulgaria/2019/12/16/4006397_konflikt_s_upravliavashtite_vloshava_imidja_na/", "text": "Въпреки появата на поредните пробойни в политиката на управление в България в края на годината управляващите си връщат част от доверието на обществото. Това успява да направи и лидерът на ГЕРБ и премиер Бойко Борисов. На фона на нерешените проблеми силна продължава да бъде фигурата на държавния глава, но той губи част от имиджа си в очите на гласоподователите заради конфликтите с изпълнителната власт. В очите на обществото бившият вече главен прокурор Сотир Цацаров остава непроменен, а работата на съда за пръв път получава подобрение в оценката. Това показват данните от регулярния мониторинг на обществените нагласи на \"Алфа Рисърч\", оповестени днес. Изследването показва, че 2019 г. завършва с няколко негативи за управляващите - пробойни в имиджа, недоволство и протести в сфери, в които от години се трупат проблеми, изострена критичност към предложения в социалната система и здравеопазването, засягащи интересите на широки групи. Същевременно липсват силно лидерство и убедителни решения в най-проблемните сфери. В това време има разминаване между декларации и реално поведение на опозицията по теми, в които би могла да покаже реални алтернативи. И тъй като не го прави, това не й позволява да оползотвори тези негативи, нито електорално, нито рейтингово. извън изпълнителната власт продължава да бъде президентът Румен Радев, показват данните. За втори път обаче след изразеното от него  несъгласие с покупката на самолетите F-16 в края на миналата година  личният му рейтинг пада под 50 на сто (48% одобрение срещу 15% неодобрение). Според \"Алфа Рисърч\" това може да се дължи на две основни причини – липсата на категорична и лидираща позиция във външната политика, където президентът по принцип има силна роля, и, второ, изострянето на конфронтацията с изпълнителната власт, което не се толерира от общественото мнение. То очаква от държавния глава аргументиран дебат по стратегически въпроси, а не съображения по текущата конюнктура. Правителството след месеци на негативен тренд в оценките възвръща в края на годината част от загубените позиции. Положителните мнения нарастват от 13% в началото до 19 на сто в края на годината, а отрицателните спадат с десет пункта – от 51% до 41%. към себе си и личният му рейтинг в края на 2019-а е 30% одобрение срещу 39% неодобрение. Сред членовете на кабинета за пореден път най-одобрявани са вицепремиерът Томислав Дончев (индекс от 25.8), Красен Кралев (индекс 10.1), Екатерина Захариева (индекс 7.9), Красимир Вълчев (индекс 6.3). За първи път от години позитивен тренд е налице и в оценките за вътрешен министър - Младен Маринов достига индекс от 4.8, а полицията, с 29% одобрение, е една от малкото институции с позитивен тренд през 2019-а. Към нея обаче определено продължава да има по-високи очаквания от показаните досега резултати. На обратния полюс е оценката за министъра на правосъдието Данаил Кирилов (индекс -26.1), на здравеопазването Кирил Ананиев (индекс -17.9), вицепремиера Марияна Николова (индекс -14.1), както и за бившия вече социален министър. Социална политика, здравеопазване, правосъдие са традиционно критикувани направления в дейността на правителството. Повтарящите се и задълбочаващи се проблеми, пораждащи както недоволство сред работещите в тях, така и неудовлетвореност сред гражданите, показват, че само увеличаване на парите в тези направления не е в състояние да ги реши. По-съществена динамика в края на годината е налице в оценките за работата на министъра на отбраната Красимир Каракачанов (спад в индекса за дейността му от +1.3 до -3.1 пункта), на финансите Владислав Горанов (спад в индекса от -5.6 до -6.8) и на околната среда Нено Димов (спад в индекса от -7.6 до -12.1). И тримата бележат негативен тренд вследствие от конкретни казуси като  предложението за първите дни болнични  и  водния режим  в някои части на страната. от обществото институция с одобрение от 10% и неодобрение от 51%. Председателят й Цвета Караянчева се ползва с по-висок личен рейтинг (21%). Дебатите, съпровождащи избора на нов главен прокурор и отделни съдебни решения, привлякоха активно обществено внимание и насочиха светлината към дълбокия разлом между отделните институции в правосъдната система, като общественото мнение започна да възвръща част от доверието си към съда, показва мониторингът. За първи път от седем години оценката за работата на съда регистрира положителна промяна и ръст в одобрението през последните дванадесет месеца от обичайните 11% до 19%. В края на мандата оценките за работата на главния прокурор Сотир Цацаров се запазват в установените през последните месеци граници: 12% положителни срещу 45% отрицателни оценки.", "date": "2019.12.16", "title": "Конфликт с управляващите влошава имиджа на президента, сочат данни на \"Алфа Рисърч\""}
{"url": "https://www.dnevnik.bg/zelen/2019/12/16/4006348_bulgariia_harchi_milioni_za_nenauchni_nabljudeniia/", "text": "България харчи милиони за некачествено наблюдение на дивата природа, което впоследствие се представя под формата на различни доклади пред Европейската комисия, предупредиха природозащитници от инициативата \"Зелени закони\" и коалицията \"За да остане природа в България\". Те изпратиха сигнал до премиера Бойко Борисов и министъра на околната среда Нено Димов за наблюдението на състоянията на видовете и местообитанията. България е задължена да наблюдава състоянието на видовете и местообитанията, защитени от две природозащитни директиви на Европейския съюз, и да го докладва на всеки шест години към Европейската агенция по околна среда. Резултатите служат за определяне на мерките, необходими за постигане на благоприятно състояние за проблемните видове и местообитания. На тяхна база се разпределя и съответното финансиране, така че да бъдат защитени конкретните видове и местата, които обитават. Вече са извършени две докладвания – през 2013 г. и през 2019 г. Още преди година \"Дневник\" писа за  начина, по който се извършват проучвания на терен  на обща стойност 18 млн. лева, които са залегнали в доклада от 2019 г., извършвани от консорциума ДЗЗД ЕНВИМОН и \"Дикон груп\". Тогава екоминистерството така и не отговори на писмени въпроси от редакцията по темата. Преди дни стана известно, че  ЕК проверява информация от журналистическо разследване  на Валя Ахчиева за доклада, според който вълците в България са толкова, колкото и през 2013 г., но се очаква да изчезнат, без обосновка на това твърдение. Малко по-рано и Асоциацията на организациите на българските работодатели (АОРБ) сигнализираха премиера и други институции, че в този доклад са необходими корекции. Сега природозащитниците припомнят, че от години предупреждават за проблема, но до момента държавата не се вслушва. \"Проблемите се дължат на грешния подход Министерството на околната среда да сключва договори с едни и същи фирми, вместо да използва капацитета на българската академична общност и експертите в областта\", казват те. Организациите настояват двата договора да бъдат прекратени поради неспазване на заданието и държавата да възложи повторно проучване на БАН с последващ нов доклад в рамките на година-година и половина. Според тях резултатите от докладванията следва да бъдат подложени на обществени обсъждания на национално ниво. \"Най-логично би било тези наблюдения да се възложат на съответните научни институти към БАН, както и на екипи от учени и експерти от висшите учебни заведения\", посочват природозащитниците. Те казват, че ЕС отпуска средства за опазването на българската природа, но вместо да се възползва от възможността, екоминистерството сключва договори с едни и същи фирми и пренебрегва научния потенциал, а поради липсата на теренни проучвания няма гаранции за обективността на оценките. Оттам добавят, че при първото докладване на България, от 2013 г., са проведени мащабни проучвания на терен, но впоследствие самите оценки не са стъпвали на резултатите от тях, изготвени са на тъмно и не са били обективни, а \"бяха завишени под политическо въздействие\". В резултат информацията в тях сериозно се разминава с научните данни. Например видове като мечка и дива коза, които са със статут на застрашени видове според Червената книга на България, са оценени в \"благоприятно\" природозащитно състояние. При второто докладване през 2019 г. пък полеви изследвания липсваха изобщо, казват природозащитниците. Освен до премиера и екоминистерството, сигналът на коалицията \"За да остане природа в България\" е изпратен и до еврокомисаря по околната среда, до Европейския парламент и до българската прокуратура.", "date": "2019.12.16", "title": "България харчи милиони за ненаучни наблюдения, предупредиха природозащитници"}
{"url": "https://www.dnevnik.bg/bulgaria/2019/12/16/4006414_sudut_otmeni_chastichno_zaporite_vurhu_smetkite_na/", "text": "Апелативният специализиран съд отмени частично запорите върху банковите сметки на подсъдимите за подкуп Десислава Иванчева и Петко Дюлгеров, след като на предишното заседание беше отменен частично запорът и на Биляна Петрова. Разрешението за теглене на суми от сметките е до размера на минималната работна заплата от 560 лв. за всеки месец, но занапред, считано от влизане в сила на днешното определение на съда, и не се отнася за минал период. На Петко Дюлгеров съдът разреши и еднократно теглене на 8 хил. лв. за операция на очите. Отстранената кметица на район \"Младост\" Иванчева и заместничката й Петрова бяха осъдени на първа инстанция съответно на 20 и 15 години затвор по обвинение за подкуп от строителния предприемач Алексндър Ваклин, а Петко Дюлгеров като посредник получи 12 години. Случаят нашумя още с арестуването на двете жени, което бе ръководено от тогавашния шеф на специализираната прокуратура Иван Гешев, вече главен прокурор, и предавано на живо по телевизиите. Съдът обаче не освободи запорите върху имущество на Иванчева, сред които шест автомобила, за които тя каза днес, че не са нейни лични, а на други лица и фирми. Съдът назначи днес и съдебномедицинска експертиза на Биляна Петрова, която да бъде извършена в болница \"Лозенец\". Тя представи епикриза за тежък проблем със слуха след оперативна намеса. Вещите лица трябва да установят дали е годна да участва пълноценно в процеса, тъй като в момента има затруднения да чува ясно. Съдът предостави на страните да се запознаят с получената втора графологична експертиза по искане на прокуратурата, която трябваше да установи чий е чуждият почерк в личното тефтерче на Десислава Иванчева. Според неофициална информация графолозите стигнали до извод, че почеркът бил на подсъдимия Дюлгеров, който е обвинен като посредник в искането на подкупа. При първата експертиза е било изследвано изписването на буквите и заключението беше, че в тефтера има и почерк, различен от този на Иванчева, но не беше установено на кого е. При новата експертиза графолозите са изследвали с цифрите и така стигнали до заключението. Адвокатите отказаха коментар, докато не се запознаят с експертизата. Заседанието продължава с разглеждане на искането на Дюлгеров за промяна на мярката му за неотклонение в по-лека. И тримата подсъдими са под домашен арест.", "date": "2019.12.16", "title": "Съдът отмени частично запорите върху сметките на Иванчева и Дюлгеров"}
{"url": "https://www.dnevnik.bg/sport/2019/12/16/4006450_svetovniiat_shampion_v_shahmata_oglavi_virtualnata/", "text": "Световният шампион в шаха Магнус Карлсен е временният водач във виртуалната игра на Висшата лига. Норвежецът излезе начело след мачовете през уикенда, като най-вероятно ще бъде изместен от върха преди последния мач от 17-я кръг между \"Кристъл палас\" и \"Брайтън\". Карлсен събра 1152  точки и добави към постиженията в описанието си в \"Туитър\", че временно оглавява играта. \"В шаха знаеш кога си се справил добре или зле, но трудно приемам поздравления за представянето си във фентъзито (виртуалната игра), когато просто съм изкарал късмет\", казва Карлсен. Във виртуалната игра на Висшата (Fantasy Premier League) участват близо 7.2 милиона души. Тя позволява на любителите на футбола да влязат в ролята на мениджъри, като в началото на всеки сезон имат 100 милиона паунда, за да сформират отбор от 15 души. На старта на сезона футболистите бяха оценени от 4 до 12.5 милиона, като цената им варира в зависимост от броя на съставите, в които присъстват. Всеки кръг мениджърите избират система на игра, 11 титуляри и 4 резерви. Играчите във виртуалната игра получават точки спрямо реалното си представяне във Висшата лига, като са награждавани за голове, асистенции, \"сухи\" мрежи, спасявания, бонус точки и др.", "date": "2019.12.16", "title": "Световният шампион в шаха оглави виртуалната игра на Висшата лига"}
{"url": "https://www.dnevnik.bg/bulgaria/2019/12/16/4006518_ravnosmetkata_na_bulgarite_bogatite_-_po-malko/", "text": "Двойно повече българи (33%) оценяват изминалата година като по-добра за тях, отколкото тези, за които тя е била по-лоша (14%), с което продължава позитивната тенденция, характерна за последните пет години за личната равносметка на българите за 2019 година. Това отбелязват данните от регулярния мониторинг на обществените нагласи на социологическата агенция \"Алфа Рисърч\", проведено сред 1017 пълнолетни граждани чрез пряко стандартно интервю по домовете в периода от 5 до 12 декември. Най-значим е делът (53%) на хората, които не виждат промяна в собствения си живот и възможности – нито за добро, нито за лошо. Въпреки разтварящата се ножица между позитивни и негативни оценки е налице известен спад както в едните, така и в другите. На положителните – от 35 на 33 на сто, на отрицателните – от 19 на 14 на сто. Анализът сочи, че оптимизмът намалява основно сред по-високостатусните групи, а песимизмът – сред по-нискостатусните. Накратко, по-богатите и по-младите са станали по-малко щастливи, а по-възрастните и по-бедните – по-малко нещастни, отбелязват изследователите. Най-значим спад е налице във възрастовата група на 55-60-годишните, на които предстои преминаването в пенсия с всички произтичащи от това промени в индивидуалния стандарт. Оценките за икономическото състояние на страната се вписват в същата логика – бавно подобрение (до 18%), но негативните (28%), както и неутралните (54%) продължават значително доминират. Личните прогнози за 2020 г. продължават да бъдат подчертано оптимистични – 55% очакват лично за тях тя да бъде по-добра срещу едва 9%, които я виждат в по-лоша светлина. Равносметката на 2019 г. След десетилетия на политическо ангажиране и разочарования българинът не само се дистанцира все повече от партиите, но и затвърждава скептицизма си към големите обществени проекти, като се затваря все повече в личния живот. Общо 93%, или с 12% повече от 2018 г., казват, че чувстват подкрепата на семейството и близките си. 68% спрямо 61% през миналия декември се стремят да отделят повече време за себе си и семейството си и по-малко да се ангажират в професионалния и обществения живот. Сред работещите осем от всеки десет е доволен от мястото, където работи. На другия край на скалата са инвестициите в образователно-професионалния и обществения живот. Едва 26% спрямо 27% през 2018 са повишили образованието, квалификацията си или са придобили нови умения. 16%, с 4% повече от 2018, но все така в дъното на приоритетите, е участието в гражданска инициатива, кауза или протест. Демотивиращите резултати от гражданския натиск за промяна в принципите и качеството на управление намират отражение и тук, като едва 12% твърдят, че на сегашния етап от живота им по-доброто управление на страната и постигането на повече справедливост са лични приоритети за тях. Изследователите очакват през 2020 г. засилен граждански натиск именно по отношение на проблеми и казуси в локалната среда, където живеят хората. Като събития с най-значимо въздействие българите посочват местните избори (38%) и хакерската атака срещу НАП (23%). Брекзит, както и изборите за Европейски парламент, са задържали вниманието на между 12 и 16 на сто от пълнолетните граждани. Действията на управляващите в различни сфери с по-пряк или дългосрочен ефект върху обществото, като изграждането на интерконектора с Гърция, опитите за рестарт на проекта АЕЦ \"Белене\", решението за закупуване на самолетите F-16, се оценяват в момента като значими от 12 до 17% от анкетираните.", "date": "2019.12.16", "title": "Равносметката на българите: Богатите - по-малко щастливи, бедните - по-малко нещастни"}
{"url": "https://www.dnevnik.bg/sviat/2019/12/16/4006520_gorskite_pojari_v_avstraliia_-_kak_oguniat_poglushta/", "text": "Австралийски огнеборци успяха да заснемат \"върхов бегъл\" - горски пожар, при който горят короните на дърветата. Огънят се разпространява от корона на корона с голяма скорост, като издава напред големи огнени езици. Последните седмици не са никак леки за пожарникарите в Австралия. Стотици горски пожари пламнаха на различни места в страната, а заради бушуващите пламъци, преди седмица въздухът над Сидни придоби оранжев цвят. ", "date": "2019.12.16", "title": "Горските пожари в Австралия - как огънят поглъща дърветата за минути"}
{"url": "https://www.dnevnik.bg/sport/2019/12/16/4006487_roman_prohazka_ludogorec_shte_postigne_golemi_neshta_s/", "text": "Павел Върба със сигурност ще постигне успехи с \"Лудогорец\". Такова мнение изрази  Роман Прохазка , който познава много както добре чешкия специалист,  подписал с тима от Разград , така и българския футбол. \"Дневник\" се свърза с Прохазка, който в момента играе за \"Виктория\" (Пилзен) и работи с Върба в продължение на година и половина. Именно чешкият треньор  привлече играча през лятото на 2018 г. , когато изтече договорът му с \"Левски\". \"Не се изненадан от интереса на \"Лудогорец\" към Павел Върба, защото той е един много добър треньор, резултатите, които е постигнал, говорят сами за него. Да си три пъти шампион и два пъти да класираш тима си в Шампионската лига е голямо постижение\", каза Прохазка пред \"Дневник\". По думите му чешкият специалист обича да дава свобода на своите футболисти, като се съобразява със силните страни на всеки от тях. \"Със сигурност и дисциплината трябва да бъде на високо ниво.\" \"Изключително съм доволен, че имах шанс да работя с треньор като Върба, защото той наистина е много добър. Убеден съм, че ще постигне големи неща с \"Лудогорец\", не се съмнявам в успехите, които предстоят. Усещам, че той има какво да даде на този отбор\", добави Прохазка.      Единственият проблем пред чешкия специалист може да бъде голямата разлика между \"Лудогорец\" и \"Виктория\". В досегашния му отбор се залага основно на чешки и словашки футболисти, с много малък брой чужденци. \"Това е голямата разлика между двата отбора, но общото е, че и тук във \"Виктория\" сме събрани по-опитни играчи. Върба не обича да прави много промени и ако вярва на играчите, които има, ги използва докрай, така че може и да не прави много трансфери в Разград\", каза още бившият футболист на \"Левски\". Прохазка игра за \"Левски\" между 2012 и 2018 г., като се превърна в чужденеца с най-много мачове за сините. Словакът има договор с \"Виктория\" до лятото на 2021 г.", "date": "2019.12.16", "title": "Роман Прохазка: \"Лудогорец\" ще постигне големи неща с Павел Върба"}
{"url": "https://www.dnevnik.bg/biznes/2019/12/16/4006507_lipsata_na_rabotna_ruka_i_na_elektronno_pravitelstvo/", "text": "Леко се подобрява оценката на фирмите за бизнес климата в България, а самооценката за състоянието на предприятията е \"слаб растеж, но по-скоро застой\". Това показва традиционната анкета, която Българската стопанска камара провежда сред членовете си. Проучването отчита известен песимизъм за 2020 г., който в голяма степен се дължи на неудовлетвореност от работата на институциите, притеснения за ръст на цените, данъчна и регулаторна тежест, както и дефицит на качествена работна ръка. Сериозни притеснения будят забавянето на глобалния растеж и очертаващата се нова икономическа криза, както и \"позеленяването\" на Европейския парламент, предполагащо нова доза регулации в областта на околната среда. За поредна година сред ключовите приоритети на фирмите е именно работната сила, която е проблем и в количествено, и в качествено отношение. Най-голямо търсене има за тесни специалисти и изпълнителския състав, а в по-малка степен - за административен и помощен персонал. Проблем е попълването и на мениджърските позиции. Преобладаващата част от работодателите изразяват готовност да инвестират в обучение на персонала и в увеличение на трудовите възнаграждения, но на база постигнати задоволителни нива на умения и компетенции. В коментарите, които участниците в анкетата са оставили, след като са отговорили на конкретните въпроси, преобладаващата част са свързани с неудовлетвореност от работата на администрацията и липсата на електронно правителство. Друг водещ проблем са промените в Наредба Н-18 (за касовите апарати) и неяснотите по отношение на тяхното прилагане, особено с оглед наближаващия краен срок за влизане на промените в сила (31 януари 2020 г.). Сред проблемните сфери е и липсата на качествено професионално образование, както и необходимостта от по-тясна връзка между образованието и бизнеса. Проучването е проведено в периода 10 ноември – 10 декември 2019 г. и обединява отговорите на 792 мениджъри на фирми. 81% от анкетираните предприятия са микро- и малки (с до 50 заети), 11% са средни (с 50 до 250 заети), а 8% са големи (с над 250 заети). 51.5% от участниците в анкетата представляват предприятия от сектор \"Услуги\", 12.9% - от \"Преработваща промишленост, 27.7% - от сектор \"Търговия\", 6.1% от сектор \"Строителство\", 1.5% - \"Селско стопанство\", и 0.4% - \"Добивна промишленост\". 29% от анкетираните предприятия оперират в Югозападния регион за планиране, 37% - в Североизточния, 14% - в Северен централен, 10% - в Южен централен, 6% - в Северозападния, 4% - в Югоизточния.", "date": "2019.12.16", "title": "Липсата на работна ръка и на електронно правителство трови бизнеса"}
