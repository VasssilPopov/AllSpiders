{"url": "https://www.dnevnik.bg/sport/2018/12/13/3361852_ludogorec_napusna_liga_evropa_sled_chetvurto_poredno/", "text": "Лудогорец\" се сбогува с Лига Европа след 1:1 и остана без победа в тазгодишното си участие в турнира. Българският шампион записа четвърто поредно реми, въпреки че беше по-добрия тим на терена и създаде по-чистите положения. \"Цюрих\" поведе в Разград с попадение на Стивън Оди в 21-ата минута при грешка на българската защите. В добавеното време на първата част Якуб Шверчок възстанови равенството. Българският шампион завършва участието си в турнира с актив от четири точки след четири равенства и две загуби. \"Лудогорец\" започна с две поредни поражения, след което четири пъти поред завърши наравно. Съставът е последен в група А, с точка по-малко от кипърския АЕК (Ларнака). В другия мач от групата \"Байер\" (Леверкузен) победи кипърците с 5:1 и си осигури първото място в крайното класиране с 13 точки. \"Цюрих\" също ще играе на 1/16-финалите, след като завърши с десет точки. Треньорът на шампионите Антони Здравков избра постройка както и в предишния мач с \"Байер\", залагайки на трима централни защитници. Той направи четири промени, като Марселиньо, Натанаел, Хорхе Броун и Антон Недялков започнаха вместо наказания Козмин Моци, Лукас Саша, Жоао Пауло и Ренан. Още в първите секунди си пролича, че и двата тима ще бъдат много агресивни. Не беше изтекла и една минута, когато Диксън влезе много грубо в краката на Натанаел и получи жълт картон. \"Лудогорец\" също не отстъпваше в единоборствата и до 18-ата минута с картони бяха Горалски и Форстър. Началните минути бяха по-добри за българския тим, който с лекота създаде няколко положения пред швейцарската врата. Въпреки че имаха сериозно предимство футболистите на \"Лудогорец\" допуснаха гол в мрежата си в 21-ата минута. Косоварят Кололи центрира от пряк свободен удар, а Стивън Оди засече топката с глава от границата на вратарското поле – 0:1. След попадението \"Лудогорец\" продължи да бъде много активен и да притиска съперника си. В 32-ата минута футболистите на Антони Здравков бяха близо до изравняване. Изстрел на Натанаел от пряк свободен удар обаче срещна гредата. Все пак в добавеното време на първата част \"Лудогорец\" стигна до гол. Негов автор стана Якуб Шверчок, който се възползва от грешка в защитата на \"Цюрих\" и лошо изчистване. След почивката темпото на игра вече не беше толкова високо, като до голяма степен влияние върху това оказаха и все по-ниските температури в Разград. Острите влизания продължиха, като това накъсваше и действията на терена. \"Лудогорец\" играеше с постепенни атаки, но рядко българските играчи стигаха близо до вратата на госите. В заключителните 30 минути шампионите заиграха по-активно и притиснаха гостите. В основата на два добри шанса за тима беше Светослав Дяков, но неговите удари преминаха над вратата. До края на мача Здравков направи всичко възможно, за да промени неговия развой. Той пусна на терена офанзивните си опции Кладуиу Кешеру и Димо Бакалов, но и те не донесоха нужния ефект. Най-доброто положение се откри именно пред румънеца, но неговият удар беше избит в корнер от вратаря на \"Цюрих\" Ванинс.", "date": "2018.12.13", "title": "\"Лудогорец\" остана без победа и след последния си мач в Лига Европа"}
{"url": "https://www.dnevnik.bg/zdrave/2018/12/13/3361724_parlamentarnata_zdravna_kovisiia_ne_prie_reshenieto_za/", "text": "С 11 гласа \"за\", без против и с 11 \"въздържал се\"  парламентарната здравна комисия не прие решението болница \"Лозенец\" да спре  да е към Министерския съвет и да може да бъде преструктурирана с решение на правителството. Така депутатите от комисията не подкрепиха първата крачка към изпълнение на идеята болницата да се превърне в първата национална многопрофилна педиатрична болница в България. Здравният министър Кирил Ананиев каза в края на заседанието, че не е очаквал такъв резултат. А председателят на здравната комисия Даниела Дариткова от ГЕРБ отбеляза, че въпросът, залегнал в изменението на закона за лечебните заведения, ще бъде поставен отново в пленарната зала, където законопроектът ще трябва да бъде гласуван отново от всички народни представители. Преди това се очаква да се събере коалиционният съвет на управляващите и ГЕРБ да се опита да получи подкрепа от партньорите си от \"Обединени патриоти\", които днес гласуваха също с \"въздържал се\" и отбелязаха, че подобен важен въпрос не е обсъден с тях на съвет. Всички изказали се днес отбелязаха, че подкрепят идеята за създаване на педиатрична болница в България, че създаването й е закъсняло и е остро необходимо. Но всички извън ГЕРБ коментираха, че здравният министър Кирил Ананиев с финансови разчети и визия стъпка по стъпка за това как ще стане трансформацията. Поискаха да не се прави първата крачка, преди да са ясни всички останали. И повече подробности от здравния министър за финансовото обезпечаване за това как ще се процедира с лекарите, които не са педиатри, с това дали и колко ще са необходимите допълнителни легла и апаратура, както и всички останали последствия от преструктурирането. Попитаха защо трябва да се закрива нещо работещо, за да се изгради педиатричната болница. Както опозицията, така и партньорите на ГЕРБ от \"Обединени патриоти\" поискаха отлагане на дебатите и взимането на решения, преди да се представи този ясен и конкретен план. Кирил Ананиев увери залата, че има анализ, обсъждания и яснота за стъпките. \"Те са но не мога да говоря в момента, имаме готовност, имаме структура на болницата, имаме ясното знание за нужния персонал, апаратура, техника. Ще го споделим с вас, но сега не съм оторизиран за това\", каза само Ананиев. И даде да се разбере, че чака решението на парламента и оторизация от правителството, за да може да даде подробности за визията си. С половин уста и с недомлъвки Ананиев намекна за лошото финансово състояние на болница \"Лозенец\", за която оповести наскоро,  че е с натрупани 30 млн. лв. дългове и че ще има одит от финансовата инспекция . и за Медицинския факултет на Софийския университет, и за работещите там, и за персонала, за студентите, да бъде късно за взимане на решения за тях. Ако ме разбирате, ме разберете. Ако не, после друг ще носи отговорност за това, което се случва\", заяви в края на дискусиите здравният министър. В началото на обсъждането на въпроса Ананиев отново увери, че няма да има проблем  за Медицинския факултет на Софийския университет , акредитацията му, дипломите на студентите и преподавателите. Посочи, че няма пречка един човек да преподава на студенти от два университета или студенти от Софийския университет да посещават други бази, където да учат. Ананиев заяви пред депутатите, че има предвидени финансови средства за преобразуването както по норвежкия финансов механизъм, така и с бюджета. Първоначално взеха думата неправителствените организации, представители на пациенти, лекари, на Софийския университет, на който болница \"Лозенец\" е университетска и корпус за обучение на студентите от Медицинския факултет. Председателят на Националната пациентска организация Станимир Хасърджиев заяви, че България е закъсняла с откриването на такава болница. \"Но дали закриването на болница \"Лозенец\" е най-доброто\", попита той и постави въпроса за техниката, апаратурата, капацитета и специалистите. Ректорът на Софийския университет \"Св. Климен Охридски\" Анастас Герджиков отбеляза, че не е бил запознат с промените, преди те да бъдат обявени публично. \"Никой не е против да има детска болница, но попита и той. Заяви, че въпреки уверенията на здравния министър има сериозни опасения за бъдещето на Медицинския факултет. По негови информации след закриването на болницата около 20-30 на сто от лекарите, които в момента преподават на студентите, ще поискат да останат и да преподават. \"Няма практически начин да се запази академичният състав\", смята Герджиков. \"Сега ще се прави обсъждане, но се иска преди това обсъждане да се направи първата крачка. Какво пречеше да има обсъждане преди това, да се изясни кои ще са болниците, където ще се учат студентите, къде ще отиде академичният състав, апаратурата, базата. Просто нямаме визията\", заяви Герджиков пред депутатите. Председателят на парламентарната здравна комисия Даниела Дариткова от ГЕРБ отбеляза, че промените предлагат само болница \"Лозенец\" да отпадне като лечебно заведение към Министерския съвет и ще даде възможност с решение на правителството тя да бъде преструктурирана. Отбеляза, че е изненадана от факта, че за 200-те легла на болницата има 900 човека персонал. От опозицията също поискаха повече конкретика и ясен план от здравния министър и поискаха отлагане на темата. Не подкрепиха и действията на Софийския университет, които заплашиха с протести заради промяната. Но и отбелязаха, че няма необходимата яснота за една такава крачка. Партньорите на ГЕРБ от и преди да ги получат на коалиционен съвет, няма да подкрепят промяната.", "date": "2018.12.13", "title": "Парламентарната здравна комисия не прие идеята за трансформацията на болница \"Лозенец\" (допълнена)"}
{"url": "https://www.dnevnik.bg/sport/2018/12/13/3361701_dogovorut_na_kubrat_pulev_s_top_rank_e_za_tri_macha_na/", "text": "Кубрат Пулев ще изиграе три мача през 2019 г. Миналата седмица  той подписа договор с американската компания \"Топ ранк\" . В споразумението са заложени минимум три срещи на година, като 37-годишният българин ще се боксира приоритетно в САЩ. Следващият двубой на официалния претендент за световната титла на IBF ще е  през март в Лас Вегас или Ню Йорк.  С екипа му очакват международната федерация да реши кога ще има мач с Антъни Джошуа - през 2019 г. или през 2020 г. \"С IBF говорихме да не е като миналата година, когато всякакви противници се отказваха, a аз чаках и не играх година и половина. Tа накрая  (Хюи) Фюри  едва се нави да дойде\", заяви Пулев при завръщането си от САЩ. \"Може още догодина да се изправя срещу Джошуа. Това зависи от тях. Аз съм готов. Зареден съм с много енергия, с много позитивизъм, с много настроение, така че ще мачкаме. Оттук нататък ще мачкаме много здраво\", допълни той. Пулев заяви, че не мисли само за Джошуа. \"Ще трябва да се изправя и срещу други противници, които не са никак за подценяване и които трябва да победя. Очаквам те да ме обогатят допълнително и да мачкаме за България където и да е по света.\" \"Когато човек има желание, има мечти и когато ги следва, и вселената му съдейства. Няма нищо невъзможно. Наистина смятам, че мога да стана световен шампион и мога да победя както Джошуа, така и всеки един от тежката категория. Мога и да загубя, но мога и да победя\", каза още българският боксьор. Пулев не пожела да разкрие финансовите параметри на  договора с Боб Аръм , но по думите му \"парите са много сериозни\". \"Не е като в България и Германия. Очаквам (с новия промотър) директно да излетим нагоре, защото е крайно време да има по-сериозно развитие.\" Той заяви, че ще направи всичко възможно да има и мачове на българска земя. Последните му три двубоя бяха в зала \"Арена Армеец\" - срещу Самюел Питър, Кевин Джонсън и Хюи Фюри. Наскоро  той заговори и за срещи извън София. \"Ще се боксирам приоритетно в САЩ и приоритетно в България. Много хора и фенове говорят и пишат: \"Дадоха ти пари и ти избяга в САЩ.\" Пълни глупости. Това не отговаря на истината. Знаете, че винаги съм настоявал да правим мачове тук заради българската публика и заради българите. Парите не играят роля. Ще направя необходимото, за да има мач в България.\" \"Аз от такива мачове не печеля. Пишеха разни жълти вестници, че съм взел милион (от последния мач). Дори 10% от този милион не съм взел. От България специално почти никаква печалба. Но въпреки всичко гарантирам, че ще има мачове тук\", каза Пулев. Пулев ще тренира и ще се подготвя в Лас Вегас заедно със своя брат Тервел. \"Заминавам в началото на януари. Брат ми ще отиде преди това - на 15 декември, защото може би ще има мач по-рано. Ще се готвим в залата на \"Топ ранк\" във Вегас, която е топ зала. Осигурили са ни достъп до всичките им зали - в който щат искаме, там да тренираме.\" Той ще продължи да се подготвя с германския треньор Ули Вегнер. \"Ще видим как точно ще напаснем нещата. Говорили сме. Той е ок да пътува до САЩ. И той почти е напуснал \"Зауерланд\" и е свободен да работим и да правим големи неща\", каза още Пулев. Отделно ще има и американски треньор, който ще работи с него и Тервел Пулев.", "date": "2018.12.13", "title": "Договорът на Кубрат Пулев с \"Топ ранк\" е за три мача на година"}
{"url": "https://www.dnevnik.bg/sviat/2018/12/13/3361291_zashto_orujieto_s-400_stana_eksportniiat_shlager_na/", "text": "Индия вече сключи сделка за покупката на С-400, Китай получи първите комплекси от системата още през януари тази година, а Турция очаква поръчаната от нея пратка през идната година. Интерес проявяват също Саудитска Арабия, Катар, Ирак и Алжир, съобщава германският вестник \"Ди велт\" и пита: Защо това руско оръжие е толкова популярно? Експортният шлагер на Путин \"На хартия С-400 изглежда наистина блестящо. Твърди се, че мобилният оръжеен комплекс може както денем, така и нощем да прихваща всевъзможни летящи цели в рамките на радиус от 400 километра и на височина до 30 километра. С други думи, системата може да поразява както балистични ракети, така и ниско летящи дронове и дори невидимите за радарите американски самолети F-22 и F-35. За сравнение - американската система THAAD също може да сваля ракети, но не и самолети\", пише изданието и изброява още предимства на руското оръжие. Първо, С-400 може да се задейства извънредно бързо. И второ, докато руската система може да се зарежда с ракети с различен обсег на действие, възможностите на американските \"Пейтриът\" се изчерпват при радиус от около 100 километра. В техническо отношение С-400 действително превъзхожда американските системи, казва пред \"Ди велт\" Симон Веземан, оръжеен експерт от стокхолмския мозъчен тръст СИПРИ. Но дали популярността на тази руска оръжейна система се дължи единствено на техническите ѝ преимущества? Московският оръжеен експерт Руслан Пухов твърди, че за да се отговори на този въпрос, трябва да се познава начинът, по който функционира световният пазар за високотехнологични оръжейни системи: \"Доскоро на този пазар имаше само двама продавачи на противоракетни системи: американците и руснаците. Американците обаче са труден партньор - те предлагат най-модерните си оръжейни системи само на най-близките си съюзници, и то след сложна процедура на обстойни проверки, която обикновено не е по вкуса на тоталитарните режими. При руснаците е друго - те доставят много по-лесно и значително по-бързо\", казва експертът. Отскоро руснаците и американците си имат нови конкуренти от Китай и от Европа. Но докато моделът SAMP-T на един френско-италиански консорциум е относително нова разработка, която тепърва трябва да доказва своите качества, руската система за противоракетна отбрана е завършен продукт, който вече е на въоръжение в руската армия, обяснява Симон Веземан. И все пак Но световният оръжеен пазар не се регулира единствено от търсенето и предлагането - всяка покупка на оръжие е и политически акт. По думите на руския оръжеен експерт Пухов \"чужденците купуват не толкова С-400, колкото дързостта на Путин\". С други думи, агресивната външна политика на Русия се явява един вид реклама за нейната противоракетна система. Дори самото намерение да се закупи тази система дава възможност на потенциалните купувачи да се инсценират като суверенни държави, които не позволяват на американците да ги командват. Особено ярък пример в това отношение е Турция, която още през 2019 ще получи руската С-400. От военна гледна точка не е особено ясно за какво точно ѝ е притрябвала на Анкара подобна оръжейна система. \"В случая става дума за послание към Вашингтон. И към Брюксел\", твърди руският оръжеен експерт Руслан Пухов. Затова той е убеден, че сделката ще се осъществи. Независимо от натиска, който упражнява Вашингтон. Въпреки това Русия трябва да е наясно, че за много страни по света най-важна цел си остава подсигуряването на оръжия и военна помощ от САЩ. А покупките на руско оръжие са просто средство за оказване на натиск в преговорите с Вашингтон, гласи заключението на \"Ди велт\".", "date": "2018.12.13", "title": "Защо оръжието С-400 стана \"експортният шлагер на Путин\""}
{"url": "https://www.dnevnik.bg/sviat/2018/12/13/3361235_kak_ukraina_shte_suzdade_nezavisima_curkva/", "text": "Представители на православната вяра в Украйна се събират на 15 декември (събота) на \"обединителен събор\", на който трябва да бъде учредена независима от руската религиозна опека Църква. В него няма да вземе участие Църквата, останала вярна на Москва. Този църковен събор трябва да изпълни историческото решение на ползващата се с голям авторитет в православния свят Константинополска патриаршия, която разреши през октомври на Украйна да има своя собствена Църква след 322 години под духовната опека на могъщия си съсед. Това решение, разбира се, предизвика гнева на Руската православна църква, която го нарече \"схизма\" и скъса връзките си с Константинопол. Украинската църква, която зависи от Москва, все още има значително влияние и разполага с най-големия брой енории в страната. На проявата няма да присъства лоялната на Москва Църква, която заклейми планирания в събота \"незаконен\" събор, в който обаче някои сановници може въпреки всичко да участват. В събора ще вземат участие останалите две формации: Киевската патриаршия, самопровъзгласила се през 1992 г., и малката Украинска автокефална църква. \"В процес сме на на украинската независимост\", който \"ни отделя от нашето минало на колонизирана страна и утвърждава националната ни самоличност\", заяви със задоволство миналата седмица президентът Петро Порошенко. Украинските власти смятат този църковен събор, организиран навръх петата годишнина от избухването на безпрецедентната криза между Киев и Москва, за въпрос от областта на \"националната сигурност\". Порошенко е наричал в миналото лоялната на Русия Църква \"заплаха\". През март 2014 г. Русия анексира украинския Кримски полуостров, след като в Киев дойдоха на власт прозападни управници. Последва конфликт в източната проруска сепаратистка част на страната, който отне живота на над 10 000 души. В края на ноември ситуацията се влоши още повече, когато Русия използва военна сила срещу три украински военни кораба край Крим, обвинявайки ги, че са навлезли незаконно в териториалните ѝ води. Ако съботният събор доведе в крайна сметка до създаването на украинска независима Църква, тя може да стане една от най-големите в православния свят по брой на вярващите. Киевската патриаршия казва, че към нея принадлежи най-големият дял от вярващите в Украйна (36 процента според социологическо проучване). Остава несигурна съдбата на верните на Москва енории, над 12 000 на брой, които може да откажат да се присъединят към новата Църква. Руската православна църква заяви, че се опасява от евентуални действия, силови или съдебни, които да ѝ отнемат контрола върху принадлежащите към нея църкви и манастири в Украйна. Тя обвинява Киев, че оказва натиск върху нейния клир, за да принуди духовниците да се присъединят към новата формация. Полицията извърши обиски в няколко църкви, принадлежащи към Московската патриаршия. Украинските власти успокояват, че дали да се присъедини към новата независима Църква или не. Те казват, че на всяка цена искат да избегнат \"религиозна война\" в страната. Добре осведомен по темата украински източник заяви, че се надява \"повечето\" вярващи, принадлежащи към Московската патриаршия, да се присъединят в крайна сметка към новата независима Църква. На съботния събор ще бъде избран и ръководител на новата Църква. Осемдесет и девет годишният киевски патриарх Филарет бе смятан за фаворит, след като през октомври Вселенската патриаршия в Константинопол отмени решението за отлъчването му от Църквата. Но според последните медийни съобщения той може да не се кандидатира. Независима от Москва Църква е един от ключовите елементи от предизборната кампания на Порошенко, който се очаква да бъде на църковния събор в събота и се надява да спечели нов мандат след президентските избори на 31 март догодина. /БТА", "date": "2018.12.13", "title": "Как Украйна ще създаде независима църква"}
{"url": "https://www.dnevnik.bg/sviat/2018/12/13/3361483_turciia_se_iadosa_na_avstriia_zaradi_znaci_izpolzvani/", "text": "Турция обяви, че осъжда решението на Австрия да забрани политически символи, употребявани в страната, предаде \"Хюриет дейли нюз\". Сред поздравите, които ще бъдат забранени, са знакът с два пръста, използван от националистическата организация \"Сивите вълци\", и знакът \"Рабия\", добил популярност покрай протестите в Египет и използван от управляващите, включително от президента Ердоган (какво изразява \"Рабия\" четете тук). \"Не приемаме решението и силно го осъждаме\", каза турското външно министерство в изявление. \"Тези политически и религиозни символи нямат дори далечна връзка с екстремизма... Ако австрийските власти искрено искат да се справят с екстремизма, първо трябва да се вгледат в собствената си страна\" и \"във все по-разрастващите се крайнодесни и расистки тенденции, проникнали дори в традиционната политика\". Изявлението последва  гласуване  на законопроект, който се готви от няколко месеца и който бе приет тази седмица. С него се забраняват \"екстремистки символи\" като поздрава с два изпънати пръста на \"Сивите вълци\", \"Рабая\" и всякакви обозначения, свързани с ислямистки, крайнолеви или крайнодесни екстремистки групи като \"Хамас\", \"Мюсюлмански братя\", Кюрдската работническа партия, хърватските усташи и други. Нарушаването на този закон предполага глоба от 4 до 10 хил. евро според австрийската агенция АПА. Забраната влиза в сила от 1 март.", "date": "2018.12.13", "title": "Австрия ядоса Турция със забрана на знаци, използвани от Ердоган и \"Сивите вълци\""}
{"url": "https://www.dnevnik.bg/razvlechenie/2018/12/13/3361623_djon_kliiz_ot_monti_paitun_shte_iznese_shou_v/", "text": "Комикът Джон Клийз от легендарните \"Монти Пайтън\" ще гостува в София през септември 2019 г. с шоуто си \"Последен шанс да ме видите, преди да умра\". Новината беше съобщена от организаторите на гостуването му в България \"Комеди клуб София\". Заглавието на шоуто на 79-годишния Клийз няма как да учуди неговите почитатели, тъй като запазената марка на британеца е черният хумор. От \"Комеди клуб София\" коментираха за \"Дневник\", че са водили преговори с екипа на Клийз от няколко години, а по шоуто за 2019 г. работят от началото на тази година, когато са разбрали, че комикът планира да направи още едно световно турне. \"Организирали сме шоутата на Джими Кар, Стивън К Амос, Дилан Моран, но най-забавното беше шоуто на Еди Изард, който самите \"Монти Пайтън\" описват като изгубения Пайтън от по-младо поколение\", казва Иван Кирков от екипа на организаторите. Той допълни, че \"Комеди клуб София\" готвят още няколко международни изяви през 2019 г., но е изключително горд от огромните събития с българските изпълнители като предстоящото шоу \"3 години Комеди клуб София\" на 21 декември в Зала 1 НДК. През 60-те години Клийз и Греъм Чапман са поканени от Би Би Си да реализират комедиен проект. Двамата решават, че им се работи с по-голям екип, и привличат Майкъл Пейлин, Ерик Айдъл и Тери Джоунс. В телевизионното шоу се включва и аниматорът Тери Гилиъм. Останалото е история. Пет години на малкия екран, четири филма и над десет албума. В книгата \"Монти Пайтън и философията\" от 2006 г. е отбелязано като забележително, че подобно шоу е било спонсорирано от Би Би Си, както и че \"Монти Пайтън\" сами по себе си \"се превърнаха в институция от огромно културно значение\". След разпадането на трупата в средата на 70-те години Джон Клийз създава сериала \"Фолти тауърс\" с първата си съпруга Кони Буут. Следват участия в редица филми, между които \"Риба, наречена Уанда\", на който е и сценарист, два филма за Джеймс Бонд, два филма от поредицата за Хари Потър, три филма за Шрек. Клийз е известен и с противоречивите си изказвания. Този юли той обяви, че през ноември ще се премести на Карибите, защото му е писнало от \"лъжливостта и тривиалността\" на британските медии, с което предизвика негодуването на много англичани. Билетите за шоуто на Джон Клийз могат да бъдат намерени в мрежата на \"Ивентим\" и са на цена от 55 до 68 лв.", "date": "2018.12.13", "title": "Джон Клийз от \"Монти Пайтън\" ще изнесе шоу в България, преди да умре"}
{"url": "https://www.dnevnik.bg/biznes/2018/12/13/3361742_zastrahovatelite_nameknaha_che_regulatorut_ne_nalaga/", "text": "Асоциацията на застрахователите в България успокои, че наложената мярка за наблюдение на Българското бюро \"Зелена карта\" от страна на Съвета на Бюрата няма да ограничи правата на притежателите на застраховка \"Гражданска отговорност\" и те остават защитени, но намекна, че сега действащите правила не се прилагат еднакво към всички участници на пазара. В съобщение до медиите организацията заявява: \"Пазарът на застраховката \"Гражданска отговорност\" на автомобилистите е динамичен и сложен, затова устойчивостта и здравословното му развитие изискват присъствието на професионален и силен регулатор, налагащ прозрачни правила, еднакви за всички участници на пазара\".  От август Комисията за финансов надзор, която регулира застрахователния пазар, е без зам.-председател, отговарящ за сектора. Дългогодишният титуляр Ралица Агайн  подаде оставка  в разгара на скандала с фалита на кипърския застраховател \"Олимпик\". Функциите й бяха поети от Владимир Савов, който обаче е само член на комисията, а зам.-председателската му функция вече четири месеца е временна \"до избор на титуляр\". Освен това съвсем скоро предстои да напусне и председателят на комисията Карина Караиванова без дори да е изкарала първата половина от мандата си. Преди дни стана известно, че правителството я изпраща в Лондон да представлява България в борда на Европейската банка за възстановяване и развитие. На съобщението за започналия мониторинг, който включва осигуряването на презастрахователен договор за целия пазар, КФН реагира с лаконичното изявление, че провежда \"консултации за установяване причините за приложената мярка и оценката на въздействието ѝ с цел защита на финансовата стабилност и обществения интерес\". КФН информира, че е научила за мярката днес след като новината беше оповестена  вчера от \"Капитал\" , а днес е публикувана и в две печатни издания. Междувременно и  шефът на българското бюро подаде оставка.  Асоциацията информира потребителите, че към настоящия момент наложената мярка няма да ограничи правата на притежателите на застраховка \"Гражданска отговорност\" на автомобилистите при пътуване на територията на страната или извън нея. Те могат да разчитат на защитата, която тази застраховка осигурява, както и досега.  По неофициална информация на \"Капитал\" поводът за мерките срещу България е продължаващият проблем с лидера при задължителната полица \"Гражданска отговорност\" - \"Лев инс\". Компанията смята, че е източвана от международните си кореспонденти, и отказва да превежда плащания по катастрофи зад граница, което създаде търкания и предупреждение за евентуален мониторинг още през 2017 г.", "date": "2018.12.13", "title": "Застрахователите намекнаха, че регулаторът не налага еднакви правила за всички"}
{"url": "https://www.dnevnik.bg/sport/2018/12/13/3361737_citat_na_denia_produljavame_napred_ne_go_kazah/", "text": "Това заяви Кубрат Пулев на въпрос какво очаква след  подписването на договор с популярния американски промотър Боб Аръм  и компанията му \"Топ ранк\". 37-годишният българин говори пред репортери на летището  при завръщането си от САЩ. \"Отделно винаги съм устремен и тренирам, и съм сериозен в цялата работа и всичко, което е около бокса. Каквото трябва от мен, аз го давам. Оттам нататък вече трябва и малко късмет\", допълни официалният претендент за световната титла на IBF, която се държи от Антъни Джошуа. Попитан дали условията при \"Топ ранк\" ще са по-добри от тези в \"Зауерланд\", Пулев заяви: \"Естествено. Няма  да им дам на \"Зауерланд\" 150 хиляди долара , за да отида на по-лошо. Когато се разделяш, се надяваш, че предстои нещо по-хубаво.\" , каза още 37-годишният боксьор.", "date": "2018.12.13", "title": "Цитат на деня: \"Продължаваме напред\" не го казах случайно"}
{"url": "https://www.dnevnik.bg/politika/2018/12/13/3361736_spored_borisov_bulgarskite_letishta_sa_dokazano/", "text": "Премиерът Бойко Борисов се е срещнал днес със заместник-председателя на Европейската комисия Франс Тимерманс преди началото на заседанието на Европейския съвет. След срещата премиерът съобщи пред български журналисти в Брюксел, че Тимерманс го е насърчил да се продължи работата по изпълнението на останалите изисквания за прекратяване на механизма за сътрудничество и проверка, съобщи БТА. Премиерът е обсъдил с Тимерманс въпросите около дейността на комисията за отнемане на незаконно придобито имущество и наказателното преследване на уличените в незаконна дейност. Борисов уточни, че скоро ще бъдат приети съответните законови поправки, които удовлетворяват Европейската комисия. Премиерът съобщи, че разговорът е засегнал разширяването на Шенген и борбата на България с контрабандата и незаконното разпространение на оръжие, както и  действията в Агенцията за българите в чужбина . Той уточни, че е получил похвали за българските служби, че сами са установили и задържали съответните служители. Премиерът добави, че е разговарял по този въпрос с германския канцлер Ангела Меркел, от която също е получил само похвали. По въпроса за Шенген Борисов посочи, че българските летища са доказано шенгенски. За сухопътната граница страхът на някои европейски държави е, че при друго правителство, което не се справя с миграционната вълна, както примерно нашите съседи, минавайки през шенгенска България, Гърция, Румъния, Унгария, стигат до Западна Европа, без да има къде да ги спрат, поясни той. Шенген по земя вече няма, навсякъде вече има граници, добави премиерът. През последната година станаха известни два случая на  допуснати чужденци в България през летището в София  без да им бъдат проверени документите за самоличност.  Той коментира, че е изумен от това отново днес да се налага да се обсъжда въпросът с Великобритания, след като преди броени дни имаше извънредно заседание, посветено само на това и на което споразумението между ЕС и Лондон бе одобрено от европейските държавни и правителствени ръководители в неделен ден. Тази тема вече трябва да приключи, каза Борисов. По неговите думи е необходимо най-вече запазването на сътрудничеството с британските служби за сигурност, особено на фона на събития като терористичния акт в Страсбург тази седмица. Той отбеляза, че е бил попитан от своите колеги в Брюксел за решението на България да не подкрепи в Маракеш споразумението на ООН за миграцията. Премиерът е дал пример с терористичната дейност, извършвана от хора с миграционни корени.  По неговите думи страхът на българите не е от някой, който дойде да работи в Европа за месец, два, пет. Страхът е впоследствие, това е проблемът. Европейските граждани са работили цяла година, за да има такъв брутен вътрешен продукт. Това означава огромни усилия на тези хора и граждани. Сега в най-светлите ни празници, излезли със семействата си, направили си красиви базари, да се радват, да са щастливи и да излезе някой с автомата да ги очисти. И ние да говорим как да се грижим за тези хора. Просто е нелепо в този момент и това им отговорих, поясни министър-председателят.", "date": "2018.12.13", "title": "Според Борисов българските летища са \"доказано шенгенски\""}
{"url": "https://www.dnevnik.bg/razvlechenie/2018/12/13/3361695_djanet_djeksun_reidiohed_i_def_lepard_vlizat_v/", "text": "Групите \"Рейдиохед\" (Radiohead), \"Рокси мюзик\" (Roxy Music), \"Деф Лепард\" (Def Leppard), \"Дъ Зомбис\" (The Zombies), \"Дъ Кюър\" (The Cure) и изпълнителките Джанет Джексън и Стиви Никс ще бъдат включени в рокендрол залата на славата през 2019 г., предаде Би Би Си. Това е най-големият брой новоприети музиканти от 2004 г. насам, а с тях общият брой имена, включени в нея, ще станат 330. Никс вече е член на институцията като част от състава на групата Fleetwood Mac и така ще се превърне в първата жена, включена в залата на славата два пъти. \"Да бъда призната за соловата си работа ме кара да си поема дълбоко въздух и да се усмихна. Това е славно чувство\", коментира тя. В рокендрол залата на славата могат да бъдат включвани изпълнители, които са издали първия си албум поне преди 25 години. Def Leppard, Roxy Music и Стиви Никс влизат още от първия им опит, след като финалистите за признанието се гласуват от жури, съставено от около 1000 музиканти, критици и историци. Джанет Джексън успява да влезе чак от третия опит, въпреки че е една от най-успешните жени, изпълнители на Америка, както и единствената певица в историята на щатския чарт, която има три албума, от които всеки е с поне по пет хита в челната десетка на класациите. Дори Джексън обаче не чака толкова дълго, колкото британската рок банда The Zombies. Те имат право да бъдат включени от 1989 г. и вече три пъти са били на финално гласуване. Пред изданието \"Ролинг Стоун\" вокалистът Колин Блумстоун коментира, че в един момент са започнали да се съмняват, че това някога ще се случи.", "date": "2018.12.13", "title": "Джанет Джексън, \"Рейдиохед\" и \"Деф Лепард\" влизат в рокендрол залата на славата"}
{"url": "https://www.dnevnik.bg/sport/2018/12/13/3361489_ispanski_klub_ot_dolnite_niva_e_novoto_biznes/", "text": "Защитникът на \"Барселона\" Жерар Пике ще се впусне в ново бизнес начинание, което включва купуването на футболния клуб \"Андора\", съобщи \"Марка\". 31-годишният играч ще осъществи сделката чрез инвеститорската група \"Космос\", където дял имат бившите футболисти на каталунците Габри и Алберт Жоркера. Според информацията сделката ще стане факт в първите дни на 2019 г. Зелена светлина за продажбата ще даде влизането на новия Закон за спорта в Андора, който ще позволи участието на чуждестранен капитал в клубове, които играят под шапката на друга национална федерация. Такъв е случаят с \"Андора\", който се състезава в петото ниво на испанския футбол - Примера Каталана.  Пике, който е основател на \"Космос\", стои зад  трансформацията на най-големия отборен турнир за мъже в тениса - купа \"Дейвис\" . От догодина състезанието, което се провежда от 1900 г., ще се превърне в едноседмично световно първенство с участието на 18 отбора. Договорът на \"Космос\" с Международната федерация по тенис е на стойност 3 милиарда долара, като продължителността на споразумението е 25 години.", "date": "2018.12.13", "title": "Испански клуб от долните нива е новото бизнес начинание на Жерар Пике"}
{"url": "https://www.dnevnik.bg/sviat/2018/12/13/3361673_tereza_mei_-_edna_diavolski_trudna_jena/", "text": "Тереза Мей се представя като безкомпромисен пазител на \"волята на народа\", откакто  Великобритания гласува за напускане на ЕС  през юни 2016 г. и управляващите консерватори я назначиха за премиер месец по-късно. Мей официално беше подкрепила усилията на своя предшественик Дейвид Камерън да задържи Великобритания в ЕС, но през повечето време се спотайваше зад кулисите, докато Камерън не подаде оставка, когато гласоподавателите отказаха да го подкрепят на юнския референдум. В. \"Гардиън\" наричаше Мей \"неразгадаем\" и \"трезвомислещ\" политик, може би впечатлен от понякога строгите й маниери и репутацията й на стриктен поддръжник на реда и закона. За мнозина олицетворение на силния й характер е речта, произнесена през 2014 г. пред враждебна, предимно мъжна аудитория от членове на Полицейската федерация. Мей заяви, че работната култура на полицията трябва да се промени. Тя цитира случай с полицаи, разследващи оплакване на жена от домашно насилие, които \"случайно се записали как наричат жертвата \"боклук\" и \"кучка\". \"Същото отношение се изразява, когато  млади чернокожи мъже  попитат полицаите защо ги спират и претърсват и им се отговаря, че това е \"просто рутинна проверка\", заяви Мей. Подобно отношение \"издава презрение към обществеността, на която се предполага, че служат тези полицаи\", подчерта тя. Завършилата Оксфорд Мей започва кариерата си в \"Банк ъв Ингланд\" и влиза в политиката като доброволка в местната асоциация на Консервативната партия. Дъщеря на викарий от Англиканската църква, омъжена от 1980 г., без деца, Мей е избрана за депутат в парламента от избирателния район Мейдънхед, Южна Англия, през 1997 г. и все още живее в района според официалната й биография. Тя влиза за първи път в \"правителството в сянка\" на торите през 1999 г. и се издига до висш министерски пост в коалиционното правителство на Камерън след общите избори през 2010 година. По думите на  Мей, като вътрешен министър  тя е ръководила усилията на правителството \"да даде на полицията свобода да се бори с престъпността по-ефективно, да гарантира сигурността на границите, да намали имиграцията и да защити Обединеното кралство от тероризма\". Но и като вътрешен министър, и като премиер по-късно, тя беше критикувана, че не е успяла да спази обещанието на своето правителство да съкрати нетната годишна имиграция до по-малко от 100 000 души. Фактът, че Мей не се включи в дебатите преди референдума за Брекзит, накара някои наблюдатели да предполагат, че в характера й има и по-пресметлива страна. Според критиците тази догадка се потвърди от нейното решение да отложи ключовия парламентарен вот по сделката за Брекзит след тридневни дебати, защото беше убедена, че ще го загуби. Когато обяви кандидатурата си за лидер на Консервативната партия на 30 юни 2016 г., седмица след референдума за Брекзит, Мей не разкри картите си, като каза пред медиите, че \"не е показен политик\". \"Аз не демонстрирам често емоциите си - просто се заемам с работата, която ми предстои\", каза тя. Засилвайки това впечатление, по време на кампанията за предсрочните избори миналата година, в които  консерваторите изгубиха мнозинството  си в парламента, Мей отказа да участва в дебати по телевизията. Тя заяви, че нейната предизборна кампания е \"навсякъде във Великобритания\", след като насрочи избори, за да поиска от обществото да й даде по-силен мандат за плановете й за Брекзит и за лидерство на нацията. След две години на агитация в полза на идеите й за Брекзит, тя изглежда е спечелила известна симпатия у тези, които я смятат за упорит боец, понасящ удари в гърба от критици в собствената й партия - както привърженици, така и противници на Брекзит. Мей, която е фен на крикета, миналия месец напомни за една звезда на този спорт - Джеф Бойкот, когато я попитаха колко още \"вратички\" в кабинета (подаващи оставка министри) ще трябва да бъдат съборени, преди тя да подаде оставка. Тя отговори, че Бойкот - известен батер на Йоркшир и Англия, прочут с упорития си защитен стил и издърживост, е неин герой в крикета. \"Джефри Бойкот никога не се отказваше и в крайна сметка печелеше\", каза тя. По-късно, по време на радиопредаване с въпроси по телефона от слушатели, Мей беше запитана с кое от прословутите качества на Бойкот - упоритост, устойчивост и агресивност, най-силно отъждествява себе си. \"Е, (консервативният политик) Кен Кларк веднъж ме описа като дяволски трудна жена\", отговори тя. /БТА", "date": "2018.12.13", "title": "Тереза Мей - една дяволски трудна жена"}
{"url": "https://www.dnevnik.bg/evropa/2018/12/13/3361299_nova_os_rim-berlin_salvini_smenia_taktikata_kum_es/", "text": "Десният бунтар Матео Салвини смекчава евроскептичните си политики в стремеж да заеме позиция в средата на италианската политика и евентуално да се разположи в центъра на сцената в Европа, дори с цената на това да разочарова по-радикалните си поддръжници. Салвини, който е вицепремиер и вътрешен министър, определя нов курс за своята все по-популярна партия \"Лига\", а през последните няколко дни изоставя предишната й позиция против еврото и обещава да реформира ЕС \"отвътре\". Той направи разтърсващ завой, като дори каза, че Италия би трябвало да изгради политическа ос с Германия - страна, която \"Лига\" винаги е обвинявала, че командва еврозоната в своя полза, и в същото време осъжда Италия на икономически упадък. \"Френско-германската ос показва своите предели, аз ще направя всичко, което мога, за да възстановя оста Рим - Берлин\", заяви Салвини пред чуждестранни репортери в Рим тази седмица. Той призна, че последната ос между двете страни през Втората световна война не е завършила добре. Хора от \"Лига\" и анализатори казват, че Салвини има двупосочна стратегия: да привлече по-умерени и колебаещи се избиратели и в същото време да си изгради водеща роля на европейската сцена след изборите за Европейски парламент през май. Когато през 2013 г. Салвини стана лидер на тогавашната \"Северна лига\", тя беше разтърсена от корупционен скандал и беше подкрепяна от по-малко от 4 процента от италианците. Неговият успех оттогава е забележителен. Той агитираше с програма, която беше твърдо насочена против мигрантите и еврото, и привлече избиратели, недоволни от високата безработица, намиращите се в застой заплати и безконтролната имиграция от Африка, като същевременно трансформира партията от регионална в национална сила. \"Лига\" спечели 17 процента от гласовете на изборите през март и стана най-голямата партия в десноцентристкия блок, който Салвини после изостави, за да състави през юни правителство с насоченото против върхушката Движение \"Пет звезди\". Сега \"Лига\" е най-голямата партия в Италия с над 30 процента подкрепа в социологическите проучвания. \"Здрав разум\" Преподавателят по политика в римския Свободен международен университет за социални изследвания Джовани Орсина каза, че Салвини е хитър политик, чиито политически завои напоследък са просто поредните етапи в дългосрочна стратегия, датираща от години. \"Когато разполагаше с 3 процента от гласовете, Салвини имаше нужда от много крайна реторика, за да бъде забелязан и да натрупа подкрепа, но сега, когато е в управлението, не се налага да бъде толкова радикален и се придвижва към центъра\", каза Орсина. Салвини, който има забележителни умения в общуването и многобройни последователи в социалните медии, не се опита да се оправдава, когато беше попитан тази седмица за своето ново желание да се ангажира с институциите на ЕС, вместо да се бори с тях. \"Светът се променя, това е етап, при който се нуждаем от здрав разум и конкретни решения\", каза той. Неговият обратен завой към еврото е особено поразителен. В програмата на \"Лига\" за изборите през март се казваше, че еврото е \"главната причина за нашия икономически упадък\", и се предлагаше \"връщане към положението преди Маастрихт\", имайки предвид договора от 1992 г., подготвил почвата за единната валута. Партията обеща да извърши подготовка за изоставяне на еврото и да потърси партньори в Европа, с които заедно да се откажат от валутата. В неделя Салвини каза в интервю по държавната телевизия: \"Не искаме да напускаме нищо, искаме да променим правилата на ЕС отвътре.\" На следващия ден той каза, че \"Лига\" е спряла да говори за отказване от еврото \"преди няколко години\". В съставения през май \"договор\" на коалиционното правителство не се споменаваше нищо за напускане на еврозоната. Това се дължеше на съпротивата на Движение \"Пет звезди\" и държавния глава, както и на страхове от отрицателна реакция на пазарите. Европейски избори Икономическият говорител на \"Лига\" и един от най-известните евроскептици в Италия Клаудио Борджи обиколи страната със Салвини през 2014 г., за да представят памфлет от 31 страници, написан от Борджи и озаглавен \"Да се откажем от еврото: как да излезем от кошмара\". Той обаче не беше \"нито разочарован, нито изненадан\" от промяната в позицията на Салвини. Това показва способност за приспособяване към политическата обстановка, каза той. \"Аз съм практичен, трябва да се действа според това, което е възможно, а сега е безсмислено да се говори за отказване от еврото, защото това не е възможно\", заяви Борджи пред \"Ройтерс\". Предложението за ос с Германия беше направено с цел да се използва слабостта на френския президент Еманюел Макрон, който се бори с улични протести срещу своето правителство, и е част от стратегия, съсредоточена върху европейските избори през май. Салвини може да стане силният човек в Европа... това е невероятна възможност\", каза Борджи, прогнозирайки, че европейските десни и антисистемни партии начело с \"Лига\" могат да изпреварят социалистите и да си оспорват властта с десноцентристите. Някои от по-твърдолинейните привърженици на \"Лига\" не са толкова въодушевени. Те са дезориентирани от извършената от Салвини смяна на тактиката към еврото и изразяват своето недоволство в социалните медии, където обвиняват партията в предателство. Орсина обаче каза, че Салвини няма от какво толкова да се страхува, защото, като се изключат някои незначителни движения, \"надясно от \"Лига\" няма нищо\", към което да се обърнат разгневените твърдолинейни десни или евроскептични избиратели. От друга страна, като показва не толкова краен образ, той има \"огромно политическо пространство\", което да използва, привличайки умерени, колебаещи се избиратели. Също така има вероятност не толкова враждебният подход на Салвини към ЕС и еврото да се хареса на бизнес общността в главния район на \"Лига\" в Северна Италия, където някои се оплакват, че партията не прави достатъчно в помощ на компаниите. Ръководителят на фирмата за социологически изследвания и политически анализи \"Ютренд\" Лоренцо Преляско каза, че най-новите ходове на Салвини са насочени главно към отнемане на подкрепа от консервативната партия \"Напред, Италия\", оглавявана от предизборния му съюзник Силвио Берлускони. \"Напред, Италия\", която имаше доминираща роля сред десноцентристите повече от две десетилетия до последните избори, спечели 14 процента при гласуването през март и сега според социологическите данни има около 8 процента. \"Салвини иска да завърши своето превземане на десноцентризма, а най-добрият начин е да стане по-привлекателен за центъра, каза Преляско. Ако тази стратегия проработи, \"Лига\" може да спечели почти 40 процента на европейските избори, прогнозира той.\"", "date": "2018.12.13", "title": "\"Нова ос Рим - Берлин\": Салвини сменя тактиката към ЕС преди евроизборите"}
{"url": "https://www.dnevnik.bg/sviat/2018/12/13/3361762_bulgarin_osuden_za_teroristichni_zaplahi_shte_izleji/", "text": "Върховният съд в Прага  отхвърли  обжалването на 21-годишният български гражданин Николай Симеонов Иванов, осъден на 40 месеца затвор за отправяне на заплахи за терористични нападения в Пакистан, предаде ТАСС, като се позова на говорителя на съда Ян Швачек. \"Тероризмът е главната заплаха за цивилизацията. Поради това Върховният съд в Прага отхвърли обжалването на издадена от съд в град Пилзен присъда от намиращия се в чешки затвор българин, заплашил с терористични действия на територията на Пакистан. Всяка терористична проява трябва да се наказва от закона\", заяви Швачек. На 9 октомври съдът в Пилзен осъди Иванов на 40 месеца затвор. Обвинението поиска пет години, а защитата настояваше за условна присъда. Преди два месеца осъденият обжалва присъдата и поиска преразглеждането ѝ от Върховния съд. От 2016 г. Иванов работел в частна компания в Пилзен. През януари тази година в състояние на алкохолно опиянение той изпратил имейл до редакциите на няколко вестника в Карачи със заплаха за терористични нападения в Пакистан. Швачек отбеляза, че чешкият съд е дал на българския гражданин минималния срок присъда предвид това, че не е имал предишни провинения в Чехия. Според действащото в страната законодателство, Иванов е подлежал на наказание от 12 години затвор. /БТА", "date": "2018.12.13", "title": "Българин, осъден за терористични заплахи, ще излежи присъдата си, реши чешки съд"}
{"url": "https://www.dnevnik.bg/analizi/2018/12/13/3361259_zabravete_za_kontrola_nad_podslushvaneto/", "text": "В петък (14 декември) парламентарната комисия за контрол над службите за сигурност и прилагането на специалните разузнавателни средства (СРС) ще изслуша  кандидатите за новия мандат на Националното бюро за контрол на СРС,  тъй като сегашният изтича на 19 декември. Номинирани са тримата сегашни членове на бюрото, за които медиите изнесоха  факти, че с действията си на практика блокират работата на контролиращия орган . Издигнат е и председателят Бойко Рашков, но за неговия шанс по-нататък. Депутатите не коментират данните за тримата сегашни членове плюс номинирането на нови двама, от които нито единия не е юрист. За издигнатия от ДПС Илко Желязков (психолог по диплома, започнал кариерата си във Второ главно на ДС), който е споменаван в медиите като пребивавало дълги години в енергетиката доверено лице на депутата от партията Делян Пеевски - не очаквам да промълвят. Мълчанието на народните представители говори за дезинтересираност на парламента дали ще изберат независим орган, какъвто би следвало да бъде контролиращият подслушванията, или ще направят поредната фасада, зад която да се изхранват партийни послушници. Защото блокирането на дейността на Националното бюро започна отдавна - още когато се видя, че заместник-председателят Георги Гатев като опитен юрист се захвана с реални, а не про форма проверки по жалби на граждани, а председателят Рашков не показа готовност да се сниши и да замълчи, за да си подсигури поста и в новия мандат. за да си комуникира с тях зад завесата", "date": "2018.12.13", "title": "Забравете за контрол над подслушването"}
{"url": "https://www.dnevnik.bg/evropa/2018/12/13/3360634_mei_se_sreshta_s_liderite_na_es_v_nov_opit_da_spasi/", "text": "Има един изненадващ гост на Европейския съвет и това е Брекзит\". С тези думи председателят на Европейската комисия Жан-Клод Юнкер  изрази изумлението си  от необходимостта темата за Брекзит да бъде включена в дневния ред на провеждащата се днес и утре среща на върха на ЕС. По-малко от четири месеца преди деня на Брекзит, 29 март 2019 г., постигнатата от Тереза Мей сделка с Европейския съюз виси на косъм. Вчера  тя все пак успя  да избегне вътрешнополитическа криза, след като спечели вътрешния вот на недоверие в партията си. За нея гласуваха 200, а против - 117 души. След като в понеделник отложи гласуването на сделката в британския парламент поради недостатъчна подкрепа сред депутатите, вкючително и в собствените й редици, Мей започна отчаяни опити да издейства отстъпки от европейските лидери, които обаче бяха категорични –  предоговаряне на споразумението  за излизането на Великобритания от ЕС няма да има. Сега очакванията са вотът в британския парламент да се състои преди 21 януари. Ябълката на раздора Основният проблем, който предизвиква недоволство сред британските депутати е т.нар. предпазен механизъм (или \"предпазна мрежа\") за ирландската граница. Тя предвижда Обединеното кралство да остане в \"единна митническа територия\" с Европейския съюз, мярка, която би ограничила възможностите на Лондон да договаря търговски споразумения с трети страни за голямо съжаление на привържениците на т.нар. чист развод с Брюксел. Освен това то ще осигури на британската провинция различен режим от този в останалата част на Великобритания - недопустима ситуация за северноирландската Демократическа юнионистка партия (ДЮП), която е необходим съюзник на Тереза Мей в парламента. Двете страни си дават срок до 1 юли 2020 г. да ратифицират споразумение, което би заменило предпазната мярка в \"протокола за Ирландия и Северна Ирландия\". Ако не бъдат готови на тази дата, Лондон и Брюксел си оставят възможността да удължат - еднократно и за ограничено време - периода на прехода. В произволен момент след изтичането на преходния период ЕС или Великобритания могат да сметнат, че протоколът вече не е необходим. Решението обаче двете страни трябва да вземат заедно. Възможна ли е помощ от ЕС Мей заяви, че иска да получи \"уверения\" от лидерите на ЕС по време на срещата им днес и утре, че ако Великобритания попадне в \"предпазната мрежа\", ще е само временно. Тя многократно подчерта, че това е \"най-добрата сделка\" и че \"не е възможна сделка без предпазен механизъм\". Лидерите на ЕС все пак изразиха готовност да й помогнат. Макар да бе категоричен, че постигнатото споразумение е единственото възможно, Юнкер каза, че \"ако се използва интелигентно, има достатъчно пространство за допълнителни разяснения и допълнителни интерпретации без да се отваря Споразумението за напускане\". Председателят на Европейския съвет Доналд  Туск посочи, че  ЕС иска да помогне на Мей, но \"въпросът е как\". Вчера той поясни, че лидерите ще излязат с официално изявление за Брекзит късно в четвъртък, след като изслушат Мей за състоянието на плановете на Великобритания за излизане от блока. В писмо до държавните и правителствени ръководители той каза, че Мей ще говори пред тях преди вечерята в четвъртък и че след дискусия по време на вечерята, посветена на външните отношения, Мей ще ги напусне, за да \"приемат заключения за Брекзит\". Според дипломати ЕС може да използва формата на тези правно обвързващи заключения от срещата, за да предложи разяснения на Великобритания за това как ще работи споразумението за оттеглянето и особено как може да се приложи \"предпазната мрежа\". Туск съобщи още, че лидерите ще обсъдят и подготовката за сценария, при който Великобритания не успява да постигне сделка след вота на недоверие срещу Мей и след евентуален провал на споразумението в британския парламент. Според високопоставен източник, цитиран от \"Ройтерс\", държавните и правителствени ръководители вероятно ще дадат на Мей уверения, за да помогнат на ратификацията на сделката във Великобритания, стига те да не противоречат на проекта на споразумението. Другите теми Освен Брекзит, лидерите на ЕС ще обсъдят също бюджета на ЕС за 2021-2027 г., единния пазар, миграцията, външните отношения, борбата с дезинформацията и реформата на еврозоната.", "date": "2018.12.13", "title": "Мей се среща с лидерите на ЕС в нов опит да спаси сделката за Брекзит"}
{"url": "https://www.dnevnik.bg/sport/2018/12/13/3360790_ludogorec_se_izpravia_pred_poslednoto_si_prepiatstvie/", "text": "Без победа дотук в Лига Европа и със само три точки в актива си, \"Лудогорец\" се изправя пред последния си двубой в турнира за сезона – домакинство на \"Цюрих\". Шампионите посрещат вече класиралия се швейцарски тим в среща, която има стойност само за гостите. \"Цюрих\" има за какво да играе, след като засега е втори зад \"Байер\" (Леверкузен). Преди последните срещи в група А \"Лудогорец\" е последен и играе само за престиж. Треньорът  Антони Здравков  не може да разчита на централния защитник Козмин Моци. Победа ще донесе на \"Лудогорец\" точки за клубния коефициент и освен това ще бъде спазена традиция отборът да печели поне по един домакински мач в груповата фаза на европейските турнири във всеки сезон, когато участва. \"Настройката закономерно е на високо ниво, трябва да сме подготвени емоционално за мача. Той е последен от Лига Европа, а амбициите ни са да играем добре и да спечелим, разбира се. Определено в този мач трябва да играем и за честта си\", каза Здравков на пресконференция в Разград. Треньорът на шампионите обяви, че има проблеми с контузени играчи, но се надява до последно да може да разчита на някои от проблемните. Според него точките на \"Лудогорец\" в Лига Европа не отговарят на представянето на отбора. \"Определено има за какво да съжаляваме в Лига Европа. Имахме възможности във всички мачове, пропуснахме шансове да победим. Като точков актив не се представихме добре, но като игра отборът не се представи лошо. Липсата на късмет ни лиши от доста точки в турнира\", добави треньорът. В първата среща между двата тима в началото на октомври \"Цюрих\" спечели на собствения си стадион. Швейцарците могат да оглавят групата при победа в Разград и в случай, че Леверкузен не победи АЕК (Ларнака) като гост. Двубоят започва в 22 часа и ще бъде излъчен по БНТ1.", "date": "2018.12.13", "title": "\"Лудогорец\" се изправя пред последното си препятствие в Лига Европа"}
{"url": "https://www.dnevnik.bg/sviat/2018/12/13/3360675_zashto_ispanskiiat_premier_vtvurdi_tona_kum/", "text": "Притиснато от възхода на антисепаратистките сили, испанското социалистическо правителство изостави помирителния тон към каталунските сепаратисти и заплаши вчера отново да поеме контрола върху обществения ред в Каталуния, ако регионът е неспособен да го направи. Начело на правителство на малцинството от юни, премиерът Педро Санчес предприе еквилибристки хватки, като зачести жестовете към сепаратистите с надеждата да получи гласовете им за одобрение на бюджета за 2019 г. Но тази политика на помирение, остро осъдена от десницата, му донесе поражение на местните избори в Андалусия на 2 декември. Тонът се промени. Министърът на вътрешните работи Фернандо Гранде-Марласка предупреди каталунските власти, че ако регионалната полиция \"Мосос д'ескуадра\" не изпълни \"функциите, които са й възложени\", националните сили за сигурност ще се намесят. Това предупреждение, разпространено вчера от испанската преса, бе отправено, след като за 15 часа в събота магистрала (AP-7), свързваща Франция с испанското средиземноморско крайбрежие, бе блокирана от Комитетите за защита на републиката (КЗР), без да се намеси местната полиция. Тези радикални каталунски активисти, свикнали на крайни действия, след това вдигнаха бариерите на пунктовете за заплащане на пътна такса като \"жълтите жилетки\" във Франция. Каталунската полиция попадна между два огъня Каталуния, заедно със Страната на баските и Навара, е един от трите автономни региона в Испания, разполагащи със собствена полиция. В останалите поддържането на реда е осигурено от националната полиция и Гражданската гвардия. Но в богатия североизточен регион Мосос попадна между два огъня. От една страна, испанското правосъдие обвинява бившите й командири за участие в опита за отцепване през октомври 2017 г. Те ще бъдат съдени догодина. От друга страна, регионалният премиер Ким Тора, който открито насърчи КЗР да \"засилят натиска\" през октомври, поиска оставката на началниците на \"Мосос\" след острите сблъсъци миналата седмица между полицията и активистите от КЗР. Неговият \"вътрешен министър\" отказа, за да уталожи възмущението сред силите си. Заплашвайки отново да поеме контрола на обществения ред в Каталуния, Мадрид иска също да осигури плавно протичане на заседанието на правителството, предвидено за 21 декември в Барселона, което радикалните сепаратисти вече се заканиха да парализират с демонстрации. Противодействие срещу завоя надясно На националната политическа сцена премиерът Педро Санчес се опитва да си върне инициативата, докато десницата го обвинява, че е станал заложник на каталунските сепаратисти, които му гласуваха доверие през юни. Антисепаратистката риторика впрочем донесе успех на десницата и на крайната десница на изборите в крепостта на социалистите -  Андалусия , първите избори от идването на Санчес на власт. Призивите на опозицията към Санчес да покаже твърдост към сепаратистите още повече се засилиха, след като в събота Ким Тора насърчи каталунците да последват примера на Словения, която провокира кървав конфликт, като едностранно обяви независимост от Югославия през 1991 г. Министърката на отбраната Маргарита Роблес заклейми във вторник Ким Тора с много остри думи. \"Човекът, който не изпълнява задълженията си като премиер и окуражава прибягването към насилие, няма никаква легитимност, за да поеме и най-малката политическа отговорност\", заяви тя пред журналисти. \"Резултатите в Андалусия, които засилиха завоя надясно на испанския електорат и радикализацията на обстановката в Каталуния, създава ситуация, при която Санчес е принуден да направи жест, за да покаже, че правителството няма да позволи радикално залитане (на КЗР) в Каталуния\", смята политологът от Барселона Ориол Бартомеус. Но пълен разрив с каталунските сепаратисти, без които Санчес не може да осигури подкрепа за приемане на бюджета, който иска да представи пред парламента през януари, поставя под заплаха по-бързо от очакваното оцеляването на правителството му. \"Очевидно, ако ситуацията в Каталуния се изостри, ще стане невъзможно да се спази изборният график\" в момент, когато според повечето наблюдатели правителството мисли за избори през есента, \"и ще има незабавно свикване на вот\", смята политологът. /БТА", "date": "2018.12.13", "title": "Защо испанският премиер втвърди тона към Каталуня"}
{"url": "https://www.dnevnik.bg/zdrave/2018/12/13/3361042_zdravnata_komisiia_shte_nishti_zapleteniia_kazus_s/", "text": "Парламентарната здравна комисия се събира днес, за да обсъжда идеята за превръщане на болница \"Лозенец\" /известна като бившата правителствена болница/ в многопрофилна педиатрична болница. Идеята на здравния министър Кирил Ананиев вече  беше одобрена от правителството  и предстои да мине през парламента като промяна в закона за лечебните заведения. Днес пред депутатите аргументите си ще изложи министър Ананиев. Ректорът на Софийския университет \"Св. Климент Охридски\" Анастас Герджиков пък е упълномощен от Академичния съвет да изрази становище със сериозните опасения около преобразуването на болницата в детска. Съветът вчера вечерта реши, че  Софийският университет ще е в готовност за протести,  докато здравните власти не разсеят притесненията около идеята и не дадат ясни разчети и план за намеренията си стъпка по стъпка. Напрежението, назряващо вече две седмици, идва заради това, че болница \"Лозенец\" е университетска за Софийския университет и в нея се обучават студентите от медицинския факултет. Почти всички щатни преподаватели на факултета са лекари от болница \"Лозенец\", Софийският университет е инвестирал и няколко милиона през последните години за учебния корпус към болницата. Преди дни министър Ананиев се срещна заедно с ректора на университета със студенти и ги увери, че за валидността на дипломите или за закриване на факултета. И обеща всички планове около преобразуването на болницата да се съгласуват с ръководството на Софийския университет. Въпреки тези уверения, снощи Академичният съвет поиска доста повече подробности за това как конкретно ще се осъществят тези планове и обещания. А дотогава обяви стачна готовност. още преди около седмица, когато на среща със студенти деканът на медицинският факултет и директор на болница \"Лозенец\" Любомир Спасов се срещна със студенти и им съобщи, че следването им е заплашено заради преобразуването. Той поиска от тях да защитят правата си, да пишат декларации, да поискат болницата да е към Софийския университет. Каза им, че акредитацията на медицинския факултет се държи от болница \"Лозенец\" и ако тя бъде трансформирана, акредитацията ще стане невалидна. За срещата беше през социалните мрежи. Впоследствие се появиха и документи, отново без източник, оспорващи легитимността на избора на Спасов за декан, становища на контролния съвет на университета, където липсвали протоколи с подписи и печати за избора му и други. Думите на декана на медицинския факултет вкараха здравният министър в обяснителен режим и той в няколко изяви, включително и пред студентите от Софийския университет трябваше да уверява, че няма опасност за факултета. Ананиев даде да се разбере, че и той няма да остане начело на болницата след преобразуването й.  Отбеляза, че тя е с натрупани около 30 млн. лв. дългове , има одит и намекна, че може да се стигне до по-сериозни санкции заради лошото финансово управление. Ректорът на Софийският университет обаче заяви пред студентите, че Спасов ще остане начело на медицинския факултет до края на мандата му в края на 2019 г. Пред \"Дневник\" Анастас Герджиков също коментира, че е сериозно притеснен за бъдещата дейност на факултета и за това които да останат на щат към него, за да запази той акредитацията си. Герджиков получил уверения от здравния министър, че университетът ще запази учебния си корпус, а с решение на правителството друга болница ще бъде определена за университетска на Софийския университет и така ще се решат проблемите. За всеки от лекарите, които в момента са наети в \"Лозенец\", но не изпълняват педиатрични дейности, пък ще се направи анализ и ще се види къде и как те могат да бъдат прехвърлени, обеща Ананиев наскоро. Медиците обаче нямало да бъдат принуждавани, а щели сами да решат дали да отидат в предлаганите им болници, които за момента не са ясни. На среща с директорите на университетските болници в София с екипа на здравното министерство, всички те са декларирали готовност да отворят вратите си за студентите на Медицинския факултет, увери още Ананиев. Ректорът обаче коментира, че вече е получил обаждания от доста преподаватели и лекари в болница \"Лозенец\", които заявявали, че няма да се съгласят лесно да отидат просто така където и да било в която и да било болница. Някои обмисляли да заминат в чужбина. Ако не бъдат прехвърлени към друга болница, която да е университетска конкретно за Софийския университет, те ще загубят титлите си, вече няма да са към факултета, отбеляза още Герджиков пред \"Дневник\". Така се поставял въпросът за това дали ще има достатъчно хора, които да преподават на студентите от Софийския университет и за изпълнение на изискванията за достатъчно щатни хабилитирани преподаватели. Всъщност преобразуването на болницата е все още в Плановете са тепърва до половин година здравното министерство да прави анализ на състоянието на болница \"Лозенец\" и за това кои лекари ще са нужни, кои не изпълняват педиатрична дейност и къде могат да бъдат прехвърлени те при тяхно желание. Отделно ще се види и кои педиатрични звена на другите болници могат да бъдат преместени в \"Лозенец\". Самото преобразуване пък щяло да отнеме \"толкова време, колкото е необходимо\", каза Кирил Ананиев. Новата педиатрична болница пък щяла да се изгражда поетапно, като ще се строи нов корпус, който да отговори на изискванията за леглови капацитет за детска болница, какъвто в момента \"Лозенец\" няма.", "date": "2018.12.13", "title": "Здравната комисия ще нищи заплетения казус с превръщането на болница \"Лозенец\" в детска"}
{"url": "https://www.dnevnik.bg/sviat/2018/12/13/3360723_lift_i_jubur_se_nadprevarvat_po_putia_kum_borsata/", "text": "Uber Technologies Inc и по-малкият му конкурент Lyft карат един до друг по пътя към борсовия дебют, а това може да не завърши добре за Lyft, тъй като инвеститорите избират на какво да заложат в сектора на споделения превоз на пътници. И Uber, и Lyft конфиденциално са подали документи за първично публично предлагане (ППП) в Комисията по ценни книжа и фондовите борси на САЩ в четвъртък, което подсказва, че публичното им предлагане ще се стане факт сравнително скоро, освен ако някой от тях не реши да го отложи. Инвеститори в ППП, интервюирани от \"Ройтерс\", казаха, че двете ППП, организирани скоро едно след друго, може да ги накарат да избират между Uber и по-малкия, по-слабо диверсифициран Lyft. Предимството на това да си пръв на пазара с твоето ППП е способността да контролираш съдбата си, без да бъдеш повлиян от това как конкурентното ППП се представя на пазара, каза Джим Уилиъмс, главен инвестиционен директор на Creative Planning Inc, компания за управление на средства и инвестиции в Овърленд парк, Канзас, която управлява 35.7 милиарда долара и съветва клиенти, които вече имат акции в Lyft и Uber или обмислят да си купят. Първата компания, която направи дебют на борсата, ще определя сектора в очите на инвеститорите на фондовия пазар. Uber вероятно ще привлече инвеститорското доверие с по-големия си пазарен дял и по-широките си бизнес операции като товарите и доставките на храна, а Lyft ще изтъкне по-малкия си, но съсредоточен бизнес в сектора на превоза на пътници, коментират запознати с бизнеса и на двете компании. Дейностите на Lyft в САЩ и Канада и по-голяма част от бизнеса на компанията е превоз на пътници, макар че също като ber и тя неотдавна навлезе в бизнеса с велосипедите и скутерите под наем. Очаква се Lyft да бъде оценена на между 20 милиарда и 30 милиарда долара на ППП, казаха източници. От друга страна, Uber има дейност в над 70 страни, макар че като Lyft все още не е на печалба. Инвестиционни банкери казват, че компанията може да бъде оценена на около 120 милиарда долара при ППП, което би било едно от най-големите досега и вероятно ще задоволи по-голяма част от апетита на инвеститорите към сектора на превоза на пътници. \"Много големите ППП могат да се окажат трудни за \"преглъщане\" от пазара, каза Кетлийн Смит, основателка на Renaissance Capital - компания за мениджмънт на инвестиционни средства предимно в областта на ППП. \"Няма да е благоприятно, ако Lyft и Uber излязат на пазара по едно и също време,\" отбеляза тя. Източници посочват, че засега няма промени в плановете на Lyft за ППП след новината, че Uber също е тръгнала в тази посока. Източници, близки до Lyft, казват, че компанията е изгубила ценно време, като не е натиснала спусъка на ППП по времето, когато Uber се сблъскваше с редица проблеми и скандали миналата година. През 2017 година Uber бе разтърсена от редица проблеми, включително твърдения за сексуални посегателства, сдобиването с медицинските документи на жена, изнасилена от шофьор на Uber в Индия, голямо изтичане на лични данни и федерални разследвания на проблеми, включително евентуално плащане на подкупи на официални лица и незаконен софтуер за избягване на регулаторните органи. Главният изпълнителен директор Дара Косроушахи, който беше назначен на ръководния пост през август 2017 година, след като съоснователят на Uber Травис Каланик подаде оставка под натиска на инвеститорите, и неговият ръководен екип се опитват да променят културата на работното място и да оправят неразборията. Те сключиха споразумение с американските щати за изтичането на данни и с Waymo, подразделението за безпилотни автомобили на Alphabet, което съдеше Uber за кражба на търговски тайни. Говорители на Lyft и Uber отказаха коментар. Lyft щеше да има голямо предимство, ако беше започнала по-рано, когато Uber беше под много голям натиск от PR гледна точка, каза Алекс Уелинс, съосновател на компанията за съвети в областта на ППП и инвеститорските отношения Blueshirt Group LLC. Непримирими конкуренти Lyft не бързаше с ППП, тъй като искаше да укрепи бизнеса си, да увеличи приходите, да направи по-привлекателно излизането си на борсата за инвеститорите, твърдят източници, запознати с плановете на компанията. Дейвид Ериксън, старши сътрудник и лектор по финанси в университета на Пенсилвания и бивш шеф на отдела за световния капиталов пазар в Barclays Plc, вижда предимства в това, че Lyft е изчакала. Lyft явно е подготвяла неща, които да обогатят предлагането й, каза той. Компаниите залагат на прием от борсовите инвеститори, какъвто имаха на отделните кръгове за частно инвестиране, които надхвърлиха целевите суми. Безспорно Uber и Lyft могат да решат да раздалечат във времето своите ППП. А ако сегашните борсови колебания продължат, то компаниите могат напълно да променят плановете си за ППП. Uber е известна с маневрите си да изпреварва Lyft, така че може да изглежда, че е една обиколка пред своя конкурент. През 2014 година, когато Lyft се готвеше да пусне услугата си за съвместно използване на автомобили, Uber избърза да обяви публично своята собствена такава услуга, макар че все още не бе готова според запознати. Uber сигурно си мисли, че е \"свършила цялата тежка работа, поела е всички рискове,\" каза Сантош Рао, шеф на отдела за проучвания на Manhattan Venture Partners, инвеститор в Lyft. \"Те не могат да оставят Lyft да обере лаврите и да определи очакванията на инвеститорите\", допълни той. /БТА", "date": "2018.12.13", "title": "\"Лифт\" и \"Юбер\" се надпреварват по пътя към борсата"}
{"url": "https://www.dnevnik.bg/sport/2018/12/13/3360959_siti_sreshtu_atletiko_e_nai-veroiatniiat_mach_v/", "text": "Манчестър сити\" срещу \"Атлетико\" (Мадрид) е най-вероятното съперничество, което жребият може да определи за осминафиналите в Шампионската лига. Компютърният анализ на MisterChip показва, че възможността двата отбора да се паднат един срещу друг е 29%. \"Гражданите\" са отборът с най-малко варианти за съперници - само четири, като другите са \"Шалке\" (27.8% вероятност), \"Рома\" (23.3%) и \"Аякс\" (20%). Висшата лига е с най-много представители - четири. От тях единствено \"Манчестър сити\" излиза като победител, докато \"Ливърпул\", \"Манчестър юнайтед\" и \"Тотнъм\" заеха вторите места в групите си. Така те отпадат като възможни съперници на отбора, воден от Хосеп Гуардиола.  Отпада и вариантът за \"Лион\", тъй като двата състава бяха в една група. Изненади в групите на Шампионската лига и тази година липсват. Повечето от водещите отбори рано си свършиха работата и след това в някои групи остана въпросът кой ще е първи. Оправдаха се очакванията най-тежката група да е тази на финалиста от миналия сезон \"Ливърпул\", ПСЖ, \"Наполи\" и \"Цървена звезда\". Въпреки че интригата остана до последните секунди на шестия кръг, в крайна сметка парижани и мърсисайдци продължават в турнира. Покрай липсата на големи вълнения, все пак се стигна до интересни резултати и постижения в последния кръг. За първи път в историята на Шампионската лига  последният в дадена група (ЦСКА Москва) успя да спечели и двата си мача срещу първия (Реал Мадрид) . Жребият за осминафиналите ще се тегли на 17 декември. Първите мачове ще са на 12, 13, 19 и 20 февруари, а реваншите ще са на 5, 6, 12 и 13 март. \"Борусия\" (Дортмунд), \"Барселона\", ПСЖ, \"Порто\", \"Реал\" (Мадрид), \"Байерн\", \"Манчестър сити\", \"Ювентус\"  \"Атлетико\" (Мадрид), \"Аякс\", \"Лион\", \"Тотнъм\", \"Ливърпул\", \"Шалке\", \"Рома\", \"Манчестър юнайтед\"  \"Барселона\", ПСЖ, \"Манчестър сити\", \"Манчестър юнайтед\", \"Рома\", \"Тотнъм\", \"Ливърпул\", \"Бешикташ\"  \"Ювентус\", \"Байерн\", \"Шахтьор\", \"Базел\", \"Челси\", \"Реал\" (Мадрид), \"Севиля\", \"Порто\"", "date": "2018.12.13", "title": "\"Сити\" срещу \"Атлетико\" е най-вероятният мач в осминафиналите в Шампионската лига"}
{"url": "https://www.dnevnik.bg/evropa/2018/12/13/3360687_nov_referendum_za_brekzit_e_ujasna_ideia/", "text": "Когато става дума за рисковете, свързани с това да \"внимаваш какво си пожелаваш\", малко въпроси се нареждат по-високо от плана за втори референдум, за какъвто се застъпват онези във Великобритания, които се надяват да бъде преобърнато гласуването от юни 2016 г. за излизане от Европейския съюз (привържениците на оставането). Ако това бъде постигнато, резултатът може да бъде бързо възникване на явление, което Великобритания засега избягва - създаване на голяма, гневна популистка партия, вероятно от десницата, а може би и от левицата. Това би било много лоша новина за Великобритания, за нейната политика, за Европа и за каузата на демокрацията като цяло. То може да бъде възприето с известно основание като ситуация, при която \"те\" потъпкват демократичния вот, който сме направили \"ние, народът\". Планът за втори референдум се оправдава с довода, че британският народ заслужава да има избор между предложението на правителството за Брекзит, трудно договорено от кабинета на Тереза Мей миналия месец, и възможността за отказ от Брекзит въобще. Привържениците на оставането настояват, че гласоподавателите ще направят както през 2016 г. Но, разбира се, организаторите се надяват на отменяне на Брекзит. Те смятат, че избирателите са уплашени от изгледите за забавяне на растежа или дори икономически шок от сгромолясването навън без план. Такива предупреждения бяха отправени миналата седмица от управителя на Банк ъв Ингланд Марк Карни, подкрепени от  официален анализ на правителството . Никоя страна не е остров, дори такава, която в действителност е като Великобритания. Избликът на често съпроводена от насилие войнственост във Франция, където леви и десни се обединиха срещу центристкия и някога популярен президент Еманюел Макрон и неговата партия \"Република, напред!\", е най-яркият и страшен пример за противопоставянето между \"нас\" и \"тях\". Но разочарованието е дълбоко и широко разпространено в останалата част на Европа, а както предупреди през юни бившият белгийски министър-председател Ив Льотерм, популистите са обединени от \"своя отказ да играят по правилата на общоприетата политика\". Във Франция това, което започна като повече или по-малко стандартни протести главно в провинциите срещу повишаването на цените на горивата, сега се превръща в нещо като революция. Обещанието на френския министър-председател Едуар Филип във вторник миналата седмица за  временно спиране  на увеличаването на данъка върху горивата за шест месеца беше последвано от още бунтове. Миналата сряда вечерта правителството напълно се предаде,  като извади увеличенията от бюджета  за 2019 г., без заплаха за тяхното подновяване. Тези действия, извършени от правителство, което изглеждаше най-решителното и увереното в Европа, с президент, който само допреди три седмици извличаше полза от това, че за разлика от своите предшественици не отстъпваше пред протести е и вероятно за демократичния свят в по-широк план. Франция, изглежда, показва, че демократичното избиране на правителство в една година е уязвимо за вълна от войнствен гняв на следващата. Ако това се утвърди като тенденция, със сигурност е свършено с демокрацията. Колко вероятна е подобна тенденция? Няма стабилен политически ветропоказател, който да сочи само в една посока. В Германия, където страховете от възход на крайната десница са най-силно наситени с ужасите от 20 век, \"Алтернатива за Германия\" стигна върхово ниво от 17 процента в анкета в края на лятото, но падна до 12 процента на провинциалните избори в Бавария и Хесен, на които партията на  Зелените  отбеляза възход. Националното полулистко коалиционно правителство на Италия продължава да е популярно, а вицепремиерът Матео Салвини, който е най-видният италиански политик и отявлен противник на имиграцията, предлага да бъдат либерализирани законите за притежание на оръжие, подхранвайки страхове от възход на влиятелно оръжейно лоби като това в Съединените щати. Правителството на Италия  води битка с ЕС заради бюджет , договорен между Брюксел и предишното левоцентристко правителство, към който популистката коалиция отказва да се придържа. Нито една от двете страни не може да си позволи да отстъпи, но компромисите могат временно да спасят репутацията. В Испания, която е смятана за израства нова сила. Крайнодясната партия \"Вокс\" се появи от нищото и спечели 12 места  в областния парламент на Андалусия  този месец. Тя може да влезе в местното правителство с програма, която доста повече беше свързана с национални въпроси като контрол над имиграцията, по-голяма власт на централизирано национално правителство, насърчаване на по-силно осъзнаване на приноса на Испания към цивилизацията и други. Това, че избирателите в Андалусия реагираха с въодушевление на партия, която иска прехвърляне на власт от областите обратно към центъра, показва голямо разочарование от испанската система на делегирано управление - система, създала продължаваща безизходица между сепаратистите в Каталуня и правителството в Мадрид. Разправията \"има значителен потенциал да дестабилизира цяла Испания\", казва каталунският коментатор Жуан Жозе Лопес Бурниол. Коментарът на Бурниол важи за цяла Европа. Националните популисти не са спечелили, макар че хранят големи надежди за доста повече гласове, дори мнозинство на европейските избори през май 2019 г., но оказват Швеция се мъчи да състави правителство, защото крайнодесните Шведски демократи контролират баланса на силите, а никоя от партиите от основното течение няма да се коалира с тях.  В Австрия  радикалната дясна Австрийска партия на свободата е по-малък партньор в дясна коалиция, която набляга на ограниченията върху имиграцията и предизвиква възмущението на либералите с атаки срещу държавната радиотелевизионна компания, предполагаеми опити за блокиране на разследвания за расистко поведение на привърженици на крайната десница и един особено остър въпрос - отмяната от правителството на закон  срещу пушенето в ресторантите . Нито една страна не може да не вземе предвид голяма група граждани, които мразят направеното от партиите от основното течение. Както в Съединените щати, съпротивата на популистите в управлението и извън него срещу либералните политики от всякакъв вид - за имиграцията, екологията, половете, медиите, семейството и социалната система - печели силна и последователна подкрепа. Тази подкрепа се подхранва от усещането - едновременно широко разпространено и дълбоко, че либералите и центристите са установили монопол върху властта от десетилетия и не са оправдали надеждите на хората. А както пише Марк Лила в \"Ню Йорк ривю ъв букс\", \"(в европейската десница) се развиват идеи и се изграждат транснационални мрежи за тяхното разпространение\". Популизмът е нещо повече от разбойничество. Британските либерали може би се надяват, че Камарата на общините вероятно няма да приеме предложенията на правителството за Брекзит и това ще осигури втори референдум за преобръщане на гласуването за напускане. Но това би предизвикало класова война. Дървата са сухи и чакат някой да драсне кибрита.  /БТА", "date": "2018.12.13", "title": "Нов референдум за Брекзит е ужасна идея"}
{"url": "https://www.dnevnik.bg/sviat/2018/12/13/3361070_visokoskorosten_vlak_derailira_krai_ankara_pone/", "text": "Високоскоростен турски влак дерайлира в надлез в Анкара, като два вагона са се обърнали, съобщава БТА. Местните власти съобщават за поне четирима загинали и над 40 ранени. Инцидентът е станала в 6:30 ч. тази сутрин, когато скоростният влак потеглял от столицата Анкара към централната провинция Коня. Все още няма официална информация каква е причината за катастрофата. От Министерството на външните работи обявиха, че нямат данни за пострадали българи при инцидента.", "date": "2018.12.13", "title": "Високоскоростен влак дерайлира край Анкара, поне четирима души са загинали"}
{"url": "https://www.dnevnik.bg/sport/2018/12/13/3360973_snimka_na_denia_bulgarskiiat_sudiia_v_shampionskata/", "text": "Георги Кабаков свири мача между \"Валенсия\" и \"Манчестър юнайтед\" (2:1) от последния кръг на групите в Шампионската лига. Воденият от Жозе Моуриньо отбор не се възползва от поражението на \"Ювентус\" срещу \"Йънг бойс\" (1:2) и остана втори в групата.", "date": "2018.12.13", "title": "Снимка на деня: Българският съдия в Шампионската лига"}
{"url": "https://www.dnevnik.bg/evropa/2018/12/13/3361073_ecb_dnes_moje_da_sloji_krai_na_bezprecedentnata/", "text": "Днешният четвъртък може да се окаже исторически момент за Европейската централна банка (ЕЦБ), която се очаква официално да сложи край на безпрецедентната си програма за стимулиране на икономиката на стойност 2.6 трлн. евро, съобщи \"Ройтерс\". На фона на отслабването на икономиката, напрежението в търговията, което помрачава перспективите, наред с насрещните ветрове на хоризонта под формата на Италия и Брекзит, финансовите пазари гледат към идната година и очакват да чуят как точно ЕЦБ ще защити блока от тежък спад. Последната пресконференция за годината на президента на ЕБЦ Марио Драги вероятно ще бъде всичко друго, но не и скучна. Ето някои от въпросите, за чиито отговори инвеститорите ще следят. Как ЕЦБ ще се отнесе към отслабващата икономика? ЕЦБ вероятно ще поддържа тезата, че икономическите условия остават достатъчно силни, за да позволят да бъде сложен край на продължилото почти четири години \"количествено облекчаване\" (\"QE\" - Quantitative easing). Същевременно институцията ще трябва да отдели внимание на най-новите икономически данни - производствената активност в еврозоната е нараснала с най-бавен темп от над две години през ноември, а водещата икономическа сила - Германия - през третото тримесечие отчете свиване за първи път от 2015 година, когато ЕЦБ започна програмата за количествено облекчаване. Може ли ЕЦБ да промени плановете си за вдигане на водещите лихви? През последните седмици се наблюдава рязко отслабване на очакванията за вдигане на лихвите предвид слабите данни, страховете от търговска война и колебанията на пазарите. От юни ЕЦБ твърди, че ще запази лихвите без промяна през част от идната година. Неотдавнашни коментари на ръководителите й сочат, че институцията ще запази тази позиция, дори ако опасенията за икономическите перспективи се засилят. Какво става с дългоочакваното ускоряване на базовата инфлация? Общата инфлация е над целевото равнище на ЕЦБ за инфлация от малко под 2 на сто. Базовата инфлация, която не включва храните и енергията, обаче остава на разочароващо ниво от 1.1 на сто през ноември, отслабвайки спрямо 1.2 на сто през октомври. Предвид тази тенденция понижаване на прогнозата на ЕЦБ за инфлацията няма да бъде изненада. Институцията може да използва икономическия стимул от поевтиняването на петрола, тъй като еврозоната е нетен вносител на петрол и по-евтината суровина увеличава разполагаемите приходи. /БТА", "date": "2018.12.13", "title": "ЕЦБ днес може да сложи край на безпрецедентната програма за стимулиране на икономиката"}
{"url": "https://www.dnevnik.bg/evropa/evropeiski_parlament/2018/12/13/3361075_evroparlamentut_nastoia_za_spirane_na_severen_potok_2/", "text": "В сряда евродепутатите отчетоха извършените реформи в Украйна, като същевременно осъдиха агресията на Русия в Керченския проток и изграждането на \"Северен поток 2\", предаде пресслужбата на Европейския парламент. Парламентът прие резолюция с 433 гласа \"за\", срещу 105 \"против\" и 30 \"въздържал се\", която отразява последните развития, свързани със споразумението за асоцииране с ЕС, което влезе в сила през 2017 г. Напредък на реформите  Евродепутатите подчертават, че Украйна е постигнала реформи в области като енергетика, здравеопазване, пенсии, образование, публична администрация и децентрализация, а също така и в областта на отбраната и сигурността, банкирането и макроикономическото стабилизиране. Тези реформи, обаче за жалост бяха съпътствани от драстични покачвания на цените, съкращаване на социалните помощи и влошаване на достъпа до социалните системи. Спиране на \"Северен поток 2\" Евродепутатите приветстваха Украйна за доброто сътрудничество в енергийния сектор и постиженията й в областта на енергийната ефективност и развитието на възобновяемата енергия, като същевременно подчертаха необходимостта от продължаване на реформите, особено в областта на пазара на газ и електроенергия. Предвид ключовата роля на страната в европейската мрежа за енергийни доставки, евродепутатите осъдиха изграждането на газопровода \"Северен поток 2\", който заобикаля Украйна, \"тъй като това е политически проект, който представлява заплаха за европейската енергийна сигурност\". Поради тази причина те призовават за неговата отмяна. Борба с корупцията и олигарсите  Резолюцията също така подчертава, че Украйна трябва да превърне борбата срещу корупцията в свой основен приоритет, да се заеме с проблемите с властта на олигархията и да продължи реформите за децентрализация. Евродепутатите изразиха съжаление, че съществуващата съдебна система остава неефективна, корумпирана и политически зависима, като същевременно подкрепят продължаващите усилия за справянето с тези проблеми. Съдиите и прокурорите трябва да бъдат избирани по прозрачен и надежден начин, съгласно текста. Евродепутатите осъждат категорично агресията на Русия срещу Украйна на 25 ноември в Керченския проток и настояват за незабавното и безусловно освобождаване на всички украински кораби и моряци. Те са сериозно загрижени, че напрежението може да представлява прикрит опит за анексиране на суверенните права на Украйна в Азовско море. Поради тази причина Русия трябва да гарантира свободата на корабоплаването през Керченския проток и в Азовско море, се заявява в текста. В заключение, евродепутатите категорично осъждат нарастващия брой физически нападения срещу защитници на гражданските права и журналисти, както и насилието срещу ромите и ЛГБТИ общностите. Освен това, те изискват от Руската федерация незабавно и безусловно да освободи носителя на наградата \"Сахаров \" за 2018 г.  Олег Сенцов  и всички други незаконно задържани украински граждани. Украйна подписа споразумението за асоцииране с Европейския съюз през 2014 г., засилвайки по този начин икономическите и политическите си връзки с ЕС. То влезе в сила през 2017 г.", "date": "2018.12.13", "title": "Европарламентът настоя за спиране на \"Северен поток 2\""}
{"url": "https://www.dnevnik.bg/bulgaria/2018/12/13/3361081_vaklin_razgovorut_mi_s_ivancheva_beshe_s_edin/", "text": "Бизнесменът Александър Ваклин, който е подател на сигнала срещу кмета на столичния район \"Младост\" Десислава Иванчева, не видя връзка между ареста ѝ и  издадените разрешения за строеж на две сгради в местността \"Камбаните\"  на дружеството \"Ваклин груп\", управлявано от него. Той също така каза, че единствената среща между двамата е била с цел той да бъде унизен. За издадените разрешения се разбра в края на миналия месец. Това са и проектите, които е забавила районната администрация и заради които Ваклин твърди, че му е поискан подкуп, за да бъдат задвижени по-бързо. По делото освен Иванчева обвиняема е и заместникът ѝ Биляна Петрова, както и Петко Дюлгеров, сочен за посредник. \"Не е нещо необичайно да получа разрешителните за строеж. Това няма нищо общо, че Десислава Иванчева е в ареста. Или трябва да получи 500 хил. евро, за да си получа аз сградите. Трябва да се борим с корупцията, а не да я стимулираме, като си плащаме\", заяви Ваклин пред Би Ти Ви. Той каза още, че е  имал само един разговор с Иванчева,  който според него е бил \"доста нелеп\". \"Ако бъде излъчена срещата ни в теливизионно предаване, ще се учудите на моите здрави нерви как останах. Тя ме попита три пъти как се казвам. Тази среща имаше за цел да ме постави в неудобно положение. Разговорът беше на един самозабравил се велможа, който се опитва да унизи човека срещу него\", каза още Вкалин.", "date": "2018.12.13", "title": "Ваклин: Разговорът ми с Иванчева беше с един самозабравил се велможа, който иска да ме унизи"}
{"url": "https://www.dnevnik.bg/na_put/2018/12/13/3360956_v_dubai_se_poiavi_plavasht_supermarket/", "text": "Плаващ супермаркет вече обслужва жителите и гостите на Дубай директно на лодките яхтите и катерите. . Клиентите на водни джетове и малки плавателни съдове могат да доплават до магазина и да поръчат през прозореца, а пътуващите в по-големи кораби могат да заявят покупките по телефона или чрез мобилно приложение и да го получат след 45 минути. В обхвата на супермаркета са и три плажа (Kite Beach, Jumeirah Public Beach и Al Sufouh Beach.) Супермаркетът работи 6 дни в седмицата между 10 и 18 часа при условие, че метеорологичните условия го позволяват. Асортиментът включва над 300 артикула, между които топли и студени закуски и напитки, сладолед, храна, слънцезащитни продукти, лекарства без рецепта. Инициативата е на търговския център Majid Al Futtaim, който е и оператор за Близкия изток на веригата Carrefour . Плавателният съд се захранва с акумулаторни батерии и не само че не замърсява водата, но е и чистач - всмуква всевъзможни плаващи отломки в специален резервоар и ги предава за депониране на брега. Предлаганите на клиентите торбички и сламки са биоразградими, информира компанията в  прессъобщение.", "date": "2018.12.13", "title": "В Дубай се появи плаващ супермаркет"}
{"url": "https://www.dnevnik.bg/evropa/2018/12/13/3361082_italiia_predloji_po-nisuk_bjudjeten_deficit_v_opit_da/", "text": "Италия предложи на Европейската комисия да намали своя бюджетен дефицит догодина от 2.40 процента до 2.04 процента от брутния вътрешен продукт. Това стана на среща в Брюксел вчера между председателя на Еврокомисията Жан-Клод Юнкер и италианския премиер Джузепе Конте, предаде \"Франс прес\". Агенцията отбелязва, че по този начин  Италия се надява да сложи край на спора  си с Европейската комисия и да избегне задействането на  процедура за нарушение срещу нея . Италианският премиер каза, че правителството му е успяло да възстанови известни финансови ресурси, за да понижи планирания дефицит, но не даде подробности. По-рано говорител на Еврокомисията заяви, че срещата между Юнкер и Конте е довела до \"добър напредък\". Сега Комисията ще направи оценка на предложенията, които Италия е дала вчера следобед. На 23 октомври Брюкселотхвърли италианския проектобюджет, защото според нея излиза извън европейските норми. Комисията предупреди, че дори обмисля налагане на санкции. /БТА", "date": "2018.12.13", "title": "Италия предложи по-нисък бюджетен дефицит в опит да избегне санкции от Брюксел"}
{"url": "https://www.dnevnik.bg/evropa/2018/12/13/3361084_evroparlamentut_nastoia_za_obshto_opredelenie_za/", "text": "Европейският парламент представи препоръките си за справяне с радикализацията, подобряване на оперативната съвместимост на данните и подпомагане на жертвите на тероризъм, предаде пресслужбата на институцията. Евродепутатите също така изразяват загриженост за недостатъчния обмен на данни между агенциите, между държавите членки и органите на ЕС. Те подчертават необходимостта от пълното зачитане на основните права, включително защитата на данните и свободата на изразяване, когато се предприемат мерки за борба с тероризма. Сред основните предложения на Парламента са: - Създаване на списък на радикалните проповедници в ЕС; - По-силен мониторинг, с цел гарантиране на хармонизирани стандарти за сигурност и съдебно преследване на идентифицираните \"завръщащи се бойци\" в Европа; - Изключване на възможността осъдени терористи да получават убежище; - Мерки срещу радикализацията, като програми за затвори, образование и кампании; - Специални обучения по радикализация на служителите на ЕС и на държавите членки; - Укрепване на външните граници на ЕС и подходящи проверки на всички гранични пунктове, като се използват всички релевантни бази данни; - Търсене на правни процедури за проследяване възхваляването на терористични актове; - Премахване на печатна или онлайн пропаганда, изрично подбуждаща към насилие; - Непрекъснато сътрудничество и обмен на информация между ЕС и Обединеното кралство; - Ограничаване носенето на ножове и забрана на особено опасни ножове; - Включване на частните самолети според Директивата относно резервационните данни на пътниците; - Европейска система от лицензи за специализирани купувачи на прекурсори на взривни вещества; - Неотложна необходимост от обща дефиниция на \"жертва на тероризъм\" на равнище ЕС; - Искане от Комисията за създаването на Координационен център на ЕС за жертви на тероризъм, който да предоставя подкрепа при кризи и помощ при атаки; - Използване на фонд \"Солидарност\" на ЕС за обезщетяване на жертвите на широкомащабни терористични нападения; - По-тясно сътрудничество с държави извън ЕС, особено със съседните страни.", "date": "2018.12.13", "title": "Европарламентът призова за общо определение за \"жертва на тероризъм\""}
{"url": "https://www.dnevnik.bg/razvlechenie/2018/12/13/3360982_fotogaleriia_meri_popinz_se_zavrushta_na_siniia_i/", "text": "Завръщането на Мери Попинз на големия екран доставя така необходимата магия в тези несигурни за света времена, смята актьорският състав на новия филм за любимата детегледачка. В сряда продукцията на \"Дисни\" на режисьора Роб Маршал и с Емили Блънт в главната роля направи своята премиера на синия килим в Лондон, след като около десет дни по-рано мина по червения в Лос Анджелис. В България \"Мери Попинз се завръща\" тръгва по кината от 19 декември дублиран и субтитриран. По този повод от 10 до 23 декември \"Дневник\" и \"Форум Филм\" организират   с различни тематични награди от филма, в която може да се включите  . На снимката: Актьорите Емили Мортимър, Емили Блънт и Колин Фърт", "date": "2018.12.13", "title": "Фотогалерия: \"Мери Попинз се завръща\" на синия и червения килим"}
{"url": "https://www.dnevnik.bg/evropa/2018/12/13/3361088_sasht_ne_podkrepiha_predlojenieto_na_es_za_reforma_na/", "text": "Съединените щати не подкрепиха предложението на Европейския съюз за реформа на Апелативния орган на Световната търговска организация (СТО), заяви на заседание на организацията американският представител Денис Шей, цитиран от \"Ройтерс\" и \"Блумбърг\". По думите му според администрацията на президента Доналд Тръмп СТО не функционира добре, тъй като не е успяла да държи сметка на Китай, че не е отворил икономиката си, както е било предвидено при присъединяването му към организацията през 2001 година. За да принуди СТО да се реформира, екипът на Тръмп блокира нови назначения в съдебния орган, който скоро ще изпита недостиг на съдии, отбелязва \"Ройтерс\". ЕС представи вчера проект за реформи на Апелативния орган, вече съгласувани с Австралия, Индия, Исландия, Канада, Китай, Мексико, Нова Зеландия, Норвегия, Южна Корея и Швейцария. Предложението предвижда точно определяне на сроковете за приключване на работата на членовете на органа, напускащи постовете си, за да се гарантира разглеждането на делото в необходимия 90-дневен срок, увеличаване броя на постоянните му членове от седем на девет и удължаване на мандата им от шест на осем години, както и провеждане на редовни годишни срещи с представители на страните - членки на СТО.", "date": "2018.12.13", "title": "САЩ не подкрепиха предложението на ЕС за реформа на Световната търговска организация"}
{"url": "https://www.dnevnik.bg/bulgaria/2018/12/13/3361086_kratki_novini_v_bolnicata_hristo_botev_vuv_vraca_sa/", "text": "Валери Симеонов стана зам.-председател на парламентарната комисия по енергетика Валери Симеонов беше избран за заместник-председател на парламентарната комисия по енергетика. Бившият заместник-председател на Народното събрание от квотата на БСП Валери Жаблянов пък беше избран за заместник-председател на парламентарната комисия по външна политика. Шефът на КАТ - Казанлък е в неизвестност Полицията издирва Тодор Николов, 44-годишен от казанлъшкото с. Бузовград. Той е началник звено Пътна полиция – КАТ - Казанлък. Според информация на роднините той е в неизвестност от сряда следобед. Хората, които имат информация за него, могат да я съобщят на тел. 112 или в най-близкото поделение на МВР. Клиника ще носи името на Христо Стоичков Клиниката за рехабилитация и долекуване на МБАЛ ''Света София'' ще носи името на Христо Стоичков. Най-успешният български футболист и носител на \"Златната топка\" за 1994 г. ще посети болницата на 14 декември от 9.30 ч., за да се срещне с екипа на клиниката. \"'Идеята клиниката да носи името на великия Стоичков се роди преди малко повече от месец'', разказа д-р Христо Мазнейков, който е началник на клиниката по ортопедия и травматология. Той сподели, че двамата със Стоичков са приятели от години.", "date": "2018.12.13", "title": "Кратки новини: Шефът на КАТ - Казанлък е в неизвестност"}
{"url": "https://www.dnevnik.bg/evropa/2018/12/13/3361089_po-malko_pari_za_turciia_poveche_za_bezrabotni_mladeji/", "text": "Европейският парламент прие вчера бюджета на ЕС за 2019 година, слагайки край на трудни преговори в края на годината, наложили Европейската комисия да направи ново предложение след  възникнал блокаж , предаде \"Франс прес\". Предвидено е увеличение на средствата за \"Еразъм+\" и орязване на тези за Турция. Бюджетът за 2019 година, през която Великобритания се съгласи да продължи да прави вноски въпреки Брекзит, предвижда общо 165.8 милиарда евро ангажименти за плащания (по програми, които могат да продължат повече от година) и 148.2 милиарда евро за плащания (ефективно похарчени суми). Сума от 1.3 милиарда евро е заделена за реагиране в непредвидени случаи. Основната пречка в преговорите беше настояването на Ееропарламента да могат да се използват през 2019 година предвидени, но неизползвани кредити от 2017 година по изследователската програма \"Хоризонт 2020\". Средствата за миграцията (1.1 милиарда евро) бяха увеличени с 55.9 процента спрямо 2018 година. Младежи, заетост Евродепутатите постигнаха успех в засилването на програми, смятани от тях за ключови за растежа и работните места, а именно \"Еразъм+\" (+240 милиона евро), \"Хоризонт 2020\" (+150 милиона евро), COSME (подкрепа за малките и средните предприятия, +5 милиона). \"Еразъм+\" и \"Хоризонт 2020\" ще бъдат допълнително подкрепени чрез коригиращ бюджет от 100 милиона евро следващата година. Общо Европарламентът получи допълнителни 688.5 милиона евро в областта \"растеж и работни места\" и подсигури увеличение за Инициативата за младежка заетост със 116.7 милиона евро, увеличавайки помощта за младежите, търсещи работа до 350 милиона евро, предаде пресслужбата на институцията. Бежанци, фондове за Турция За Парламента миграцията и сигурността също са сред приоритетите на ЕС. Увеличена е подкрепата за \"Европол\" и \"Евроюст\". Предприсъединителните фондове за Турци ще бъдат орязани със 146.7 милиона евро предвид влошаващата се ситуация с демокрацията, върховенството на закона и човешките права.", "date": "2018.12.13", "title": "По-малко пари за Турция, повече за безработни младежи ще има в бюджета на ЕС за 2019 г."}
{"url": "https://www.dnevnik.bg/razvlechenie/2018/12/13/3361130_3d_maping_shte_krasi_kvadrat_500_v_sledvashtite_9_dni/", "text": "                        3D мапинг прожекция ще краси фасадата на националната галерия \"Квадрат 500\" до 21 декември, обявиха организаторите на шоуто. Всеки ден между 18:30 и 19:30 ч. върху сградата ще се прожектират анимирани визии на растения и животни и природата на България, обединени под заглавието \"Води и биоразнобразие\". Създател на мапинга анимацията е компанията Elektrick.Me, работили по визуален спектакъл за празника на Несебър и 150-годишнината на т.нар. българската столица на смеха - Габрово. Музиката е на Климент Дичев. Поръчител на кампанията е Оперативна програма \"Околна среда 2014 - 2020 г.\". През 2019 г. ще бъде представена и втората част на проекта, която ще е с фокус върху темите за отпадъците, наводненията и свлачищата и качеството на атмосферния въздух, допълват авторите.", "date": "2018.12.13", "title": "3D мапинг ще краси \"Квадрат 500\" в следващите 9 дни"}
{"url": "https://www.dnevnik.bg/bulgaria/2018/12/13/3361142_razsledvaneto_za_smurtta_v_echemishka_ustanovi_che/", "text": "Близо две години след смъртния случай в тунел \"Ечемишка\" на магистрала \"Хемус\" столичната окръжна прокуратура привлече като обвиняеми 6 длъжностни лица от Агенция \"Пътна инфраструктура\" (АПИ). В началото на февруари 2017 г.  жена загина,след като осветителна греда падна върху автомобила , в който тя се намирала на мястото до шофьора. Веднага след инцидента АПИ обяви, че направената през септември 2016 г. профилактика в тунела не е дала индикации за възможни проблеми. Наказателна отговорност за инцидента ще се търси от двама бивши председатели на АПИ - Лазар Лазаров и Дончо Атанасов, както и от Илиана Захариева (член на Управителния съвет на АПИ), Георги Златев (директор на дирекция \"Поддържане на пътната инфраструктура\" в АПИ), Надя Сачанска (началник отдел \"Основен ремонт и поддържане\" в дирекция \"Поддържане на пътната инфраструктура\" в АПИ) и Георги Фучеджиев (старши експерт в отдел \"Основен ремонт\" на дирекция \"Поддържане на пътната инфраструктура\" в АПИ). Те ще бъдат съдени за причиняване на смърт по непредпазливост. Веднага след инцидента АПИ обяви, че  направена през септември 2016 г. профилактика в тунела не е дала индикации за възможни проблеми.  Сега от прокуратурата обаче уточняват, че \"при всички огледи, експертите са давали препоръки за подновяване на антикорозионната защита, но това нито веднъж не е било изпълнено\". \"Техническата експертиза е посочила, че от 1996 г. стоманената конструкция на съоръжението е повредена и следва да се поднови, тъй като е подложена на активна корозия в изключително неблагоприятна среда. При извършеното изследване е установено, че след 2010 г. стоманената конструкция на съоръжението е станала потенциално опасна за експлоатация, а от 2015 г. конструкцията се е намирала в аварийно състояние\", пише още в заключението на прокуратурата. Според заключението на вещите лица основната причина за проблема с надлъжните стоманени греди, носещи осветителните тела, е липсата на нормална експлоатационна поддръжка на конструкцията и оставянето ѝ без антикорозионна защита повече от 20 години. В средата на 2015 г. АПИ е сключила договор с \"Ферокс Къмпани\" ЕООД, на което е възложила извършването на оценка на текущото състояние на осветителните уредби на тунела. В началото на януари 2016 г. фирмата изпраща доклад до АПИ, в който е посочено, че \"осветителните тела падат върху платното, че конструкцията е със сериозна пробивна корозия на много места и самоволно падат парчета върху пътното платно и движещите се автомобили, че положението в \"Ечемишка\" е най-зле, като там инсталацията може да се определи като опасна\". В доклада е отправена препоръка за подмяна на конструкцията и осветителните тела в тунела, но според прокуратурата не са предприети каквито и да е действия за ремонт.", "date": "2018.12.13", "title": "Шест души са обвинени за смъртта в \"Ечемишка\", тунелът бил в аварийно състояние от две години"}
{"url": "https://www.dnevnik.bg/sport/2018/12/13/3361146_smesenata_shtafeta_zavurshi_na_18-o_miasto_na/", "text": "Българската смесена щафета зае 18-о място в дисциплината 4х50 метра на световното първенство по плуване в китайския град Ханжоу. Квартетът в състав Габриела Георгиева, Любомир Епитропов,  Антъни Иванов  и Диана Петкова записа 1:43.57 секунди, завършвайки на четвърто място в третата серия. Резултатът не се оказа достатъчен на българските плувци за влизане във финала. В сериите на 4х50 метра взеха участие общо 45 щафети. В третия ден от шампионата имаше българско участие и в индивидуалните дисциплини. Габриела Георгиева зае 19-о място на 200 метра гръб – 2:10.42 минути. В сериите на 100 метра съчетано участваше Светлозар Николов, който се класира 31-и с 56.75 секунди. В плуването на 200 метра бруст Любомир Епитропов завърши 27-и с 2:08.51 минути. Диана Петкова подобри националния рекорд на 100 метра съчетано. За завърши 22-а в сериите с 1:01.75 минута и подобри собственото си постижение от 1:02.09, поставено преди два месеца в Стара Загора. Най-бърза в сериите бе световната рекордьорка Катинка Хосу от Унгария с 58.05 секунди.", "date": "2018.12.13", "title": "Смесената щафета завърши на 18-о място на световното първенство по плуване"}
{"url": "https://www.dnevnik.bg/sviat/2018/12/13/3361148_tabloid_e_pomognal_na_trump_da_plashta_na_jeni_za_da/", "text": "Издателят на американския таблоид \"Нешънъл инкуайър\" призна, че е платил за мълчанието на бившия модел на \"Плейбой\" Карън Макдугъл, за да й попречи да разпространи твърденията си, че е имала афера с президента Доналд Тръмп преди изборите през 2016 г., предадоха агенциите \"Ройтерс\" и \"Асошиейтед прес\".  Федералната прокуратура на Ню Йорк съобщи днес, че медийната компания American Media като част от споразумение за сътрудничество с прокуратурата и избягване на обвинения, е признала, че е направила плащане от 150 000 долара за  Карън Макдугъл  \"съвместно\" с предизборната кампания на Тръмп.  Главният изпълнителен директор на компанията Дейвид Пекър се е срещнал с бившия личен адвокат на Тръмп  Майкъл Коен  и поне още един член на кампанията през август 2015 г. и е предложил да помогне с негативните истории за отношенията на Тръмп с жени, като откупи правата върху тези истории, сочи документ, разпространен от прокуратурата.  Признанието може да подкрепи твърденията на Коен, който бе осъден на три години затвор заради ролята си в плащания, според юридически експерти. / БТА", "date": "2018.12.13", "title": "Таблоид е помогнал на Тръмп да плаща на жени, за да мълчат за аферите му"}
{"url": "https://www.dnevnik.bg/sviat/2018/12/13/3361155_belgiia_otchete_spad_v_prodajbata_na_novi_dizelovi/", "text": "Властите в Белгия отчитат драстичен спад в продажбата на нови дизелови автомобили, съобщиха местни медии. Явлението се наблюдава покрай решението за прекратяване на държавната политика, насърчавала дълги години покупката на превозни средства с дизелови двигатели. В последната година едва един от три новопридобити автомобила (36 на сто) е бил дизелов. За сравнение година по-рано делът на тези превозни средства е бил 46.6%. Преди 10 години дизеловите коли са имали дял от 80%. Наблюдава се също рязко увеличение на новорегистрираните бензинови автомобили. Покупките на превозни средства,  задвижвани с ток  или газ, остават все още пренебрежимо малко (под 2 процента), а хибридите (на ток и бензин) са около 4 на сто. Изводите на цитираните наблюдатели са, че днес е изгодно да се купи  дизелова кола , ако автомобилът се използва за движение по магистрала на дълги разстояния. Ако се използва главно в града, по-изгодно е автомобилът е да бъде с бензинов двигател. Отчита се, че белгийските власти са насърчавали покупката на  дизелови коли  през 90-те години на миналия век и в първото десетилетие на днешното столетие, но вече са на мнение, че дизелът трябва изцяло да бъде забраен. /БТА", "date": "2018.12.13", "title": "Белгия отчете спад в продажбата на нови дизелови автомобили"}
{"url": "https://www.dnevnik.bg/sport/2018/12/13/3361144_wada_proveri_ruskata_antidopingova_agenciia_no_ostava/", "text": "Световната антидопингова агенция (WADA) завърши проверката на руската агенция (РУСАДА). Инспекцията беше планирана след решението за  възстановяването на правата ѝ под условие . За два дни тричленната делегация на WADA е извършила проверката, като предстои да бъде направен доклад. Засега от световната агенция не съобщават информация за одита. Според генералния директор на организацията Оливие Нигли това е важна стъпка към връщане на доверието в РУСАДА. Най-голямото препятствие обаче остава осигуряването на достъп за инспекторите на WADA до московската лаборатория и съхранените данни. Срокът това да бъде направено е 31 декември. Ако изискването не бъде изпълнено, руската агенция е заплашена от още по-строги мерки. РУСАДА беше наказана през 2015 г. след обвинения в държавно контролирана система за употреба, разпространение и прикриване на допинг. ", "date": "2018.12.13", "title": "WADA провери руската антидопингова агенция, но остава без достъп до лабораторията"}
{"url": "https://www.dnevnik.bg/bulgaria/2018/12/13/3361157_vseki_shte_moje_da_izchisli_danuka_na_kolata_si_sam/", "text": "Всеки ще може да изчисли данъка на колата си сам чрез електронен калкулатор, разработен по предложение на Столична община и \"Информационно обслужване\" АД, съобщиха от общината. Калкулаторът вече  е достъпен онлайн . Новата формула, по която се формира данъкът за моторните превозни средства от 2019 г., включва годината на производство, мощността и екологичния стандарт на колата. В калкулатора за регистрираните в София автомобили са заложени минималните коефициенти, приети от парламента с измененията на Закона за местните данъци и такси, които влизат в сила от 1 януари 2019 г.", "date": "2018.12.13", "title": "Столичани ще могат да изчисляват новия данък на колата си чрез електронен калкулатор"}
{"url": "https://www.dnevnik.bg/evropa/2018/12/13/3361162_bulgariia_e_vtora_v_es_po_procent_na_mladejite/", "text": "Около 62 процента от младите българи във възрастовата категория 15-29 години, или близо две трети от младото поколение в страната в тези възрастови граници, живее в пренаселени жилищни условия, показват данни от анализ на Евростат за жилищните условия в страните от ЕС през 2017 г. Средният показател за наличието на тежки жилищни условия за младите европейци в ЕС е бил 27 на сто. Пред България по този показател се нарежда единствено Румъния, където 65 на сто от младежите на възраст 15-29 г. живеят в условия на пренаселеност. Пренаселеността на жилищата в България като цяло е била по-висока в градовете - 48 на сто, в сравнение със селските райони, където пренаселеността е била 33 на сто. Освен това по данни на НСИ, около 1 милион български домакинства живеят в жилища, които се споделят от повече от едно семейство, тоест в едно жилище съжителстват няколко поколения, като в големите градски центрове приблизително 6-8 човека живеят в двустаен апартамент от 60 квадратни метра. Най-засегнати от нивата на пренаселеност са били домакинствата, които живеят в риск от бедност - 50 на сто от българите с ниски доходи са страдали и от липса на нормални жилищни условия. Децата и тийнейджърите в подобни домакинства са били още по-потърпевши откъм нормални жилищни условия - 80 на сто от подрастващите в условия на риск от бедност са страдали и от липса на нормални жилищни условия. На този фон съществува и друга диспропорция - в България има около 3.9 милиона жилищни единици (по данни на НСИ), но домакинствата, които са около 3 милиона - обитават 2.7 милиона жилища, тоест съществува огромен жилищен излишък от близо 1.2 милиона жилища. В градските райони в България има незаети около 650 хиляди жилища - 25 процента от жилищния фонд в градовете, а в селските райони - около 580 хиляди или 43 на сто от жилищата в селата. Тази статистика включва както вилни имоти, които не се ползват целогодишно, така и необитаеми с години имоти, които обаче имат собственици. Само в столицата и областта незаетите жилища са около 200 хиляди, в Бургас - около 120 хиляди, във Варна - 80 хиляди и т.н. В Европа Около 27 процента от младите европейци на възраст 15-29 години или един от всеки четирима жители на ЕС в тази възрастова категория, са били принудени да живеят в пренаселени жилища, показват данните на Евростат. Като цяло в пренаселени жилища живеят общо около 17 на сто от домакинствата в ЕС-28, отчита европейската статистика. Най-нисък е бил делът на младите европейци на възраст 15-29 години, които живеят в пренаселени жилища в Малта - едва 4 на сто, в Кипър и Ирландия - по 6 на сто, в Белгия - 8 на сто, в Холандия и Испания - по 10 на сто и др. На другия полюс по този показател са били Румъния - 65 процента, България - 62 процента, Унгария - 57 процента, Хърватия - 55 процента , Полша и Латвия - по 50 процента и др. Тоест, близо една четвърт от държавите-членки, са имали процент на пренаселване за младите хора през 2017 г., който е бил по-висок от средния за ЕС (27 на сто). Сред тях Словакия, Латвия, Полша, Хърватия, Унгария, България и Румъния са имали данни за повече от половината от младото население, което е живяло в пренаселени домакинства. Според показателите на Евростат, човек се счита за пребиваващ в пренаселено домакинство, ако домакинството не разполага с минимален брой стаи, които да съберат под един покрив следните варианти: по една стая за домакинство, по една стая за лице над 18 години, по една стая за две деца под 12 години, както и по една стая за две лица от един и същи пол между 12-17 години, уточнява анализът на Евростат. /БТА", "date": "2018.12.13", "title": "България е втора в ЕС по процент на младежите, живеещи в пренаселени домове"}
{"url": "https://www.dnevnik.bg/biznes/2018/12/13/3361168_zaradi_nepokriti_shteti_bulgarskata_zelena_karta/", "text": "България е под мониторинг от международната система \"Зелена карта\" заради неплащане на щети с български автомобили в чужбина. Това потвърди пред  \"Капитал\"  председателят на българското бюро \"Зелена карта\" Орлин Пенев. По неофициална информация на изданието поводът за санкцията е продължаващият проблем с лидера при задължителната полица \"Гражданска отговорност\" - \"Лев инс\". Компанията смята, че е източвана от международните си кореспонденти, и отказва да превежда плащания по катастрофи зад граница, което създаде търкания и предупреждение за евентуален мониторинг още през 2017 г., се казва в публикацията. Бюрото беше под неформално наблюдение от февруари, когато бе поискана и внесена гаранция от целия застрахователен пазар в размер на 4 млн. евро. Сега с писмо до националното бюро \"Зелена карта\" от Съвета на бюрата са наложили още две мерки - осигуряването на презастрахователен договор за целия пазар и ежемесечни отчети за финансовото състояние на националното бюро\", каза председателят му Орлин Пенев. Още по темата четете  тук. ", "date": "2018.12.13", "title": "Заради непокрити щети българската \"Зелена карта\" попадна под външно наблюдение"}
{"url": "https://www.dnevnik.bg/bulgaria/2018/12/13/3361181_srokut_za_obshtite_ustroistveni_planove_na_obshtinite/", "text": "С две години - до 1 януари 2021 г., се отлага влизането в сила на крайния срок, даден на общините за изготвяне на общи устройствени планове. Това одобриха депутатите с приемането на първо четене на поправка в Закона за устройството на територията. Един от вносителите - Александър Ненков от ГЕРБ, припомни, че това не е първото удължаване на сроковете. \"Този процес се движи вече от 2011 г. След това 2016-а година пак се удължи този срок до 2019-а\", каза той. \"Практиката показва, че 70-80 общини имат действащи устройствени планове - много по-малко от това, което е било желанието на законодателя преди повече от 7 години. Много общини не са успели да ги одобрят. Голяма част са на някакъв етап на изработване. И къде по обективни причини, най-вече по обективни причини, къде по субективни, защото има и такива - не са стигнали до неговото окончателно приемане. Да им се даде един разумен срок, в който те да завършат тези процедури\", призова Ненков. Депутатът от ДПС Танер Али заяви, цитиран от БНР, че причината за забавянето, особено на малките общини, е в липсата на финансиране. По негови сметки за една община с население до 10 000 души сумата е около 120 000 лв. Според Ненков обаче това не е вярно, защото средногодишно в бюджета на Министерството на регионалното развитие се заделяли за тази чел по около 5 млн. лв. Според него някои общини са се забавили заради оспорване на процедурите за избор на изпълнител по Закона за обществените поръчки, продължителността на обществените обсъждания или забавяне на съгласувателните процедури с експлоатационни дружества и най-вече с министерствата на културата и околната среда заради обжалване на екологичните оценки. За други причините са субективни - нежелание или несправяне със задачата. Затова преди окончателното приемане ще бъде предложено от удължаването на срока да не могат да се възползват общините, които въобще не са започнали процедурата по изработване на такива планове, информира БНР.", "date": "2018.12.13", "title": "Срокът за общите устройствени планове на общините се отлага с 2 г."}
{"url": "https://www.dnevnik.bg/sviat/2018/12/13/3361169_moskva_obiavi_za_persona_non_granta_slovashki_voenen/", "text": "Русия обяви за персона нон грата военен аташе от посолството на Словакия в Москва и му даде два дни да напусне страната, съобщи руското външно министерство. Мярката е предприета в отговор на решението на Словакия от 22 ноември да изгони  руски дипломат , което Москва определи като неприятелски акт. Словакия съобщи в началото на декември, че е изгонила руския дипломат след получена информация от военното разузнаване, която показвала, че той се е занимавал с  шпионска дейност  в страната, която е член на НАТО и на ЕС. Говорителката на руското външно министерство  Мария Захарова  каза, че съответната нота за словашкия дипломат е била връчена на посланика на Словакия в Москва на 11 декември, предаде ТАСС. / БТА", "date": "2018.12.13", "title": "Москва обяви за персона нон грата словашки военен аташе"}
{"url": "https://www.dnevnik.bg/kultura/2018/12/13/3361159_eksponati_ot_luvura_sa_vkljucheni_v_izlojba_za_jivota/", "text": "Експозицията \"Аполония Понтийска – по стъпките на археолозите\" в Регионален исторически музей - София, която се открива днес в 18.00 часа, е разказ за древния град, съществувал на мястото на днешния Созопол, съобщават от музея. В изложбата са включени експонати от Лувъра, както и от Музеен център – Созопол, Национален археологически институт с музей – БАН, Национален исторически музей и Регионален исторически музей – Бургас. В изложбата историята на Аполония Понтийска е разказана чрез проучванията на археолозите, които се провеждат повече от век и все още продължават. Експозицията представя града и прилежащите му територии с неговите институции, архитектура, всекидневен живот и некрополи. Аполония Понтийска е основана около 610 г. пр. Хр. от преселници от Милет на малоазийското гръцко крабрежие. Името му произлиза от бог Аполон, известен като покровител на изселниците, който е бил и покровител на града. На бога е бил посветен и храм, в който се е извисявала внушителна 13-метрова статуя на Аполон, изработена от древногръцкия скулптор Каламид. Градът бързо процъфтява като за това голямо роля изиграва преимуществото, че Бизантион се намира едва на ден плаване. През 72 г. пр. Хр. Аполония Понтийска бива присъединена насилствено към Римската империя и е разграбена от войските на Марк Теренций Лукул, а статуята на Аполон е пренесена в Рим. Археологическите проучвания на Аполония Понтийска са започнати от френския дипломат барон Жюл Александър Дегран през 1904 г. Те са продължени от български изследователи. Разкопките се провеждат с различна интензивност през целия ХХ в., а от 2002 г. в изследването на Аполония се включва и френски екип. Изложбата съдържа над 500 артефакта, организирани според мъжките, дамските и детските занимания. Сред тях са: ритуално огънат меч, бронзов венец с позлата, сервиз за банкети, златни накити, пинцета и мидичка с руж за гримиране, биберони, кукли и фигурки на различни животни. \"Аполония Понтийска – по стъпките на археолозите\" може да бъде разгледана в периода   в зала \"Временни експозиции\" на Регионалния исторически музей – София (пл. \"Бански\" 1).", "date": "2018.12.13", "title": "Експонати от Лувъра са включени в изложба за живота в Аполония Понтийска"}
{"url": "https://www.dnevnik.bg/biznes/2018/12/13/3361185_mesnite_produkti_shte_poskupnat_sled_nova_godina_s_nad/", "text": "Месните продукти ще поскъпнат след Нова година между 4% и 5% заради увеличаването на цената на електроенергията. Това прогнозира Атанас Урджанов, председател на Асоциацията на месопреработвателите, в ефира на БНР. На този етап не е обсъждан протест. \"15% от нашите производствени разходи са електроенергия. Няма как при предстоящото повишаване - от 80 лв. в момента ще стане 105 – 110 лв. след Нова година – няма как да не поскъпнат\", каза той и подчерта, че към момента в бранша се стремят да свият разходите. Все пак той се надява да няма фалити на фирми. По думите му е важно да няма шокови и непредвидени поскъпвания. Темата коментира и Марияна Кукушева - председател на Националния браншови съюз на хлебарите и сладкарите. \"Очаква ни една тежка и непредвидима година, ако продължаваме по същия начин. То не е само токът, очакваме цената на газа, тол-такси, винетки\", каза тя. Кукушева акцентира, че 10% от стойността на всяка закуска и всеки хляб е електрическа енергия. \"При всички случаи, даже поглеждайки върху бюджет 2019, където има заложена около 4% инфлация, става ясно, че стандартът на живот в България от гледна точка на цените ще продължи да гони европейските такива. Въпросът е ние да удържим като бизнес и да се опитваме да покачваме заплащането на работниците. Независимо че хлебарите се превърнаха в защитена професия, желаещи да работят в бранша трудно се намират\", заяви тя. Кукушева подчерта, че тази година цената на брашното се е повишила с 35%. \"Цената на енергията ще се отрази и при мелничарите и тези 35% към днешна дата очакваме да бъдат коригирани с посока нагоре от 1 януари\", каза тя.", "date": "2018.12.13", "title": "Месото ще поскъпне след Нова година с над 4%, прогнозират производители"}
{"url": "https://www.dnevnik.bg/ot_vas/galeriiotvas/2018/12/13/3361096_chitatelska_fotogaleriia_muzeite_na_veneciia/", "text": "Във Венеция влязохме по суша, минахме по моста, строен по времето на Мусолини, който не само имаше широк асфалтиран път, но и двойна железопътна линия.", "date": "2018.12.13", "title": "Читателска фотогалерия: Музеите на Венеция"}
{"url": "https://www.dnevnik.bg/bulgaria/2018/12/13/3361171_sindikatite_pitat_mvr_kude_sa_izcheznali_12_mlnlv/", "text": "С писмо до МВР най-големият полицейски синдикат - Синдикална федерация на служителите в МВР (СФСМВР), иска отговор как са изразходвани 100 млн. лв., които премиерът Бойко Борисов обеща в началото на годината, а  финансовият министър ги отпусна със задна дата чрез бюджета за следващата . Полицаите започнаха да получават увеличението на възнагражденията си от март. Парите обаче са били разпределени на 12-месечна база, защото ако бяха разпределени на 10-месечна са щели да се получат големи увеличения на заплатите, което е щяло да бъде проблем за бюджета за 2019 г. След това е имало уговорка между ръководството на МВР и представителите на синдикалните организации във ведомството, според която парите за два месеца да бъдат раздадени като коледни бонуси. От проектозаповед на вътрешния министър Младен Маринов СФСМВР вижда, че предвиденият бонус е по 100 лв. на полицай. Техните изчисления обаче са други.  Синдикатите са разделили грубо 100 млн. лв. на 12 месеца и парите за два месеца излизат малко над 16 600 000 лв., които разделят на броя полицаи, който синдикатите приемат за около 43 хиляди души. Така получават, че коледният бонус на всеки полицай следва да е 385 лв. Така според изчисленията на синдикатите не е известно за какво са похарчени над 12 млн.лв. По тази причина те искат отговор от вътрешния министър как са разпределени 100-те млн. лв., след като предложението за коледен бонус е за 100 лв, а не за 385 лв. В средата на януари 2018 г. министър-председателят беше обещал още и, че при добра събираемост през настоящата година има възможност за ново увеличение на полицейските заплати - с 10% от началото на 2019 г. Тогава той обясни промяната на предизборните обещания на ГЕРБ за приоритетно финансиране на образованието, инфраструктурата и здравеопазването с това, че \"светът става лош и още по-лош ще става\".", "date": "2018.12.13", "title": "Синдикатите питат МВР къде са изчезнали 12 млн. лв., уговорени за бонуси"}
{"url": "https://www.dnevnik.bg/sviat/2018/12/13/3361210_direktorut_na_gugul_gigantite_v_izkustveniia_intelekt/", "text": "Естествено е да има безпокойства за приложението на изкуствения интелект, но най-напредналите компании в тези разработки са в състояние да се саморегулират. Това заявява в интервю за в. \"Вашингтон пост\" ръководителят на \"Гугъл\" (Google) Сундар Пичай, обещавайки революция с мащабите на промишлената революция, предаде \"Франс прес\". \"Вашингтон пост\" е собственост на друг ръководител на голяма технологична компания, основателя на \"Амазон\" (Amazon) Джеф Безос, отбелязва АФП. Според Сундар Пичай за компаниите, разработващи изкуствен интелект, трябва да бъде приоритет въвеждането на етични правила, с които да информират как се използват тези нови изключително мощни дигитални инструменти. \"Трудно е да се регулира новородена технология, но мисля, че компаниите трябва да се саморегулират\", отбелязва той. Сундар Пичай посочва, че \"Гугъл\" вече е взела такива мерки и изтъква значението да се започне дебат по темата. В Съединените щати \"Гугъл\", \"Амазон\", \"Майкрософт\" (Microsoft), \"Епъл\" (Apple), \"Фейсбук\" (Facebook) и дори \"древния\" Ай Би Ем (IBM) участват в надпреварата в тази относително нова област, за чиито възможности засега се знае само бегло. Дебат Днес изкуственият интелект се използва в безпилотните автомобили, свързаните с интернет високоговорители или като филтър за премахване на нежелано съдържание в социална мрежа. Той позволява да се автоматизира лицевото разпознаване за репресивни цели, а след време ще може да управлява автономни смъртоносни оръжия. В момента дебатът е в разгара си между онези, които виждат в него екзистенциална заплаха и други, които, тъкмо обратното, съзират шанс в разработката на изкуствения интелект. Сундар Пичай е от вторите. През юни \"Гугъл\" публикува серия принципи, по които се ръководят неговите разработки и използването на изкуствен интелект, като основополагащият принцип сред тях е, че изкуственият интелект трябва да е от полза за обществото. \"Като лидери в тази сфера се чувстваме дълбоко отговорни да не сгрешим\", каза на времето Пичай в блога си. По-специално \"Гугъл\" се ангажира да не помага за разработката на оръжия или инструменти, позволяващи да се нарушават човешките права. /БТА", "date": "2018.12.13", "title": "Директорът на \"Гугъл\": Гигантите в изкуствения интелект могат да се саморегулират"}
{"url": "https://www.dnevnik.bg/sport/2018/12/13/3361219_svetovnata_borba_nagradi_boian_radev_za_50_godini_ot/", "text": "Първият двукратен олимпийски шампион в историята на България Боян Радев получи награда от Международната федерация по борба (UWW). Той беше отличен по повод 50-годишнината от спечелването на златния медал от игрите в Мексико през 1968 г. По време на церемонията, която се състоя днес в столичен хотел, Радев получи приз и от Българския олимпийски комитет (БОК). \"Не мога да се оплача нещо от световната или от българската федерация. Винаги са ме зачитали, винаги са били с уважение към мен. Гордея се с тях и те се гордеят с мен\", каза Радев пред Би Ти Ви. Радев е роден на 25 февруари 1942 г. в пернишкото село Мошино. През 1964 г. в Токио легендарният български борец печели златен олимпийски медал в полутежка категория в класическия стил. Две години по-късно добавя световна титла от шампионата на планетата в Толедо, а през 1968 г. отново триумфира с олимпийска титла. Радев има още три медала от големи първенства - сребърни от световните през 1962 и 1967 г. и сребърен от европейското през 1968 г. През 2009 г. е приет в Залата на славата на световната борба. \"Спомените са ми много силни. Вълнувам се. Това са страхотни мигове, които не може да се опишат или да се разкажат\", каза още Радев.", "date": "2018.12.13", "title": "Световната борба награди Боян Радев за 50 години от олимпийското злато в Мексико"}
{"url": "https://www.dnevnik.bg/detski_dnevnik/2018/12/13/3361161_leshnikotroshachkata_-_edin_vupros_koito_nosi_podaruk/", "text": "Коледа е време за приказки, а коя би могла да е по-подходяща от \"Лешникотрошачката\". Историята на Клара и дървената й играчка, която в сънищата се преобразява в красив принц, е подаръкът, който музикантите от Софийската филхармония и диригентът Максим Ешкенази са подготвили за най-малките почитатели на класическата музика за празника. В  спектакъла по музика на руския композитор П.И. Чайковски  ще участват също актьорът Теодор Елмазов и балерината Ангелина Гаврилова. Концертът е на 23 декември от 11.30 ч. в зала \"България\". Той е част от музикално-образователната поредица на \"Фортисимо фамилия\", която  цели да привлече интереса им към класическата музика, като ги запознава по забавен и достъпен начин с инструментите в симфоничния оркестър, с ключови понятия от музиката, с историята на известни композитори. По традиция \"Детски Дневник\" и организаторите на концерта дават възможност на читателите да спечелят семеен билет за концерта (до четирима души) и да се насладят на представлението безплатно. Вижте видеото с въпроса на актьора Теодор Елмазов, дайте верен отговор в анкетата по-надолу в статията и може да бъдете късметлията, когото жребият ще посочи. За да участвате в надпреварата, трябва да сте регистриран потребител в  id.capital.bg . Обърнете внимание, че сайтът на \"Дневник\" позволява да гласуват и читатели без регистрация в мрежата id.capital.bg, но жребият след това ще бъде изтеглен само между онези, които са гласували през потребителски профил. Анкетата ще бъде активна до 23.59 ч. на 19 декември (сряда), а на следващия ден ще бъде обявен печелившият.", "date": "2018.12.13", "title": "\"Лешникотрошачката\" - един въпрос, който носи подарък"}
{"url": "https://www.dnevnik.bg/zelen/2018/12/13/3361209_stolichna_obshtina_moje_da_obosobi_3_novi_parkinga_na/", "text": "Три нови буферни паркинга за автомобили може да се обособят в планината Витоша от догодина. Възможните места за тях са над Драгалевския манастир, до хотел \"Хюндай\" и местността Финална къща. Това е показала проверка на работна група към общинския съвет, като резултатът от работата ѝ беше съобщен на днешното заседание на временната комисия за природен парк \"Витоша\" в общината. Избраните места са сред общо 33 възможно локации общинска собственост, като паркингите могат да бъдат обособени с минимални средства и намеса в природата, посочи общинският съветник Анатоли Илиев, който е ръководил работната група. Тя беше създадена в началото на тази година и имаше за цел да установи собствениците на сградите в планината и да намери места за паркинги. През март членовете на работната група, ръководена от Анатоли Илиев, ще започнат разговори с хижари, за да се обособят паркингите. Междувременно Центърът за градска мобилност трябва да направи анализ колко автомобила ще могат да паркират там. По предварителни данни броят им ще е около 400. Достъпността до планината е сериозен проблем от години заради нередовния и незадоволителен градски транспорт. В резултат посетителите предпочитат да пътуват с автомобилите си, като през зимния сезон се създават големи задръствания по пътищата в нея, а съществуващите паркинги се запълват от рано сутрин. От 22 декември автобусите на градския транспорт, които осигуряват достъп до планината, ще бъдат подменени с 10 дизелови употребявани автобуса, посочи Елен Герджиков, председател на общинския съвет и на комисията, която търси решения на проблемите в планината. Автобусите бяха купени от общината специално за линиите, които достигат до Витоша. Герджиков припомни и и че през лятото бе ремонтиран пътят от Княжево до Момина скала. \"Последната спирка на линия 66 при Морените също е обновена, като до дни до нея ще бъде поставена и втора, за да може посетителите \"комфортно да изчакват градския транспорт\", посочи Герджиков.", "date": "2018.12.13", "title": "Столичната община може да обособи три нови паркинга на Витоша от догодина"}
{"url": "https://www.dnevnik.bg/sviat/2018/12/13/3361220_zadurjanite_v_kitai_kanadci_sa_zapodozreni_za_zaplahi/", "text": "Китай потвърди, че двамата задържани канадци са заподозрени в извършване на дейности, заплашващи националната му сигурност, предаде \"Франс прес\". Говорителят на китайското външно министерство Лу Кан добави, че принудителните мерки са били взети в понеделник съобразно закона. Арестувани са бившият канадски дипломат Майкъл Ковриг и неговият сънародник Майкъл Спейвър. Службата по сигурността в китайския град Дандун е разследвала Спейвър от 10 декември, съобщава китайската официална англоезична информационна агенция \"Чайна нюз сървис\" (Си Ен Ес), цитирана от ДПА. По-рано канадската външна министърка Кристия Фриланд спомена за изчезването му, без да го назовава поименно. Тя  потвърди и ареста на бившия дипломат , който изглежда като ответна мярка за ареста на главния финансов директор на китайския  телекомуникационен гигант \"Хуауей\"  (Huawei) Мън Ванчжоу. Фриланд съобщи, че канадец се е свързал с представители на страната, защото китайските власти му задавали въпроси. \"Не сме успели да се свържем с него след това\", добави тя, като уточни, че Канада работи за изясняване на местонахождението му и е повдигнала въпроса пред Пекин. Спейвър придоби известност през 2013-2014 г., когато помогна за уреждане на посещението в Северна Корея на бившия играч от НБА Денис Родман. /БТА", "date": "2018.12.13", "title": "Задържаните в Китай канадци са заподозрени за заплахи срещу националната сигурност"}
{"url": "https://www.dnevnik.bg/evropa/regioni/2018/12/13/3361232_evrofondovete_vliiaiat_na_nachina_po_koito_horata_v_es/", "text": "Финансирането от еврофондовете в подкрепа на регионите мотивира хората да гласуват за проевропейски политици, показа ново проучване, цитирано от EurActiv. Структурните фондове обаче всъщност създават повече работни места в малко на брой региони. Около една трета от бюджета на ЕС отива за структурни фондове, които като част от кохезионната политика на блока, имат за цел да сближат стандарта на живот в различните европейски региони. Това включва проекти като изграждане на изследователски институции, социално включване и строеж на пътища. Повече от 53 милиарда евро са били похарчени за хиляди от тези проекти в ЕС само за последната година. Докато общата селскостопанска политика е много критикувана, но поне е добре позната, регионалната подкрепа на ЕС има проблем с имиджа. Много малко хора, особено в Западна Европа, са наясно с проектите в техния регион, които са съфинансирани от ЕС. Скорошно проучване обаче показа за пръв път, че кохезионната политика реално оказва влияние върху нагласите към ЕС. Хералд Оберхофер, член на австрийския Институт по икономически проучвания, и изследователя Юлия Бахтрьоглер направили анализ на степента, в която хората от региони, силно облагодетелствани от подкрепата на ЕС, са по-проевропейски настроени в поведението си при гласуване. За тази цел те анализирали резултатите от президентските избори във Франция през 2017 г., в които Еманюел Макрон победи Марин Льо Пен. Според изследването в регионите, където са били създадени работни места със структурните фондове на ЕС, значително по-голям брой от гласовете са били за заемащия проевропейски позиции Макрон. За да стигнат до това заключение, изследователите сравнили и други демографски и социологически фактори, които доказано имат влияние върху настройката на гражданите към Европа, като възраст, ниво на образованието и социален статут. След това, използвайки данни от Европейската комисия и регионални фирми, те анализирали степента, в която еврофинансирането реално е засилило регионалните икономики. В регионите, в които действително има ръст в заетостта, гласовете явно били в подкрепа на \"европейския кандидат\" Макрон. Друг извод обаче бил, че финансираните от ЕС мерки са създали повече работни места в само осем от 21 региона. Освен това, дори и в големи строителни проекти, участието на ЕС рядко се споменава в медиите.", "date": "2018.12.13", "title": "Еврофондовете влияят на начина, по който хората гласуват, показа проучване"}
{"url": "https://www.dnevnik.bg/razvlechenie/2018/12/13/3361227_teilur_suift_se_vkljuchi_kum_aktyorskiia_ekip_na/", "text": "Американската певица и актриса Тейлър Суифт ще изиграе една от водещите женски роли във филмовата адаптация на мюзикъла на Андрю Лойд Уебър \"Котките\", съобщиха от \"Юнивърсъл пикчърс\", цитирани от \"Би Би Си\". Снимките на филма вече са започнали като режисурата е поверена на Том Хопър, известен с работата си върху мюзикъла \"Клетниците\" и историческата драма \"Речта на краля\", който грабна четири награди \"Оскар\" през 2011г. Тейлър Суифт ще изиграе ролята на котката Бамбалурина. Други актьори, които се снимат в лентата са Дженифър Хъдсън, Джеймс Кордън, Айдрис Елба, Джуди Денч и Сър Иън Макюън. Героинята на Суифт е описана като \"склонна към флиртуване червена котка с бял гръден кош, черни петна и белези\". \"Котките\" е един от мюзикълите с най-дълъг живот на Бродуей и Уест Енд. Световната му премиера е в \"Ню Лондон Тиътър\" на Уест Енд, където продукцията се задържа за цели 21 години и взима наградата \"Лорънс Оливие\" за най-добър мюзикъл. Очаква се филмът да излезе по кината на 20 декември, 2019г.", "date": "2018.12.13", "title": "Тейлър Суифт се включи към актьорския екип на филмовата адаптация на \"Котките\""}
{"url": "https://www.dnevnik.bg/sport/2018/12/13/3361176_chetirima_ruski_biatlonisti_sa_zapodozreni_v/", "text": "Четирима елитни руски биатлонисти са заподозрени в нарушение на антидопинговите правила, съобщи репортерът от телевизия Match TV Дмитрий Губерниев в своя профил в \"Инстаграм\", цитиран от ТАСС. Той изнесе списък с хората от щаба на националния отбор, които са обект на разследване от австрийската полиция. Сред тях са олимпийският шампион от Сочи 2014 Антон Шипулин, Евгени Гараничев, Александър Логинов и Александър Волков. Четиримата са разследвани за провинения на световното първенство в Хохфилцен, Австрия през 2017 г. В изнесения списък са още биатлонистката Ирина Старих, бившият треньор на националния отбор Александър Касперович, лекарите и масажистите Артьом Кринцилов, Александър Селявкин, Евгени Шутов и Дмитрий Топучканов. Според Губерниев всички заподозрени ще трябва да дадат обяснения пред полицията в четвъртък. Новината идва преди втория кръг от Световната купа, който ще се проведе именно в Хохфилцен. В 15.15 ч. ще се състои женският спринт на 7.5 км. През септември  Международният съюз по биатлон отказа да възстанови правата на руската федерация  като пълноправен член на организацията. В сила остава забраната руският съюз да право да гласува на конгреси, както и да предлага свои представители да бъдат избирани на ключови постове. Руската федерация беше наказана в края на 2017 г.  заради многобройни допинг нарушения. Първоначално санкцията беше до края на сезон 2017-18, като се чакаше решението на МОК за Русия след края на зимните игри в Пьонгчанг.", "date": "2018.12.13", "title": "Звездите на руския биатлон са разследвани за допинг нарушения"}
{"url": "https://www.dnevnik.bg/zdrave/2018/12/13/3361246_mrejata_za_decata_nastoiava_za_iasen_plan_pri/", "text": "Правителството да представи на широко обществено обсъждане плана си за  преструктуриране на болница \"Лозенец\" в педиатрична , да създаде ясни правила за управление на проекта и механизми за прозрачност и граждански контрол, да се отнесе внимателно и уважително към засегнатите от промяната медици. За това настояват в своя позиция от Националната мрежа за децата, изпратена днес до политиците. От организацията отбелязват, че от години настояват за изграждането на високотехнологична многопрофилна университетска детска болница – Детски здравен парк. И приветстват инициативата, която отваря вратата към такава болница. Но отправят и редица предупреждения. Те искат да видят конкретен план за преструктурирането, по който да се вземе мнението на лекари, специалисти по здравни грижи, фармацевти, психолози, социални работници, архитекти, учители, рехабилитатори, финансисти и гражданите. Необходимо е да се \"създаде ясни правила за управление и механизми за прозрачност и граждански контрол, както и да се представи екип за управление на проекта, така че Детски здравен парк да стане реалност, а не само намерение или некачествено изпълнена визия за децата и българското семейство\", се казва в становището. Иска се още да се \"отдаде дължимото на засегнатите медицински общности (настоящия екип на болница \"Лозенец\", екипите на болниците, в които са базирани засегнатите педиатрични звена), като представи по уважителен и честен начин възможностите, така че хората да могат да направят информиран избор по отношение на професионалното си бъдеще, а мениджърите на болниците да управляват по най-добрия възможен начин прехода\".", "date": "2018.12.13", "title": "Мрежата за децата настоява за конкретен план при преструктурирането на болница \"Лозенец\""}
{"url": "https://www.dnevnik.bg/bulgaria/2018/12/13/3361252_papa_francisk_shte_poseti_bulgariia_ot_5_do_7_mai/", "text": "Негово Светейшество Папа Франциск ще осъществи апостолическо пътуване в България от 5 до 7 май 2019 г., където ще посети градовете София и Раковски. Това съобщиха от Министерския съвет, цитирайки официално съобщение на Светия Престол. Папата ще посети и столицата на Македония Скопие на 7 май, се посочва още в съобщението. През май, когато имаше аудиенция при папата, премиерът Бойко Борисов съобщи, че  той е  обещал до 2019 г. да посети България, Румъния или друга балканска държава . Тогава Борисов е дал писмена покана на папа Франциск да посети България.", "date": "2018.12.13", "title": "Папа Франциск ще посети България от 5 до 7 май догодина"}
{"url": "https://www.dnevnik.bg/biznes/2018/12/13/3361204_cigarite_v_bulgariia_sa_po-evtini_no_po-nedostupni_ot/", "text": "Въпреки че цените на цигарите в България са далеч по-ниски от средните в ЕС, купуването им е много по-недостъпно за жителите на страната. Затова и всяко покачване на цената води до намаляване на потреблението и търсене на по-евтини (контрабандни) алтернативи. Това показва детайлен  анализ на Института за пазарна икономика (ИПИ)  на ценовата еластичност и достъпност на тютюневите продукти в България в рамките на общата европейска акцизна политика. Докладът обхваща периода 2007-2018 г., като коментира и наскоро проведената обществена консултация на Европейската комисия върху облагането на тютюневите изделия в ЕС. По-ранен анализ на ИПИ показа, че незаконната търговия на цигари в България е донесла приходи на криминалния свят между 2.5 до 3.5 млрд. лв. за периода 2007-2016 г. Макар към момента нивата на незаконната търговия на цигари да са относително ниски – в рамките на 5-6% от пазара, криминалните приходи от тази дейност се оценяват на 100 - 140 млн. лв. за 2017 г. Прегледът на ценовата достъпност на цигарите в ЕС показва, че достъпността е доста по-ниска в новите страни-членки и конкретно в България, въпреки по-ниските цени на цигарите. от тези в новите страни-членки и наполовина спрямо средните цени за ЕС (без Великобритания и Ирландия). Въпреки това, три различни методологически подхода за изчисляване на показателя, използвани от авторите на доклада, показват, че ценовата достъпност на цигарите в България е 1.6- 1.7 пъти по-негативна спрямо средните нива за ЕС. През 2018 г. с разполагаемия нетен дневен доход на човек в България могат да се купят 5.8 кутии цигари, докато в ЕС-28 - 9.3. Като цяло в рамките на ЕС-28 за последните 10 години ценовата достъпност на цигарите се влошава, особено в новите-страни членки, както и в южните държави – Португалия, Испания, Франция, Италия и Гърция. След 2015 г. обаче тенденцията се обръща, като в някои страни ценовата достъпност на цигарите се подобрява въпреки покачването на акцизите. Такъв е случаят и в България, където цените на цигарите стават все по-достъпни в последните 3-4 г. в резултат на добрия икономически растеж. Потребителите в България реагират осезаемо на промени в достъпността на цигарите, като но и търсят по-евтини алтернативи, в т. ч. незаконни продукти, се вижда от събраните данни. Макар цените на цигарите да се удвоиха през последните 10 години, заради нарастването на доходите достъпността им се сви далеч по-малко - с 29%. В същия период потреблението на легални цигари спадна с 27.6%.  Проведеното от ИПИ, с помощта на \"Алфа Рисърч\", социологическо проучване сред 5200 пушачи в България през март-април 2018 г. показва, че едно неголямо покачване на цените най-вероятно ще доведе и до относително по-малко свиване на потреблението, но по-рязък ценови скок ще предизвика по-сериозна реакция от потребителите. .  Малко над 2 процента от участвалите в социологическото проучване са казали, че ще спрат да пушат, ще преминат на тютюн за свиване или на цигари без бандерол, ако цената на цигарите се вдигне с 20 стотинки. При хипотезата цената да е с 50 стотинки по-висока, делът на търсещите алтернатива нараства на 5 на сто. При поскъпване на цигарите с 1 лв. или 2 лв. вече съответно 25% и 44% от пушачите заявяват, че ще преминат на един от трите алтернативни варианта. При по-малко поскъпване хората са склонни да заместят цигарите с тютюн за свиване или нелегална продукция, докато Освен това във всеки от вариантите, алтернативата да се премине на незаконни цигари е по-предпочитана от тютюна за свиване. Изводите за новите страни-членки и конкретно за България показват, че през последните 3-4 години ценовата достъпност на цигарите се подобрява въпреки покачването на акцизите. Това ограничи незаконния пазар и донесе стабилни приходи в бюджета – през 2018 г. облагането с акциз и ДДС на тютюневите изделия ще донесе близо 3 млрд. лв., пишат анализаторите. През 2019 г. в България не са предвидени промени в акцизната тежест, което означава, че  Авторите на изследването препоръчват в рамките на общоевропейската дискусия по темата България да се придържа към политика, която от една страна да залага на предвидимост и постепенност в акцизните промени, а от друга да отчита промяната в доходите на гражданите. Това означава да се предприема покачване на акцизите най-вече в добрите години, когато нарастващите доходи могат да притъпят негативните ефекти от евентуалната загуба на ценова достъпност. *Докладът е изготвен в рамките на проект на ИПИ \"Право и икономика на незаконната търговия с тютюневи изделия в България\". ", "date": "2018.12.13", "title": "Цигарите в България са по-евтини, но по-недостъпни от средното в ЕС"}
{"url": "https://www.dnevnik.bg/sviat/2018/12/13/3361263_frenskata_policiia_tursi_atentatora_ot_strasburg_jiv/", "text": "Над седемстотин полицаи издирват  атентатора от Страсбург , който уби трима души и остави петима да се борят за живота си. 29-годишният Шериф Шекат се издирва жив или мъртъв, заяви говорител на правителството в отговор на въпрос инструктирани ли за силите за сигурност как да го заловят. \"Няма значение. Най-добре ще е да го открием възможно най-бързо\", каза той. Според данните на полицията той се е радикализирал, докато е излежавал присъди. Осъждан е 27 пъти за кражби и насилие, лежал е във френски, германски и швейцарски затвори и е бил в  списъка на потенциалните терористи на службите . Около 400 души живеещите около и в Страсбург са в този списък, обясни зам.-кметът Робер Ерман. Вчера полицията разпита родителите и двамата братя на Шекат. Той е провел атаката си, след като по-рано същия ден апартаментът му е бил претърсван като част от друго разследване. Шекат не е бил там, но полицията е открила пушка и четири ножа. Съседите му го помнят като обикновен млад човек, за разлика от брат му, който изглеждал като радикализиран мюсюлманин и винаги се обличал в традиционно облекло, пише агенция \"Ройтерс\". \"Шокиращо е. Питаме се как може да се случи нещо подобно, особено в такъв спокоен район\", казва пред \"Ройтерс\" юноша, който е познавал нападателя.", "date": "2018.12.13", "title": "Френската полиция търси атентатора от Страсбург жив или мъртъв"}
{"url": "https://www.dnevnik.bg/zelen/2018/12/13/3361231_sofiia_shte_podkrepi_ministerstvoto_na_sportta_za/", "text": "Столичната община подкрепя усилия на Министерството на младежта и спорта за модернизацията на спортните съоръжения в природен парк \"Витоша\" и спорните обекти в града с цел кандидатура за домакинство на Младежката зимна олимпиада през 2024 г. - декларация с този текст одобри днес комисията в общинския съвет, която търси решения на проблемите в планината. Инициативата за декларацията е на съветника Карлос Контрера (ВМРО), чието първоначално предложение беше в текста да се казва, че общината подкрепя \"усилията\" на Министерството на спорта да промените плана за управление на природен парк \"Витоша\", с което да позволи на собствениците на ремонтират съоръженията си в планината. То отпадна след несъгласието на съветниците от опозицията Милка Христова (БСП), Марта Георгиева (ДСБ) и Иван Велков (Зелените, Политическа група 5). Съветниците почти част избистряха формулировката и спориха дали кандидатурата да е \"евентуална\" или не, дали \"съоръженията\" да се членува. За кратко имаше и съмнение защо изобщо е необходима тази декларация. Предстои тя да бъде разгледана от другите комисии и гласувана от общинския съвет. \"Аз искам да си кажа мнението\", каза Елен Герджиков, председател на общинския съвет и на комисията за \"Витоша\", в отговор на Марта Георгиева, която се усъмни в смисъла на документа. Герджиков отговори, че декларацията е документ, описан в закона и той задължава само състава на общинския съвет, който я е приел. През септември премиерът Бойко Борисов възложи на министъра на спорта Красен Кралев да започне подготовка за  кандидатурата на София за домакин на зимни младежки олимпийски игри през 2024 г . Идеята дойде след покана за това от председателя на Международния олимпийски комитет Томас Бах. Впоследствие Кралев обяви, че разходите за  провеждането на събитието ще са между 30 и 40 млн. лева , като е и необходимо спортните съоръжения в планината да бъдат ремонтирани. По думите му ангажиментът за това е на техния собственик - дружеството \"Витоша ски\", като  държавата няма да даде \"нито един лев\"  за ремонтите. Дружеството твърди, че няма право да ги ремонтира, тъй като законовата уредба не позволява и настоява за промяна в действащия план за управление. През ноември Карлос Контрера внесе в общинския съвет доклад с искане общинският съвет да подкрепи проект за промяна на действащия план за управление. Той е създаден от работна група към Министерството спорта и предвижда значително облекчаване на забранителните режими, което ще даде възможност за строителство на нови лифтове и влекове, изграждане на ски писти в зони, в които сега това не се разрешава, промяна на горски земи в земеделски с цел застрояване, разширяване на ски зоната. Днес Контрера каза, че декларацията няма нищо общо с това предложение за промяна на плана.", "date": "2018.12.13", "title": "София ще подкрепи министерството на спорта за кандидатура за младежка зимна олимпиада"}
{"url": "https://www.dnevnik.bg/politika/2018/12/13/3361302_prezidentut_nastoiava_za_videonabljudenie_na_izbornite/", "text": "Държавният глава Румен Радев се обяви за машинно гласуване и видеонаблюдение на изборните секции. Той беше домакин на дискусия за Изборния кодекс в президентството. Демокрацията няма цена, каза Радев в края на дебата, когато се обсъждаше, че въвеждането на двете мерки ще оскъпи изборния процес. На дискусията не присъстваха представители на Министерския съвет и управляващите партии ГЕРБ и \"Обединени патриоти\", както и от \"Воля\". \"Доверието и прозрачността започват с идентифицирането на проблема и започването на решаването му\", каза Редев. \"Не можем да правим избори с недействителни 6.3% бюлетини на парламентарни избори. Витае и съмнението за подправени бюлетини. Това е проблем на нас, гражданите. Отнема се нашата представителност\", заяви президентът. Според него усилията за въвеждане на електронно дистанционно гласуване трябва да продължават, защото неминуемо един ден щяло да се стигне до такъв тип вот. Радев смята, че решаването на изборните проблеми изисква паралелен и последователен подход. \"Така ли е, полковник Темелков\", обърна се Радев към председателя на Държавна агенция \"Електронно управление\" Атанас Темелков. \"Тъй вярно\", отговори му той. Агенцията е разработила модел за електронно гласуване и имаше обществена поръчка за изграждането на системата. Проектът бе спрян, след като се разбра, че въвеждането на новите документи, които трябва да послужат за електронна идентификация, бе отложено за 2020 г. Радев постави за обсъждане организационни и технологични мерки, които според него биха довели до по-голямо доверие сред гражданите. Част от тях са отпадане на втория формуляр на протокола на секционните избирателни комисии (СИК) с резултатите, въвеждане на машинно и дистанционно гласуване, актуални избирателни списъци и възможност на гражданите да проверят дали някой не е злоупотребил с техния глас, както и прозрачност при броенето на бюлетини. Според Радев въвеждането на видеонаблюдение със звук в СИК е такава мярка. Промените в Изборния кодекс - желание за манипулиране на вота  Според Радев внесените и гласувани на първо четене промени в Изборния кодекс, които предвиждат машинно гласуване в секции с над 300 избиратели, говори за желание за манипулиране на резултата. В България има над 12 400 изборни секции (бел. авт.). Председателят на ЦИК Ивилина Алексиева обърна внимание и върху негативите от въвеждане на видеонаблюдението. Според документи на Организацията за сигурност и сътрудничество в Европа (ОССЕ) и Венецианската комисия тайната на вота включва и правото да не гласуваш. Освен това видеонаблюдение по време на изборния ден, което се излъчва онлайн, може да служи за контрол на лица, които са принудени да гласуват. С нея се съгласи и шефът на държавната фирма \"Информационно обслужване\", която обработва резултатите от изборите, Михаил Константинов. \"Викате бабата и казвате - бабо, нали знаеш, че камерата снима как си гласувала. Дилърите ще използват това за натиск\", каза той. \"Повече от 4% недействителни гласове при 4% бариера за влизане в парламента е недопустимо\", смята депутатът от БСП Крум Зарков. Според него машинното гласуване не позволява недействителните бюлетини. Изборният експерт Стоил Стоилов смята, че е нонсенс членовете на СИК да са партийно номинирани. Той призова да се прекъсне тази партийна зависимост, да има добро обучение на членовете на комисиите и да има процедура на одит. \"В Разлог има секция със 70% невалидни бюлетини\", даде пример Стоилов и добави, че от ЦИК не са разрешили резултатите да се проверят. Според него секции са над 700 избиратели трябва да бъдат изцяло с машинно гласуване, което би мултиплицирало ефекта. Той призова за изготвянето на активни избирателни списъци, защото в сегашните са всички български граждани, които живеят по света. Нина Симеонова от ГРАО - дирекцията, която изготвя избирателните списъци, обясни, че технически е възможно да има проверка от гражданите за това дали някой е гласувал от тяхно име, но трябва да има закон, който да го регламентира. Очаква се идеите за промени в Изборния кодекс, обсъдени в президентството, да бъдат внесени като отделен законопроект от БСП. Мястото за дебати е в парламента \"Конституционно определеното място на дебата за Изборния кодекс е в Народното събрание\", коментира междувременно депутатът от ГЕРБ Данаил Кирилов, който е и председател на правната комисия. Той отрече от ГЕРБ да са бойкотирали дискусията. Кирилов би подкрепил мерки за повишаване на контрола върху екземплярите на изборните протоколи. Той припомни, че идеята за видеонаблюдение е \"развита от колегите Хамид Хамид и Йордан Цонев от ДПС и е подвариант на предложението на \"Воля\". Според него в тази идея има логика и ако се приложи само за броенето в секционните избирателни комисии, ще се получи положителен ефект \"дотолкова, доколкото всички ще можем да сме сигурни, че в този етап имаме поглед, контрол и публичност\". \"Аз лично бих предпочел да не се прави този експеримент\", каза още той.", "date": "2018.12.13", "title": "Президентът настоява за видеонаблюдение на изборните секции и машинно гласуване"}
{"url": "https://www.dnevnik.bg/sport/2018/12/13/3361254_finalistite_ot_durjavnoto_po_tenis_shte_poluchat/", "text": "Финалистите от държавното първенство по тенис за мъже в зала ще получат \"уайлд кард\" за квалификациите на  \"София оупън\" . Четвъртото издание на турнира от категория \"АТП 250\" ще се проведе от 3 до 10 февруари в зала \"Арена Армеец\". Държавното по тенис ще се изиграе от 19 до 24 януари в зала \"София\". Тази година  шампионът Александър Донски  получи място директно в основната схема на \"София оупън\". Догодина държавното ще осигури \"уайлд кард\" за основната схема само за шампионите на двойки. За индивидуалната надпревара в \"Арена Армеец\" са предвидени общо пет покани - двете за квалификациите и три за основната схема. Организаторите планират да дадат две от тях на български тенисисти. Третата да бъде пазена до последния в момент, в случай че някой от водещите състезатели прояви интерес. В противен случай вероятно и тя ще отиде при българин.  В основната схема на турнира ще участват 32-ма тенисисти. 25-ма ще влязат директно според класирането си в световната ранглиста, четирима ще се класират от квалификациите, в които ще играят общо 16 души, а трима ще се включат с \"уайлд кард\". Участие в София са заявили носителят на три титли от Големия шлем Стан Вавринка и седем играчи от топ 30. Дебют в \"Арена Армееж\" ще направят двама от най-добрите млади тенисисти в света - световният №11 Карен Хачанов и Стефанос Циципас, който  спечели младежките финали на АТП. Другите четирима от топ 30, които са заявили участие, са руснакът Данийл Медведев (№16), грузинецът Николоз Басилашвили (№21), испанците Роберто Баутиста Агут (№24) и Фернандо Вердаско (№28) и французинът Гаел Монфис (№29). За трети път  турнирът ще премине без участието  на най-добрия български тенисист - Григор Димитров. Той игра само през 2017 г., когато спечели титлата.", "date": "2018.12.13", "title": "Финалистите от държавното по тенис ще получат място в квалификациите на \"София оупън\""}
{"url": "https://www.dnevnik.bg/politika/2018/12/13/3361277_demokratichna_bulgariia_tri_golemi_stroitelni_kompanii/", "text": "В рамките на седмицата, предшестваща  вчерашния протест,  организиран от Камарата на строителите в България, компаниите ГБС, \"Хидрострой\" и Джи Пи Груп АД са внесли извънредно по 20 хил. лв. в професионалната организация. Това се казва в позиция на извънпарламентарното обединение \"Демократична България\", в което влизат ДСБ, \"Да, България\" и партия \"Зелените\". Според обединението тези фирми, които получават големите обществени поръчки и са силно приближени до всяка власт, са организирали фалшив протест, за да окажат подкрепа на управляващите. В позицията се напомня, че в деня на протеста правителството обяви, че пренасочва 1.3 млрд. лв. от бюджетния излишък именно за строителството. \"Сегашното ръководство на Камарата е превърнало организацията в присъдружна на властта чрез своите позиции в нейна подкрепа по отношение на скандалите с ремонта на ул. \"Граф Игнатиев\", трагедията край Своге и други. Свидетели сме на класическо срастване на политическа с икономическа власт – характерно за авторитарни режими, които използват разпределянето на публични средства, за да укрепват управлението си\", се казва в позицията. Строителната камара протестира заради критиките срещу бранша за некачествено строителство и настояването на БСП за проверки на пътните ремонти. Така според камарата се уронвал престижът на българските строители. Камарата настоя многократно браншът да не се използва за политически цели.", "date": "2018.12.13", "title": "\"Демократична България\": Три големи строителни компании са финансирали протеста вчера"}
{"url": "https://www.dnevnik.bg/razvlechenie/2018/12/13/3361290_naslednicite_na_marvin_gei_shte_poluchat_5_mln_dolara/", "text": "Делото, в коeто семейството на покойния музикант Марвин Гей твърдеше, че  Фарел Уилямс и Робин Тик са копирали неправомерно голяма част от песента  му от 1977 г. Got to Give It Up в своя супер успешен хит Blurred Lines, започна още през 2013 г. Пет години по-късно съдебният спор най-сетне има окончателно решение, като обвиняемите поп изпълнители ще трябва да платят 5 млн. долара на ищеца, предаде Би Би Си. Семейството на Гей спечели делото  още през 2015 г., но Тик и Уилямс обжалваха. Тогава съдебните заседатели бяха единодушни, че хитът на дуото Blurred Lines от 2013 г. съдържа явни заемки от творбата на Гей, който не е сред живите от 1984 г. По време на седемдневния процес се разискваха тънките граници между артистичните влияния и кражбата. Това бе и първи успех за наследниците на Гей, които съдят редица съвременни изпълнители. През март тази година делото беше подновено в Калифорния, но в крайна сметка решението от предходното бе потвърдено. Тик, Уилямс и издателската компания на Уилямс More Water From Nazareth заедно ще трябва да платят на фамилията на изпълнителя щети в размер на 2.8 млн. долара. Освен това Тик ще плати и допълнителни 1.7 млн. долара, а Уилямс и компанията му - още 357 630 долара. Пълната сума, която дължат - $4.98 млн., е малка част от всичките 16.6 млн. долара, които изпълнителите са спечелили от песента още по времето на първото дело. Според решението на съда отсега нататък семейството на Гей ще получава и 50% от всички бъдещи приходи от песента Blurred Lines. Издаденият на 26 март 2013 г. сингъл Blurred Lines се превърна в международен хит и оглави класациите в 24 страни, сред които САЩ и Великобритания.", "date": "2018.12.13", "title": "Наследниците на Марвин Гей ще получат 5 млн. долара заради плагиатство"}
{"url": "https://www.dnevnik.bg/bulgaria/2018/12/13/3361303_prokuraturata_poluchi_pravo_da_zabavia_uvedomiavaneto/", "text": "Прокуратурата да има право да забавя с 48 часа уведомяването на близките на задържан предвиждат гласувани окончателно в Народното събрание промени в Наказателния кодекс, съобщи БТА. Според сега действащите разпоредби уведомяването на семейството и работодателя на обвиняемия задържан под стража става незабавно. Отлагането ще става в случаите, когато е налице неотложна необходимост да се предотврати настъпването на тежки неблагоприятни последици за живота, свободата или физическата неприкосновеност на лице или когато е наложително предприемане на действия от разследващите органи, чието възпрепятстване би затруднило сериозно наказателното производство. То ще се прилага в зависимост от особените обстоятелства на всеки конкретен случай, а не от вида или тежестта на самото престъпление. Решението ще се взема от прокурора на досъдебното производство, който трябва да се произнесе с мотивирано постановление. Постановлението ще може да се обжалва в съда. От БСП възразиха срещу тази промяна. Други промени са свързани с противозаконното отнемане на моторно превозно средство. Проникването в чужд автомобил без съгласието на собственика ще се наказва с лишаване от свобода до три години. Отпада възможността за налагане на алтернативното наказание - глоба до 3000 лв. След като вчера депутатите приеха текстовете, с които  нелегалното производство на акцизни стоки вече ще се смятат за престъпление,  днес те записаха в закона и наказанията за тази дейност. Който произвежда или държи с цел разпространение алкохол, алкохолни напитки или тютюневи изделия без разрешително, в немаловажни случаи се наказва с лишаване от свобода от 1 до 6 години и глоба от 20 000 до 100 000 лв., както и с лишаване от права, гласи нов текст, одобрен днес. Който в нарушение на установения ред изготвя, държи или укрива предмети, материали или оръдия, както и технически съоръжения, за които знае или предполага, че са предназначени или послужили за изграждане на съоръжения за производство на алкохол, алкохолни напитки или тютюневи изделия, се наказва с лишаване от свобода до три години. Създава се регистър на лицата, които извършват внос, въвеждане на територията на страната, производство, продажба, предоставяне, предлагане или възстановяване/рециклиране на машини и/или съоръжения за производство на тютюневи изделия. Регистърът ще е публичен и ще се води от Министерството на икономиката. Друга част от промените са свързани с европейски директиви, които уреждат обезпечаването и конфискацията на средства и облаги от престъпна дейност в Европейския съюз, правото на достъп до адвокат в наказателното производство и в производството по европейска заповед за арест и правото на уведомяване на трето лице при задържане и на осъществяване на връзка с трети лица и консулски органи през периода на задържане. На обвиняемия ще се предоставя обща информация, улесняваща избора му на защитник, както и изрично се посочва правото му свободно да осъществява връзка със защитника си, да се среща насаме с него, да получава съвети и друга правна помощ, включително преди започване и по време на провеждане на разпита и на всяко друго процесуално действие с участие на обвиняемия.", "date": "2018.12.13", "title": "Прокуратурата получи право да забавя уведомяването за арест с 48 часа"}
{"url": "https://www.dnevnik.bg/evropa/2018/12/13/3361326_shveciia_zabraniava_pusheneto_na_niakoi_obshtestveni/", "text": "Швеция забранява пушенето на някои обществени места на открито, включително игрища и перони на жп гари, предаде \"Асошиейтед прес\". Мярката бе приета вчера от парламента със 142 срещу 120 гласа и ще влезе в сила на 1 юли догодина. Пушенето в заведения на открито и кабинките за пушене също ще бъдат забранени. В Швеция пушенето в момента е разрешено в специално обозначени за целта зони на работното място и на обществени места. По официални данни от 2016 г. само 11 процента от 10-милионното население пушат ежедневно, а 10 процента пушат от време на време. Заявената цел на новия закон е Швеция да стане страна без тютюнев дим до 2025 г. /БТА", "date": "2018.12.13", "title": "Швеция забранява пушенето на някои обществени места на открито"}
{"url": "https://www.dnevnik.bg/sport/2018/12/13/3361398_za_pruv_put_dve_jeni_shte_uchastvat_v_svetovnoto/", "text": "Участието на жени в турнирите по дартс за мъже е изключителна рядкост. Професионалната дартс корпорация (PDC) обаче направи крачка напред в тази посока и за пръв път в историята допусна две жени до световното първенство. Лиса Аштън и Анастасия Добромислова са двама от 96-те състезатели, които ще се включат в започващият днес шампионат. Най-престижният турнир в дартса по традиция се провежда в зала \"Александра палас\" в Лондон, като ще продължи до 1 януари. \"Не го направихме, за да изглеждаме добре\", заяви председателят на PDC Бари Хърн на въпрос за решението две места в една строго мъжка надпревара да бъдат запазени за жени. \"Не трябва да има ограничения в спорт като нашия, базиран на способностите на играчите. Сега ще разберем колко са добри. Някои от тези момичета наистина могат да играят\", допълни Хърн. \"Живеем във времена на промени\", каза още той и поясни, че това е причината тази година да няма жени, които да съпровождат играчите по време на излизането им на окито. Аштън и Добромислова са неколкократни световни шампионки в женския турнир, който се администрира от другата водеща федерация в този спорт - Британската дартс организация (BDO). Англичанката, която е на 48-години, е действащата световна шампионка и е печелила турнира четири пъти. 34-годишната рускиня е триумфирала три пъти с най-ценното отличие в женския дартс. Тазгодишното световно при мъжете все пак няма да е първото, в което участват жени. През 2009 г. Добромислова се включи в надпреварата, като отпадна в предварителния кръг след загуба с 3:5 от Ремко ван Ейден. Първият случай на женско участие в световното първенство за мъже е през 2001 г. Канадката Гейл Кинг получава \"уайлд кард\", като губи в първия кръг от Греъм Стодарт (1:3). \"Лично аз съм леко притеснена, защото не знам как ще ме приеме публиката и как ще се представя\", каза Добромислова, за която този сезон не беше един от най-успешните в кариерата. Аштън имаше силна година. В началото на декември англичанката спечели деветата си титла за сезона. \"Вълнувам се, защото това е възможност, която идва веднъж в живота, малко нервна, защото е напълно различно от досегашния ми опит. Но искам да се насладя на момента, когато изляза пред публиката\", каза тя преди турнира. Двукратният световен шампион Майкъл ван Гервен също коментира участието на двете жени в турнира. \"Защо една жена да не може да бъде толкова добра, колкото един мъж? Не би ми харесало да загубя мач срещу жена, но истината е, че аз не харесвам да губя от когото и да било\", каза холандецът. Спечелилият финала на първи януари ще получи чек за 500 000 паунда. За сравнение, Аштън получи само 12 000 паунда, когато победи Добромислова във финала на женското световно миналия януари. Точно толкова се дават за победа в първия кръг в мъжкия турнир. \"На мъжете, които ще се изправят срещу двете дами, ще им бъде трудно. Не искам да им пожелавам лош късмет, но ако трябва да говоря от комерсиална гледна точка, то тогава победа за една от двете жени ще е чудесна. Това ще покаже на останалите жени в спорта, че има начин да се стигне до върха\", завърши Хърн.", "date": "2018.12.13", "title": "За пръв път две жени ще участват в световното първенство по дартс"}
{"url": "https://www.dnevnik.bg/sport/2018/12/13/3361312_radoslav_iankov_zapochna_s_neuspeh_sezona_v_snouborda/", "text": "Радослав Янков започна сезона в Световната купа по сноуборд с 23-о място в паралелния гигантски слалом в италианския зимен център Кареца. Българският състезател отпадна в квалификациите за основната надпревара. Носителят на Световната купа за сезон 2015-16 даде време 1:17,31 мин., което го остави на 0.79 сек. от място в директните елиминации. Победител в първото състезание за този сезон стана словенецът Тим Меснак. Във финала той изпревари с 0,55 сек. австриеца Бенямин Карл. В двубоя за третото място Себастиен Кислингер победи Андреас Промегер с 0,13 сек.  Надпреварата при жените завърши с изненадваща победа на италианката Надя Охнер. Представителката на домакините спря доминацията на двойната олимпийска шампионка от Пьонгчанг 2018 Естер Ледецка. Чехкинята, която очаквано даде най-доброто време в квалификациите, загуби с 0,22 сек. от Охнер във финала.", "date": "2018.12.13", "title": "Радослав Янков отпадна в квалификациите на първия старт в сноуборда"}
{"url": "https://www.dnevnik.bg/biznes/2018/12/13/3361484_shefut_na_bulgarskoto_bjuro_zelena_karta_podade_ostavka/", "text": "Председателят на управителния съвет на Националното бюро на българските застрахователи (българският клон ан международната система \"Зелена карта\") Орлин Пенев подаде оставка. Съобщението за това е публикувано на официалния сайт на институцията. В него се уточнява, че причините са здравословни. Оставката съвпада с  налагането на мониторинг  над България от международната система \"Зелена карта\" заради неплащане на щети с български автомобили в чужбина. Междувременно Комисията за финансов надзор съобщи, че е уведомена днес от Управляващия комитет на Съвета на бюрата да постави формални изисквания за разширение на наблюдението над българското бюро. \"В тази връзка КФН предприе незабавни действия и провеждане на консултации за установяване причините за приложената мярка и оценката на въздействието ѝ с цел защита на финансовата стабилност и обществения интерес\", се казва в официално съобщение на сайта на регулатора. ", "date": "2018.12.13", "title": "Шефът на българското бюро \"Зелена карта\" подаде оставка"}
{"url": "https://www.dnevnik.bg/sviat/2018/12/13/3361295_hakeri_otkradnaha_danni_na_francuzi_ot_sait_na/", "text": "Хакери откраднаха  лични данни  на пътуващи в чужбина граждани, съхранявани на сайт на френското външно министерство, предадоха агенциите \"Франс прес\" и \"Ройтерс\". Министерството уточни, че откраднатите данни не съдържат важна лична информация. През 2010 г. френското министерство създаде услугата \"Ариан\", позволяваща на лицата, очакващи да пътуват в чужбина, да се абонират онлайн за информация, отнасяща се до сигурността на пътуването им. Откраднатите данни са били въведени в тази платформа. Те могат да се използват за различни злоупотреби, но с ограничен ефект, се казва в изявлението. \"Информацията не съдържа важна финансова информация или данни, разкриващи посещаваните места\", подчертава външното министерство. Засега не е ясно от коя страна произхождат самите хакери. ", "date": "2018.12.13", "title": "Хакери откраднаха данни на французи от сайт на външното министерство"}
{"url": "https://www.dnevnik.bg/bulgaria/2018/12/13/3361217_petoklasnik_-_detektiv_i_policai_obuchaval_deca_vzeha/", "text": "Пътен полицай, провел десетки обучения на деца и спасил живота на едно от тях, както и петокласник, разкрил кражба на велосипед, са сред големите победители в тазгодишния конкурс \"Полицай на годината\". Сред другите е русенски разследващ полицай, спомогнал за разкриването на три тежки убийства, сред които и това на  телевизионната водеща Виктория Маринова . Голямата индивидуална награда получи пътният полицай Стойчо Яковски от Пловдив. През тази година той е организирал и провел обучение по безопасност на пътя в 22 детски градини, 16 училища и 4 университета. Той спасява и живота на 4-годишно дете по време на демонстрация на 8 ноември, когато то е сред публиката, припада и гълта езика си. Спасява го само бързата и професионална реакция на Яковски. Той получи и награден кортик от главния прокурор Сотир Цацаров и Златна карта на Съюза на българските автомобилисти (СБА). Първа индивидуална награда получи старши разследващият полицай Добрин Харалампиев от Русе. Отличието му беше дадено заради доказан професионализъм и изключителен принос в работата по разследване на тежки престъпления, сред които три умишлени убийства и две за разпространение на наркотици - всички със значим обществен интерес и юридическа сложност. Едно от убийствата, по които е работил Харалампиев, е на телевизионната водеща Виктория Маринова. Традиционно и тази година бяха дадени две специални награди за граждански принос към работата на полицията. Едната беше за петокласника Златомир Матеев от Шумен - за проявени от него съобразителност, наблюдателност и детективски способности, помогнали за разкриване на кражба на велосипед. Другата награда получи Илия Захариев от Димитровград - за проявена от него гражданска позиция и съдействие на полицията за разкриването на участник в две телефонни измами на възрастни хора. Останалите индивидуални награди бяха за: - пътния полицай от Велико Търново Георги Василев, който на 5 октомври вечерта, прибирайки се от работа, намира в парк портфейл с голяма сума пари, лични документи и кредитна карти на млада жена. В портфейла няма телефон и адрес на жената, но полицаят се връща в службата си, установява самоличността ѝ и се свързва с нея, за да ѝ върне намерените вещи. - Цветлин Минков от \"Охранителна полиция\" в Аксаково - за проявени от него професионализъм, съобразителност, находчивост и постигнати високи резултати. Благодарение на неговите действия е разкрит въоръжен грабеж на казино във Варна, задържани са извършителите на противозаконно отнемане на автомобил и е установена нива, засята с канабис. Двете индивидуални поощрителни награди бяха присъдени на Тодор Тошев от \"Охранителна полиция\" в Септември - за активното му участие при осъществяване на ефективен контрол на пътното движение в малките населени места. Както и на Светослав Иванов от \"Пътна полиция\" в Козлодуй - за самоотвержено изпълнение на служебните задължения. В началото на този месец, в извънработно време, той се е притекъл на помощ на жителка на село Бутан и благодарение на бързата му реакция нападателят е задържан. Иванов получи и Сребърна карта на СБА. Колективни награди  Голямата колективна награда \"Полицай на годината\" получиха служителите от сектор \"Фалшификации\" при Главната дирекция \"Борба с организираната престъпност\" (ГДБОП). С участието им от началото на годината до момента са извършени шест акции. Разкрита е организирана престъпна група, действаща на територията на пет държави - България, Албания, Испания, Доминиканската република и Великобритания, занимаваща се с изработка и разпространение на неистински официални документи и организиране на международен канал за нелегална миграция. В резултат на усилията им са задържани 16 души, 7 от които са получили обвинения, 4-ма са в ареста, а на трима е наложена мярка \"парична гаранция\". Благодарение на тях е разкрита и престъпна група за производство и разпространение на неистински парични монети с номинал 2 паунда. Открита е незаконна монетарница в квартал Коматево, иззети са 34 973 неистински монети, задържани са 6-има души, като на 3-ма от тях са повдигнати обвинения. Другите колективни награди бяха за: - служителите от сектор \"Престъпления против собствеността\" при Главната дирекция \"Национална полиция\". В резултат на проведените от сектора самостоятелни и съвместни с други служби полицейски операции за изминалата година са разкрити и задържани извършители на редица престъпления. След тяхно разследване са задържани молдовски граждани, неизвестни до момента на МВР, които взривиха и откраднаха от банкомат в Стара Загора сумата от 58 хил. лева. Показателно за работата на сектора е установяването и задържането на четирима души, участвали във взломна кражба от частен дом в Бургас, при която бяха отнети пари, златни накити, благородни камъни и 4 картини на български художници. - служителите от сектор \"Противодействие на престъпността през граничните контролно-пропускателни пунктове\" при Главната дирекция \"Гранична полиция\" - за проявен професионализъм и постигнати резултати в борбата с престъпността срещу трафика на хора с цел сексуална експлоатация, прането на пари и подкрепа на жертвите на трафик на хора. Благодарение на усилията им и участието им в международна полицейска операция е разкрит канал за извеждане на млади жени за Франция. Тя е реализирана с Централната служба на Франция за борба с трафика на хора, съвместно с Евроджъст, Националната следствена служба, териториални структури на ДАНС и прокуратурата. Операцията е проведена на територията на България, Франция и Германия. Задържани са 9 трафиканти, издадени са 16 европейски заповеди за арест и са разпитани 51 жертви на престъпната дейност. - сектор \"Противодействие на криминалната престъпност\" в Плевен - за успешни разследвания, довели до разкриването на грабежи на значителни парични суми от хора, осъществяващи инкасова дейност, извършени през периода от 2016 до 2018 г. Един от тези разкрити случаи е обирът в офиса на Сосиете женерал Експресбанк през септември 2016 г., когато бе открадната сума в размер на 237 хил. лв. Благодарение на тях са разкрити и две убийства в Искър и в Червен бряг. Разкрити са 17 телефонни измами, множество кражби на коли, намерени са 50 издирвани лица, иззето е голямо количество наркотици. Поощрителната колективна награда получиха служителите на сектор \"Масови мероприятия\" на Столичната полиция. Секторът получава отличието си за постигнати трайни професионални резултати, висок професионализъм и отлично изпълнение на възлагани важни задачи. През тази година секторът е взел участие в охраната на 14 792 масови мероприятия като: срещи от програмата на българското председателство на Съвета на Европейския съюз, посещения на чуждестранни политически и духовни лидери, граждански протести, спортни събития. Освен това служителите му са оказали множество съдействия на различни структури от МВР за разкриване на криминални престъпления в столицата.", "date": "2018.12.13", "title": "Петокласник-детектив и полицай, обучавал деца, взеха годишните награди на МВР"}
{"url": "https://www.dnevnik.bg/evropa/evropeiski_parlament/2018/12/13/3361491_evroparlamentut_iska_da_budat_spreni_fondovete_za/", "text": "Европейската комисия трябва да спре еврофинансирането за бизнес империята, свързана с чешкия премиер Андрей Бабиш, и да възстанови незаконно отпуснатите фондове, поиска Европейският парламент. В резолюция, приета с 434 гласа \"за\", 64 \"против\" и 47 \"въздържал се\", евродепутатите поискаха комисията да публикува всички документи, свързани с евентуалния конфликт на интереси на Бабиш, и да обясни какви действия възнамерява да предприеме, за да поправи ситуацията. Евродепутатите припомнят разкритията, че Бабиш се е облагодетелствал от групата си \"Агроферт\" - конгломерат, включващ фирми от хранително-вкусовата, селскостопанската и химическата промишленост, както и медии. Компании, принадлежащи към конгломерата, са получили средства в размер между 42 и 82 милиона евро от европейските структурни и инвестиционни фондове за периода 2013 – 2017 г. Според декларацията за доходите на чешките държавни служители Бабиш е получил приходи в размер от 3.5 милиона евро през първата половина на 2018 г. от \"Агроферт груп\" чрез доверителни фондове, като в същото време е бил председател на националния Съвет за европейските структурни и инвестиционни фондове. Новият финансов регламент на ЕС (правилата, определящи управлението на бюджета на съюза) забранява конфликти на интереси и евродепутатите призовават комисията да действа с нулева толерантност в тези случаи. Те изразяват съжаление, че комисията дълго време е бездействала въпреки сериозните знаци от 2014 г., че Бабиш е бил замесен в конфликт на интереси. Евродепутатите настояват Брюксел изцяло да разследва законността на всички евросубсидии, изплатени на \"Агроферт груп\", откакто Бабиш е влязъл в чешкия кабинет. Според тях комисията трябва да създаде процедури за проверка и намеса, когато националните власти не действат при подобни ситуации. Бабиш възложи \"Агроферт\" на доверителни фондове, за да не наруши чешките закони против конфликтите на интереси, припомня \"Ройтерс\". Критици, сред които организацията \"Прозрачност без граници\", казват, че това не е достатъчно, тъй като Бабиш все още е основен бенефициент на тези доверителни фондове. \"За мен това е политически въпрос. Убеден съм, че ще стане ясно, че не съм в никакъв конфликт на интереси\", заяви той пред чешка телевизия преди вота.", "date": "2018.12.13", "title": "Европарламентът иска да бъдат спрени фондовете от ЕС за свързана с Бабиш бизнес империя"}
{"url": "https://www.dnevnik.bg/razvlechenie/2018/12/13/3361393_roald_dal_poluchi_voennite_si_medali_sus_73_godini/", "text": "Преди да напише своите известни класически детски книги като \"Чарли и шоколадовата фабрика\" и \"Матилда\", британският писател Роалд Дал е военен пилот в Кралските военновъздушни сили по време на Втората световна война, но така и не взима медалите, които получава за военната си служба, разказва Би Би Си. Сега, 73 години след края на войната, неговите четири медала най-сетне са били изпратени на семейството му от Министерството на отбраната. Правнукът на Дал - Нед Донован, споделя, че отличията пристигнали съвсем неочаквано в дома на втората съпруга на писателя Фелисити в сряда, навръх нейния 80-и рожден ден. Докато служи във военновъздушните сили, Дал е тежко ранен, когато самолетът му се разбива в Северна Африка през септември 1940 г. Тогава той прекарва шест месеца в болница в Египет. След това се присъединява отново към отряда си в Гърция и участва в битката за Атина през 1941 г. Медалите, които получава, са Звезда 1939-1945, която се дава на служилите зад граница по време на Втората световна война, Звездата на Африка за онези, които са служили в Северна Африка между 1940 и 1943, Медалът на отбраната, даван за неоперативна служба и Военният медал, който се дава на всеки, бил на редовна военна служба. Донован твърди, че било типично за дядо му да не вземе медалите си по онова време. \"Разбил самолета си, ослепил се и пак започнал да лети\", допълва той. Правнукът му допълва, че ще се радва медалите да бъдат изложени в музея на Роалд Дал в дома на писателя в Бъкингамшър. Самият Донован започнал да мисли за медалите на дядо си преди няколко години. Разпитвал архивиста на музея, семейството, майка си, леля си, баба си, братята и сестрите си. Никой не ги бил виждал. Имал документи за неговата военна служба, но самият той се усъмнил, че в крайна сметка прадядо му бил толкова добър разказвач, че човек никога не можел да е сигурен дали всичко, което му е казал, представлява цялата истина. , Дал описва преживяванията си в Кралските военновъздушни сили в книгата си Going Solo. По-късно, когато е пратен във Вашингтон, той предоставя данни на британските разузнавателни служби.", "date": "2018.12.13", "title": "Роалд Дал получи военните си медали със 73 години закъснение"}
{"url": "https://www.dnevnik.bg/zdrave/2018/12/13/3361574_zdravnite_vlasti_se_nadiavat_da_svaliat_cenite_na/", "text": "С намерението да се постигнат договорки и отстъпки с доставчиците на консумативи за модерните и съвременни апаратури за лъчелечение, здравният министър Кирил Ананиев обясни днес идеята от следващата година да  бъдат намалени цените на клиничните пътеки за този вид дейност . Ананиев участва в блиц-контрол в парламентарната здравна комисия, където беше попитан от депутата от левицата Анелия Клисарова защо се планира такова намаление в сумите, които ще покрива касата и как тогава ще се стимулира употребата и по-масовото навлизане на модерните практики в тази област. В началото на отговора си министър Ананиев отбеляза, че вече са постигнати договорки по анекса на Национален рамков договор между здравната каса и лекарския съюз и ако документът бъде приет от събора на съюза в петък, той може да бъде подписан и да влезе в сила от началото на следващата година. Колкото до намалението на цените на пътеките за високотехнологично и модерно лъчелечение и за позитронно-емисионната томография с компютърна томография, Ананиев коментира: \"Това, че сте забелязала, че има намаление на цените, това е следствие на готовност с разговори с доставчиците на консумативи, те да бъдат намалени\". Анелия Клисарова репликира, че национални консултанти по лъчелечение и онкологични заболявания вече са й се обадили и са притеснени от новите идеи, така че не може да се говори за постигнати договорки и съгласие. Ананиев отговори, че действително разговорите не са приключили, те продължават.", "date": "2018.12.13", "title": "Здравните власти се надяват да свалят цените на консумативите и така да намалят парите за лъчелечение"}
{"url": "https://www.dnevnik.bg/photos/2018/12/13/3361569_snimka_na_denia_hristo_stoichkov_-_pocheten_grajdanin/", "text": "Носителят на \"Златната топка\" за 1994 г. Христо Стоичков получи днес символите на званието \"Почетен гражданин на Стара Загора\". Най-успешният български футболист  Основният мотив за номинацията беше  . Срещата, която противопостави легенди на българския футбол и звезди на \"Барселона\" от близкото минало, се игра на 20 септември 2017 г. пред около 10 000 зрители на стадион \"Берое\".", "date": "2018.12.13", "title": "Снимка на деня: Христо Стоичков - почетен гражданин на Стара Загора"}
{"url": "https://www.dnevnik.bg/bulgaria/2018/12/13/3361592_kolite_na_nso_shte_minavat_na_cherveno_veche_samo_po/", "text": "В резултат на последните грешки, допуснати с автомобили на НСО, вече има разпореждане специалният режим на движение да се превърне в изключение, а не практика. Това обяви шефът на службата ген.-майор Данчо Дяков, цитиран от БТА. Включването на сигналните системи и преминаването на червено ще става по решение на началника на всеки екип. През миналия месец НСО се замеси в скандал, след като в социалните мрежи се появи клип, авторът на който твърди, че автомобил на службата  със съпругата на президента Десислава Радева  се е движил в насрещното в центъра на София, без да има причина за това. Това беше вторият скандал между МВР и НСО заради колата, която вози Радева.  В началото на февруари патрул на Столичната полиция  преследва колата, в която пътуваше първата дама в столичния квартал \"Бояна\", след като специалният автомобил отказа да спре. Оправданието на властите тогава беше липса на координация между МВР и НСО. Дяков посочи, че НСО допускат грешки, но те са взети под внимание и в момента приключват проверките по тези случаи, като хората, които са извършили нарушения, ще бъдат наказани. Той отбеляза още, че през изтеклите осем месеца в НСО е била извършена оптимизация и 3% от личния състав си е тръгнал \"с чест и достойнство\". По думите му има планове следващите три години тази оптимизация да продължи, както и ще се повиши професионализмът на служителите в структурата.", "date": "2018.12.13", "title": "Колите на НСО ще минават на червено вече само по изключение"}
{"url": "https://www.dnevnik.bg/evropa/2018/12/13/3361568_ecb_obiavi_krai_na_istoricheskata_si_programa_za/", "text": "Европейската централна банка (ЕЦБ) обяви, че в края на годината  спира изпълнението на историческата си програма  за изкупуване на нетни активи, започнала през 2015 година с цел да стимулира икономиката на еврозоната и с актив инжектирани 2.6 трилиона евро, предадоха световните агенции, цитирани от БТА. ЕЦБ все пак уточни, че за дълъг период ще подновява ценните книжа, чийто падеж е настъпил, запазвайки по този начин благоприятните условия за финансиране, за да не застраши съживяването в момент, когато има редица рискове за развитието на конюнктурата, уточни \"Франс прес\". ЕЦБ запази без промяна водещите си лихви и планира да не ги променя \"най-малко до лятото на 2019 година\", обяви говорител на франкфуртската институция, цитиран от АФП. Основната лихва по рефинансирането остава нула, а банките ще продължат да плащат на ЕЦБ отрицателна лихва от 0.40 на сто за сумите, които държат в нея. Лихвата по кредите се запазва на равнище 0.25 на сто.", "date": "2018.12.13", "title": "ЕЦБ обяви край на историческата си програма за изкупуване на нетни активи"}
{"url": "https://www.dnevnik.bg/sport/2018/12/13/3361116_deloto_na_martin_petrov_sreshtu_unikredit_ne_uspia_da/", "text": "Софийският градски съд (СГС) не даде ход на  делото на бившия футболен национал Мартин Петров  срещу Уникредит Булбанк за връщане на 3.8 милиона лева. Толкова е сумата, която бившият футболист твърди, че е източена от сметките му. Петров се яви лично на първото заседание на съда. Съпругата му също е страна по делото след искане на банката. \"Уникредит\" твърди, че пари от сметката на Петров са теглени, но това е станало с пълномощие на близки на Петров. Един от тях е съпругата му Ралица Петрова. Другият е Димитър Йовев. Отсъствието на последния стана причина на делото да не бъде даден ход. Двамата иначе са конституирани като страни по делото в качеството на помагачи. Съдията по делото Стефан Кюркчиев взе отношение по молба за отвод от адвокатите на Петров. Причината са лични сметки на магистрата в \"Уникредит\". В съдебната зала адвокат Тодор Табаков, който представя Петров, каза, че се отказа от искането си за отвод. Бившият национал подаде искова молба в съда през миналия декември. Той  сезира Софийската градска прокуратура  за източени суми от банковите му сметки без негово знание на 17 ноември 2017 г. В сигнала, който подаде, Петров обяви, че е пострадал от личния си банкер. Парите от сметките му са източвани в продължение на 10 години - между 2007 и 2017 г. В голяма част от този период той игра в чужбина. 39-годишният Петров има 90 мача и 19 гола за националния отбор на България. Той прекара близо 15 години от футболната си кариера в чужбина, играейки за швейцарския \"Сервет\", испанските \"Атлетико\" (Мадрид) и \"Еспаньол\", германския \"Волфсбург\" и английските \"Манчестър сити\" и \"Болтън\". След края на кариерата си Мартин Петров започна работа при футболния агент Лъчезар Танев, който беше негов мениджър през годините. Бившият национал е съдружник в \"Мениджърска агенция Танев\" чрез регистрираната от него фирма \"Памика\".", "date": "2018.12.13", "title": "Делото на Мартин Петров срещу \"Уникредит\" не успя да започне"}
{"url": "https://www.dnevnik.bg/sviat/2018/12/13/3361639_vojuvashtite_strani_v_iemen_dogovoriha_primirie_vuv/", "text": "Генералният секретар на ООН Антониу Гутериш заяви, че след едноседмични преговори страните, участващи в конфликта в Йемен, са постигнали споразумение за примирие в провинция Ходейда и за изтегляне на войските си от спорното пристанище Ходейда на Червено море, предадоха \"Асошиейтед прес\" и БТА. ООН ще играе ключова роля в контрола на пристанищния град, през който преминава по-голямата част от хуманитарната помощ за Йемен, уточни генералният секретар на организацията, цитиран от \"Франс прес\". Той уточни, че споразумението включва разполагането на неутрални сили и създаването на хуманитарни коридори, добавя \"Ройтерс\". На заключителната церемония на преговорите в шведския град Римбу Гутериш благодари на делегациите на воюващите страни за това, което определи като важна стъпка и истински напредък към бъдещи преговори за прекратяване на конфликта. \"Благодаря ви, че дойдохте тук, за да обсъдите по-добро бъдеще за Йемен\", подчерта Гутериш, цитиран от АП. Той добави, че следващият кръг на преговорите е планиран за януари 2019 г., когато ще бъде обсъдено политическо решение на конфликта, отбелязва \"Ройтерс\". От достъпа на товари (включително хуманитарни помощи)  зависи животът на 18 млн. души в страната . Постигнатото споразумение предвижда изтеглянето на силите на хусите от Ходейда да се състои до 14 дни, предаде ТАСС, като цитира телевизия \"Скай нюз Арабия\". Британският външен министър Джеръми Хънт се срещна днес в Швеция с представители на йеменските бунтовници хуси. Това е първата подобна среща от началото на войната в арабската страна, предаде АФП, като цитира съобщение на британското външно министерство в \"Туитър\". По време на дискусиите с представители на йеменското правителство и на хусите в кулоарите на мирните преговори Хънт е подчертал, че \"всички страни трябва продължат усилията за намиране на политическо решение\". Обединените арабски емирства, които са важна опора на коалицията против хусите, приветстват споразумението за примирието в Ходейда, заяви в \"Туитър\" външният министър Ануар Гаргаш. Той добави, че постигането му се дължи на военния натиск, оказан от силите на коалицията върху контролирания от хусите град. 5000 войници на ОАЕ участват в операцията на коалицията срещу Ходейда, разкри министърът.", "date": "2018.12.13", "title": "Воюващите страни в Йемен договориха примирие във важно пристанище"}
{"url": "https://www.dnevnik.bg/sport/2018/12/13/3361640_virer_prekusna_seriiata_na_makarainen_sled_osporvan/", "text": "Доротея Вирер спечели втория спринт в Световната купа по биатлон. Надпреварата се проведе в австрийския зимен център Хохфилцен, а 28-годишната италианка записа първа победа за сезона и пета в кариерата си. За Вирер, която остана втора в предишните две състезания от Световната купа, това е първи успех в дисциплината. Другите й победи са в масовия старт (1) и индивидуалното (3). Вирер прекъсна серията на носителката на големия кристален глобус Кайса Макарайнен, която спечели спринта и преследването в Поклюка в първия кръг за сезона. Двете водеха оспорвана битка за първото място днешния старт и завършиха с минимална разлика от 0.6 сек. Вирер допусна една грешка в стрелбата и финишира за 21:04.9 мин. Макарайнен също свали девет от десетте мишени. Трета с безгрешна стрелба и изоставане от 24.4 сек. се класира рускинята Екатерина Юрлова. Луиза Витоци допълни силното представяне на Италия с четвърто място - с една грешка и пасив от 25.3 сек. Полякинята Моника Хойниш и Ирина Крюко от Беларус допълниха челната шестица. Те свалиха всички мишени и завършиха с изоставане от съответно 28.2 и 38.5 сек. От българките най-добре се представи Десислава Стоянова. Тя завърши 56-а с две грешки и изоставане от 2:09.5 мин. Стоянова ще бъде единствената представителка на България в преследването в събота. Емилия Йорданова завърши 80-а с две грешки и пасив от 2:57.6 мин. Милена Тодорова е 89-а от 98 участнички. 20-годишната състезателка също свали осем от десетте мишени и остана на 3:35 мин. от Вирер. В генералното класиране за Световната купа след четири от 22 състезания води Вирер с 204 точки. Макарайнен е втора със 185 точки, а Паулона Фялкова от Словакия е трета с със 165 точки.", "date": "2018.12.13", "title": "Вирер прекъсна серията на Макарайнен след оспорван спринт"}
{"url": "https://www.dnevnik.bg/video/novinite_na_bnt/2018/12/13/3361674_video_drugite_novini/", "text": "Папа Франциск ще посети София и Раковски Електронен калкулатор ще изчислява данъка на автомобилите Акулите обичат джаз, октоподите правят задно салто Новогодишното меню на МКС Концерт \"Незабрава\" с любимите песни на Тончо Русев Виолист номер 1 - Табеа Цимерман, пристига в България", "date": "2018.12.13", "title": "Видео: Другите новини"}
{"url": "https://www.dnevnik.bg/photos/2018/12/13/3361532_fotogaleriia_predi_praznika_na_svetlinata/", "text": "В град Касарабонела, община в провинция Малага, Испания, всяка година се провежда шествие - част от фестивала в чест на Богородица Лос Ронделе, преди Деня на света Лусия.", "date": "2018.12.13", "title": "Фотогалерия: В Андалусия преди празника на светлината"}
{"url": "https://www.dnevnik.bg/bulgaria/2018/12/13/3361634_deputatite_slojiha_krai_na_cheteneto_na_obvinitelniia/", "text": "Обвинителният акт вече няма да се чете в началото на делото. Това стана факт след окончателното приемане от парламента на промени в Наказателния кодекс (НК), с които беше изменен и Наказателно-процесуалният кодекс (НПК). Приемането на тази промяна мина без обсъждане в пленарната зала. Така депутатите сложиха край на четенето на обвинителния акт в началото на всяко наказателно дело. След като преди година беше регламентирано, че се чете само заключителната му част, сега това изискване въобще отпада, като е заменено от доклад на председателя на състава. Новият текст на чл, 275 в НПК гласи: \"ал. 1 Съдебното следствие се ръководи от председателя на състава и започва с доклад, в който се посочват основанията за образуване на съдебното производство и предявените граждански искове. ал. 2 Председателят предоставя възможност на прокурора, на частния тъжител и на гражданския ищец да изложат обстоятелствата, включени в обвинението, и предявените искове\". Ако на промяната не бъде наложено президентско вето, тя ще влезе в сила три дни след обнародването ѝ в Държавен вестник. Президентът има срок от 14 дни, в който да реши дали да наложи вето, или да обнародва законовото изменение. Тъй като в случая става дума за процесуална норма, тя по принцип се прилага веднага и би трябвало да засегне висящите дела. Едно от тях е делото за източването на КТБ. Според наказателни съдии по това дело четенето на обвинителния акт вече е започнало и промяната няма да може да засегне процеса, не е известно обаче какво ще реши спецсъдът. Подсъдими в процеса са 18 души, чийто ръководител според прокуратурата е бившият мажоритарен собственик на банката Цветан Василев. От години той е в Сърбия и делото срещу него се води задочно. През лятото изчисления на \"Дневник\" показаха, че 2 години ще са нужни на прокуратурата, за да изчете диспозитива на обвинителния акт, който е от малко над 5 хил. страници. Настояването той да бъде четен в зала дойде от защитата на Василев. Съдия от Софийския районен съд коментира за \"Дневник\", че четенето на обвинителния акт по делото за КТБ пречи косвено и на работата на другите съдилища. Причината - в процеса за източването на банката са ангажирани над 20 адвокати, които трябва да присъстват на всяко едно заседание по четенето на обвинението. Това пречи на другите съдилища да насрочват заседания за датите, в които се чете в спецсъда. ", "date": "2018.12.13", "title": "Депутатите сложиха край на четенето на обвинителния акт в зала, може да засегне и КТБ"}
{"url": "https://www.dnevnik.bg/bulgaria/2018/12/13/3361694_semeistvo_banevi_ostava_okonchatelno_v_aresta/", "text": "Апелативният спецсъд остави Николай и Евгения Баневи в ареста. Определението е окончателно и не подлежи на обжалване. Според магистратите семейство Баневи разполагат с достатъчно финансови възможности и може да напуснат страната, ако са извън ареста. Те контролират фирми на Сейшелите и Панама, както и имат познанства в чужбина, аргументира се съдебният състав. \"Не сме изненадани, очаквахме това решение\", казаха след заседанието Баневи. Те казаха, че политически партии не са им искали пари, защото са знаели, че те не дават. Банев припомни, че два пъти е разговарял с премиера Борисов за състоянието на \"Полимери\". Отрекоха и твърдения на тяхната счетоводителка Мария Николова, че Евгения Банева не е разрешила 1 милион лева да бъдат внесени по сметка на предприятието \"Полимери\", защото щяла да си купува кола. По-рано през деня Николай Банев определи разследването срещу него, съпругата му и майка му като \"селска вечеринка\" и отрече възможността в международна банка, която е на борсата в Лондон, да може някой да вкара 600 милиона евро ­ изпрани пари.  През уикенда зам. главният прокурор и доскорошен шеф на спецобвинението обяви Иван Гешев,  че по сметки на Банев в швейцарска банка имало над 1 млрд. лв., които според разследващите са от пране на пари. Прокуратурата пък още не е получила отговор от швейцарските власти дали са запорирали сметката на Банев. \"Когато от Швейцария дойде информация, че аз притежавам такава сума, го заявете публично, аз ще си посипя главата, в ареста има достатъчно с какво\", каза по този повод Банев, цитиран от \"24 часа\". От думите му пред съда се разбра още, че в ареста е имал възможност да  гледа телевизионното интервю на лидера на КНСБ Пламен Димитров  от началото на тази седмица, в което синдикалистът говори за отношението на бизнесмена към работниците му. \"По моя инициатива бяха дадени над 70 апартамента на работници преди скока на данъчните оценки. Те буквално им бяха подарени за сумите от 3000 - 4000 лева\", каза Банев. Пак в отговор на изказването на Димитров той съобщи, че НЕК е имал задължения към \"Полимери\" в размер на 40 млн. лева. Те били натрупани през периода 2009-2012 г. Според него прокуратурата тотално демонстрирала неуважение към Търговския закон. След екстрадирането им от Франция миналата седмица на Николай и Евгения Баневи беше наложена най­-тежката мярка за неотклонение заради опасността да се укрият. Те са обвинени за пет отделни престъпления - участие в престъпна група; длъжностно присвояване/източване на пари и вещи от четири предприятия, сред които и \"Полимери\" АД; укриване на данъци; пране на над 1 млрд. лв. и държане на огнестрелни оръжия и боеприпаси. От вчера обвинение за участие в групата им официално има майката на Николай Банев - Мария. Заради напредналата ѝ възраст тя е на свобода срещу парична гаранция от 10 хил. лева.", "date": "2018.12.13", "title": "Семейство Баневи остават окончателно в ареста, оплакаха се от условията там"}
{"url": "https://www.dnevnik.bg/sport/2018/12/13/3361756_sestri_stoevi_zagubi_shansove_vuv_finalniia_masturs/", "text": "Европейските шампионки по бадминтон Габриела и Стефани Стоеви загубиха шансове да се класира за полуфиналите на финалния \"Мастърс\" в Гуанджоу. Българките записаха втора загуба при дебютното си участие в турнира на осемте най-добри през сезона. След като вчера  отстъпиха срещу световните шампионки Маю Мацумото и Вакана Нагахара  с 10:21, 16:21, днес сестри Стоеви загубиха с 16:21, 18:21 срещу поставените под №4 Йонколфан Кититаракул и Равинда Прайонгай от Тайланд. \"Много сме разочаровани... Нямаме думи, с които да опишем как се чувстваме в момента! Благодарим за цялата подкрепа\", заявиха българските бадминтонистки след двубоя. В другия мач от група В, който се игра днес, Мацумото и Нагахара записаха втора победа след 21:18, 20:22, 21:17 срещу корейките Со Хи Лий и Сун Чан Шин.  В последния кръг от груповата фаза сестри Стоеви срещат Лий и Шин. Дори при победа с 2:0 гейма българките няма да се класират за следващата фаза. Към полуфиналите продължават първите две двойки от всяка група.  Сестри Стоеври участват за пръв път във финалите, като са единствената европейска двойка в турнира. Те направиха най-силния сезон в кариерата си. През април българките  спечелиха първа европейска титла за българския бадминтон  и вдигнаха още четири трофея през 2018 г. В края на октомври сестри Стоеви стигнаха исторически за България финал в турнира от Световните суперсерии в Париж.", "date": "2018.12.13", "title": "Сестри Стоеви останаха без шансове във финалния мастърс след втора загуба"}
{"url": "https://www.dnevnik.bg/sport/2018/12/13/3361785_kralev_2018_g_e_nai-dobrata_za_bulgarskiia_sport_ot/", "text": "Спортният министър Красен Кралев определи 2018 г. като най-добрата за българския спорт от дълго време насам. Той посочи и личния си фаворит за  наградата \"Спортист на годината\"  - световната и европейска шампиона по борба  Тайбе Юсеин . Юсеин донесе единствения златен медал за България от световни първенства в олимпийска дисциплина през 2018 г. Шестото място на Александра Жекова в сноуборда пък беше най-силният резултат на страната в зимните олимпийски игри в Пьонгчанг. Въпреки това Кралев постави постиженията на българския спорт през тази година по-високо от трите олимпийски медала от Рио 2016 и успехите на Григор Димитров, Радослав Янков, Невяна Владинова и биатлонистите през 2017 г. \"Категорочен съм, че не сме не сме имали толкова силна година от много време. Дай боже, следващата да е продължение на тази, защото е предолимпийска и е много ярък тест и мярка за това какво може да очакваме на олимпиадата в Токио през 2020 г.\", каза Кралев след участието си в церемонията по връчването на годишните награди на НСА. По думите му Юсеин \"категорично е №1 с представянето си през цялата година\". Този сезон тя спечели световна и европейска титла и не допусна нито една загуба на тепиха през 2018 г. \"Израстването й е много голямо\", отчете Кралев. Като фаворит за отличието за отбор на годината спортният министър фаворизира националният ансамбъл по художествена гимнастика.", "date": "2018.12.13", "title": "Кралев: 2018 г. е най-добрата за българския спорт от много време насам"}
{"url": "https://www.dnevnik.bg/sviat/2018/12/13/3361787_ruskiniata_mariia_butina_se_prizna_za_vinovna_za/", "text": "Рускинята Мария Бутина, обвинена, че се е опитала да инфилтрира Националната оръжейна асоциация на САЩ, се призна за виновна за заговор, в който е действала от името на Москва, за да повлияе на американската политика, съобщиха \"Ройтерс\" и Би Би Си. Решението на Бутина се очакваше след публикация на агенцията,  която по-рано тази седмица  цитира съдебни документи. Прокуратурата смяташе, че тя е работила с руски представител и двама американски граждани, за да действа срещу САЩ чрез Националната оръжейна асоциация. В съдебната зала обвинението обяви, че тя е изготвила през март 2015 г. проект за създаване на \"неофициални канали\" за връзка с високопоставени американски политици в полза на Русия. Месец по-късно тя пътува до САЩ, за да посети събитие на организацията, и там, според прокуратурата, се \"запознава с влиятелни членове на политическа партия номер едно\". Не се уточнява за коя партия става дума. Именно като част от този план тя признава участието в заговора заедно с двамата американци и руснака, идентифициран от адвокатите ѝ с името Александър Торшин, заместник-гуверньор на централната банка на Русия. В съдебните документи не се споменават обаче нито неговото име, нито предполагаемото на един от двамата американци (Пол Ериксън). Бутина, казала в залата, че \"абсолютно\" съзнава какво ще направи, според американски медии вече сътрудничи на прокуратурата. Експерти очакват споразумението ѝ с прокуратурата да даде по-добра представа как се осъществява руската намеса в американските избори. Русия смята, че процесът е изфабрикуван, а според президента Владимир Путин \"никой (в службите) не знае нищо\" за Бутина.", "date": "2018.12.13", "title": "Рускинята Мария Бутина се призна за виновна за шпионаж"}
{"url": "https://www.dnevnik.bg/photos/2018/12/13/3361667_fotogaleriia_svetovnite_snimki_na_denia_-_13_dekemvri/", "text": "На площад \"Трокадеро\" близо до Айфеловата кула в Париж, Франция.", "date": "2018.12.13", "title": "Фотогалерия: Световните снимки на деня - 13 декември 2018 г."}
{"url": "https://www.dnevnik.bg/sport/2018/12/13/3361764_lyob_shte_uchastva_v_shest_ralita_prez_2019_godina/", "text": "Деветкратният световен шампион  Себастиен Льоб  официално беше обявен като пилот на \"Хюндай\" за следващия сезон в Световния рали шампионат (WRC). Френският ветеран, който навърши 42 години, ще вземе участие в шест кръга през 2019 г. Льоб ще си дели третия автомобил на корейския производител заедно с бившия си съотборник в \"Ситроен\" Дани Сордо. Испанецът удължи договора си с \"Хюндай\" за още година, като ще бъде част от състава в шести пореден сезон. Сордо ще кара в осем ралита. С пълна програма в \"Хюндай\" остават Тиери Ньовил и Андреас Микелсен, които ще карат във всички 14 ралита през годината. \"След като \"Ситроен\" обяви, че не може да намери финансиране за трети автомобил във WRC през 2019 г., а \"Пежо\" прекрати програмата си в световния раликрос шампионат, нямаше как да откажа предложението на \"Хюндай\". Нямам търпение сезонът да започне и се надявам заедно да постигнем моята 80-а победа\", съобщи Льоб. Договорът е първият, който французинът подписа с тим различен от концерна \"Пежо\" - \"Ситроен\" в цялата си кариера. Независимо, че през януари той ще бъде част от рали \"Дакар\" с частно бъги \"Пежо\", Льоб ще кара в първия кръг от новия сезон във WRC – рали \"Монте Карло\" между 24 и 27 януари. Французинът е заявен и рали \"Швеция\" (14-17 февруари). Сордо пък ще кара в рали \"Мексико\", което е в началото на март. В края на октомври Льоб  спечели рали \"Каталуня\" , с което записа 79-ата си победа във WRC. Той стана шестият най-възрастен победител в световния шампионат. Французинът добави, че именно успехът в Испания го е подтикнал да се завърне. \"Победата ми в рали \"Каталуня\" възобнови моето желание да имам по-сериозно участие в шампионата. Освен това \"Хюндай\" е отбор, който се бори за титлата, а аз вярвам, че мога да им помогна в постигането на целта\", добави деветкратният първенец на света. Директорът на \"Хюндай\" Мишел Нандан изрази задоволството си от привличането на Льоб и добави, че е убеден в шансовете на тима да спечели титлата.", "date": "2018.12.13", "title": "Льоб ще участва в шест ралита през 2019 година"}
{"url": "https://www.dnevnik.bg/sviat/2018/12/13/3361799_es_udulji_sankciite_sreshtu_rusiia_s_6_meseca/", "text": "Лидерите на 28-те страни в Европейския съюз удължиха днес с шест месеца икономическите санкции, наложени на Русия през 2014 г., заради липсата на напредък в прилагане от Русия на Минските споразумения за прекратяване на конфликта в Източна Украйна. Това съобщи председателят на Европейският съвет Доналд Туск, цитиран от Франс прес и БТА. \"Лидерите на ЕС решиха единодушно да удължат санкциите срещу Русия, защото няма никакъв напредък към прилагане на Минските споразумения\", написа Туск в \"Туитър\". Минските споразумения са договорени между Русия, Украйна, Германия и Франция. Те засягат финансовия, енергийния и отбранителния сектор в Русия и ограничават достъпа на руски банки до европейските пазари, както и вноса на някои европейски стоки в Русия, напомня ДПА.  Санкциите се подновяват на всеки шест месеца от юли 2014 г., напомня АФП.", "date": "2018.12.13", "title": "Ес удължи санкциите срещу Русия с 6 месеца"}
{"url": "https://www.dnevnik.bg/sport/2018/12/13/3361804_georgi_milanov_izrabot_idvata_gola_za_mol_vidi_pri/", "text": "Българският национал Георги Миланов изигра силен мач за своя тим \"МОЛ Види\" при равенството 2:2 с \"Челси\" като домакин. Унгарският тим записа престижен резултат срещу сините от Лондон, който обаче не стигна за продължаване напред в турнира. \"МОЛ Види\" остана трети със седем точки, а БАТЕ (Борисов) продължава напред след успех над ПАОК в другата среща. \"Челси\" беше сигурен за 1/16-финалите и преди двубоя в Унгария. Миланов беше сред най-добрите за своя тим, като беше в основата и при двата гола. В 32-ата минута той отклони центриране от корнер на близката греда, след което младият Итън Амбаду опита да я изчисти, но я в вкара в собствената си мрежа. Само две минути по-рано \"Челси\" беше открил след пряк свободен удар на Уилиан. В 56-ата минута \"МОЛ Види\" обърна резултата с хубав гол на Него. Той засече от въздуха центриране на Миланов и не остави шансове на вратаря на \"Челси\". Все пак четвърт час преди края \"Челси\" стигна до точката. Това се случи след блестящо изпълнение на Оливие Жиру от фаул. В друг мач с българско участие капитанът на националния отбор Ивелин Попов записа 90 минути за \"Спартак\" (Москва) срещу \"Виляреал\". Руският тим обаче загуби с 0:2 като гост и напуска Лига Европа като последен в група G с пет точки. Попаденията за \"Виляреал\" отбелязаха Чуквуезе в 11-ата и Екамби в 48-ата минута. Испанският тим се класира за фазата на директните елиминации заедно с \"Рапид\" (Виена).", "date": "2018.12.13", "title": "Георги Миланов изработи двата гола за \"МОЛ Види\" при равенство с \"Челси\""}
{"url": "https://www.dnevnik.bg/sviat/2018/12/13/3361801_karlos_gon_ostava_nachelo_na_reno/", "text": "Съветът на директорите на автомобилостроителната компания \"Рено\" (Renault) реши да остави Карлос Гон на ръководния пост на концерна, съобщи пресслужбата на \"Рено\" в края на днешното заседание на съвета на директорите, цитирана от БТА. На него е било отбелязано, че \"според предварителните данни от вътрешното разследване възнагражденията на президента и главния изпълнителен директор на \"Рено\" и условията, при които те са били одобрявани, отговарят на прилаганите за тях закони. Съветът на директорите на \"Рено\" е решил в същото време да запази правомощията на временно изпълняващ длъжността президент и главен изпълнителен директор на Тиери Болоре, който бе назначен на този пост на 20 ноември. След задържането си под стража на 19 ноември Гон бе отстранен от постовете председател на съвета на директорите на \"Нисан\" (Nissan) и на \"Мицубиши мотърс\" (Mitsubishi Motors), които влизат в тристранния съюз с \"Рено\". На 10 декември на Гон и на бившия член на съвета на директорите на \"Нисан\" Грег Кели бяха повдигнати официални обвинения в нарушаване на финансовото законодателство на Япония във връзка с укриване на доходи за периода от 2010 до 2015 година. Според данни на следствието Гон е декларирал за този период само половината от възнагражденията си за работата в \"Нисан\". Токийската прокуратура освен това удължи задържането им под стража до 20 декември във връзка с нови подозрения за укриване на доходи на Гон в размер от 4.2 милиарда йени или 37 милиона долара за периода от 2015-а до по 2017 финансова година, припомня ТАСС.", "date": "2018.12.13", "title": "Карлос Гон остава начело на \"Рено\""}
{"url": "https://www.dnevnik.bg/sviat/2018/12/13/3361837_senatut_v_sasht_obvini_sauditskiia_prestolonaslednik/", "text": "Саудитският престолонаследник е отговорен за убийството на журналиста Джамал Хашокжи, реши американският Сенат с резолюция, предадоха \"Ройтерс\" и Би Би Си. Освен за смъртта на Хашокжи в саудитското консулство в Истанбул, Сенатът гласува и за  спиране на военните помощи  от Съединените щати за Саудитска Арабия в момент, когато воюващите страни преговарят за край на войната. Резолюцията бе приета с 56 гласа \"за\" и 41 - \"против\", а в нейна подкрепа гласуваха и представители на републиканската партия. Президентът на САЩ Доналд Тръмп вече е обещавал, че ще наложи вето на силно символичния документ, който едва ли ще бъде гласуван в Камарата на представителите. Все пак тази стъпка е предизвикателство към Тръмп, който обяви неколкократно, че твърдо подкрепя Мохамед бин Салман. Вотът последва среща на сенатори с директора на ЦРУ Джина Хаспъл, чула запис на турските разузнавателни служби от последните мигове на Хашокжи. Присъствалите казаха, че след срещата са убедени в отговорността на Мохамед бин Салман. Американски медии съобщиха преди няколко седмици, че според ЦРУ именно принцът вероятно е поръчал убийството. В резолюцията се отправя още искане към Саудитска Арабия за \"по-умерена\" външна политика, отбелязва Би Би Си.", "date": "2018.12.13", "title": "Сенатът в САЩ обвини саудитския престолонаследник за убийството на Хашокжи"}
