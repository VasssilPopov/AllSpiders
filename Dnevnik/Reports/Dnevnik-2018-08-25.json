{"url": "https://www.dnevnik.bg/politika/2018/08/25/3301426_borisov_smiata_che_vinata_za_avioincidentite_triabva/", "text": "За съжаление, инцидентите със самолети в страната се случват по време на тренировка. Така отговори министър­председателят Бойко Борисов на журналистически въпрос за последните авиоинциденти в страната, съобщиха от правителствената информационна служба. \"Хубаво е някой да поеме вината и да каже­ толкова години съм бил шеф на ВВС, сигурно и аз имам вина. Не, само правителството, само Борисов, само министъра\", коментира премиерът и допълни, че подобни случаи има и в други държави. Конкретен повод за коментара на премиера стана  вчерашният случай в Блачик , при който загина пилот. Причината - при кацането самолетът се удря силно в пистата, преобръща се и се запалва. Разследването ще установи какво е доведело до това.  Борисов коменрира случаите от Кърджали, където заедно с регионалния министър Николай Нанков и председателя на Народното събрание Цвета Караянчева, посети православен храм \"Св. Йоан Предтеча\" в града. \"Държавата отпусна 1 млн. лв. за манастирския комплекс \"Св. Йоан Предтеча\" в Кърджали, за да стане действащ духовен център\", заяви премиерът.", "date": "2018.08.25", "title": "Борисов смята, че вината за авиоинцидентите трябва да е споделена"}
{"url": "https://www.dnevnik.bg/sviat/2018/08/25/3301429_trump_otmeni_vizitata_na_durjavniia_sekretar_v_severna/", "text": "Президентът на САЩ Доналд Тръмп е наредил на държавния секретар Майк Помпейо да не ходи в Северна Корея, защото няма достатъчен напредък към премахване на ядрените й оръжия, предаде БТА като цитира световни агенции. Посещението на Помпейо бе насрочено за идната седмица. \"Поисках държавният секретар Майк Помпейо да не ходи в Северна Корея засега, защото имам чувството, че нямаме достатъчен напредък към премахване на ядрените оръжия на Корейския полуостров\", написа Тръмп в \"Туитър\". \"Поради нашата много по-твърда позиция за търговията с Китай, мисля, че те не помагат както преди в процеса на премахване на ядрените оръжия\", добави той. \"Секретарят Помпейо очаква да пътува до Северна Корея в близко бъдеще, най-вероятно след като нашите търговски отношения с Китай бъдат уредени. Дотогава бих искал да изразя най-топлите си чувства и уважение към председателя Ким. Очаквам с нетърпение да го видя скоро!\", гласи туитът на президента. Южна Корея заяви, че решението на САЩ да отложат визитата буди съжаление, но допълни, че най-важно е съюзниците да се стремят към \"съществен напредък\" в премахването на ядрените оръжия, предаде Асошиейтед прес. Китай на свой ред  изрази \"сериозно безпокойство\" от коментарите на Вашингтон. Министерството на външните работи в Пекин заяви, че изразило безпокойството си по този повод пред американски служители и че ще продължи да играе положителна роля в усилията за ликвидиране на ядрените оръжия на Корейския полуостров", "date": "2018.08.25", "title": "Тръмп отмени визитата на държавния секретар в Северна Корея"}
{"url": "https://www.dnevnik.bg/bulgaria/2018/08/25/3301433_cacarov_naredi_razsledvane_na_incidenta_s_bashtata_na/", "text": "След медийни публикации главният прокурор Сотир Цацаров се е самосезирал и е разпоредил на прокуратурата в Хасково проверка на инцидента с участието на бащата на президента Румен Радев. Това заяви говорителят на обвинител номер едно - Румяна Арнаудова, цитирана от \"Фокус\". \"За този инцидент, в който е участвал бащата на президента Румен Радев, за това пътнотранспортно произшествие, в прокуратурата в Харманли не е докладвана каквато и да е информация. За инцидента прокуратурата получава информация едва днес и то само от медиите\", обясни тя. Говоритят допълни, че проверката ще се извърши от прокурор от Окръжната прокуратура в Хасково и ще бъде в две направления - \"от една страна ще се установи дали е налице престъпление по транспорта, дали в резултат от нарушаване на правила за движение по пътищата е причинено пътнотранспортно произшествие, при което е причинена средна или тежка телесна повреда, защото само в тези случаи е налице престъпление от общ характер\". Тя обясни, че ако става дума за лека телесната повреда, ще е налице само административно нарушение. \"Но ние трябва да установим тези факти\", коментира тя. Говорителят на главния прокурор обясни, че това ще се установи чрез незабавно преглеждане на пострадалия човек от лекар, за да се установи вида и характера на телесната повреда. Второто направление на проверката ще установява дали е извършено престъпление по служба от служители на МВР, съобщи тя. Арнаудова обясни, че ще се изследва до колко са изпълнени служебните задължения по констатиране на катастрофата, установяване на определена вина и спазване на законовите изисквания за санкциониране на виновния шофьор. \"Още днес ще отидат на място колегите от Хасково и ще изземат цялата документация, която съществува в районното управление в Харманли, защото нищо от това, което научваме днес в медиите, не е докладвано в прокуратурата\", каза още тя. По-рано днес стана известно, че инспекторатът на МВР и Главна дирекция \"Национална полиция\" извършват проверка във връзка с пътен инцидент в Харманли, в който е участвал бащата на президента Румен Радев - Георги. Леката катастрофа е станала на 17-ти август. Според информацията до момента, при произшествието е пострадал леко човек в инвалидна количка. Повече вижте  тук . А няколко часа след запитването на \"Дневник\" от пресцентъра на МВР официално потвърдиха за назначената от вътрешния министър Валентин Радев проверка в полицията в Харманли. В хода на проверката са разпитани служителите, обслужили местопроизшествието, както и пострадалият при инцидента, иззети са записи от видеокамери и друг доказателствен материал. Резултатите от проверката ще бъдат докладвани на прокуратурата, увериха от МВР. В интервю за Би Ти Ви пострадалия Стефан Тодоров коментира, че му е било отнето предимство след като е навлязъл в кръговото с електрическа триколка.", "date": "2018.08.25", "title": "Цацаров нареди разследване на инцидента с бащата на президента Радев"}
{"url": "https://www.dnevnik.bg/sviat/2018/08/25/3301435_ruskiiat_opozicioner_navalni_e_zadurjan_pred_doma_si/", "text": "Руският опозиционен лидер Алексей Навални бе задържан днес пред дома си по неизвестни причини, съобщи в \"Туитър\" говорителката на опозиционера Кира Ярмиш, цитирана от БТА. \"Навални бе задържан преди два часа пред дома си. В момента той е в Даниловския полицейски участък. Не казват защо са го арестували. Взели са телефона му\", написа тя. \"Дали са му да проведе един разговор по телефона и той ми се обади, а след това са му взели телефона\", допълни Ярмиш в интервю за радио \"Ехото на Москва\", уточнявайки, че адвокатите му ще се срещнат с него. Този арест \"вероятно е свързан\" с намерението на Алексей Навални да организира демонстрации на 9 септември срещу силно непопулярната подготвяна реформа на пенсионната система, допълни Ярмиш. Часове преди да бъде задържан, Навални обяви в \"Туитър\", че ще направи \"интересни изявления\" в емисията си, предавана пряко по социалните мрежи и насрочена за 13:00 московско време, когато е и бил задържан. Руският телеканал \"Дождь\" припомня, че привърженици на Навални подготвят протест срещу пенсионната реформа на 9 септември като са заявили в кметството,че очакват 30 хил. души да се включат в манифестацията на централната московска улица \"Тверская\".", "date": "2018.08.25", "title": "Руският опозиционер Навални е задържан пред дома си"}
{"url": "https://www.dnevnik.bg/sport/2018/08/25/3301418_manchestur_siti_stupi_nakrivo_kato_gost_na_novaka/", "text": "Шампионът във Висшата лига \"Манчестър сити\" допусна грешна стъпка в мача си от третия кръг на новия сезон. \"Гражданите\" завършиха 1:1 като гост на новака \"Уулвърхемптън\" и спряха серията си от два последователни успеха в новата кампания. \"Вълците\" поведоха в началото на втората част след спорен гол на защитника Боли, който вкара с глава. \"Сити\" изравни с гол на друг бранител – Аймерик Лапорт в 69-ата минута. През втората част \"гражданите\" имаха претенции и за неотсъдена дузпа. Съставът на Пеп Гуардиола в серия от четири поредни победи още от края на миналия сезон Хосеп Гуардиола направи две промени в състава си от мача с \"Хъдърсфийлд\", спечелен с 6:1. Джон Стоунс и Габриел Жезуш седнаха на пейката, а вместо тях започнаха Кайл Уокър и Рахийм Стърлинг. \"Сити\" започна в схема 4-3-3, след като в предишния си мач действаше с трима защитници. Двубоят започна с много високо темпо и игра на високи обороти от двата тима. Домакините бяха подкрепяни от пълния \"Молиню\" и бяха много вдъхновени от самото начало. \"Вълците\" действаха със самочувствие, опитвайки да изнесат играта в предни позиции. Нуно Еспирито Санто беше заложил на трима централни защитници в опит да противодейства на Серхио Агуеро. В 15-ата минута обаче Илкай Гюндоган успя да се откъсне от защитата и нахлу в наказателното поле, но вратарят Руй Патрисио го спря. В 20-ата минута домакините вкараха гол чрез Раул Хименес, но той беше отменен. В момента, в който топката беше подадена от Диого Жота, нападателят беше зад защитата и така \"Сити\" оцеля. Само минута по-късно обаче \"Сити\" отговори и удар греда чрез Серхио Агуеро. Аржентинецът се откъсна от защитата с движението си без топка и засече центриране отдясно, но шутът му с десния крак, срещна левия страничен стълб на Патрисио. \"Гражданите\" бяха много близо до откриване на резултата и в 22-ата минута. Тогава Руй Патрисио спря по страхотен начин удар на Стърлинг от около 25 метра. Английският национал стреля от воле, но португалският вратар изби с една ръка. Същевременно до края на първото полувреме \"Сити\" показа лека нестабилност в своята половина. Съставът на Пеп Гуардиола оставяше празни пространства, а това позволи \"Уулвърхемптън\" няколко пъти да организира опасни контраатаки. В 39-ата минута Раул Хименес стреля много неточно, след като си отвори пространство в наказателното поле на Едерсон. Малко по-късно Бернардо Силва изпусна най-добрата възможност за \"гражданите\". Подобно на първото полувреме, втората част също започна много интересно. \"Гражданите\" натиснаха и имаха две възможности след статични положения, а удар на Венсан Компани мина над вратата. След това обаче стане още по-интересно, след като \"вълците\" на свой ред натиснаха. Едер Коща се откъсна от защитата и остана очи в очи с Едерсон, но беше спрян от вратаря на \"Сити\", който се отчете с прекрасна намеса. В 58-ата минута обаче \"Уулвърхемптън\" излезе напред в резултата след корнер. Жоао Моутиньо центрира топката, двама негови съотборници се разминаха с нея, но централният защитник Уили Боли я засече в мрежата – 1:0. Повторенията обаче показаха, че французинът удря топката с ръка, след като се разминава първоначално с нея. Буквално минута след попадението на \"вълците\", \"Сити\" имаше своя шанс. Давид Силва беше съборен от Невеш в наказателното поле, но съдията Мартин Аткинсън подмина ситуацията. Все пак в 69-ата минута шампионите изравниха чрез друг защитник Лапорт. Баскът засече остро центриране на Илкай Гюндоган от пряк свободен удар и не остави никакви шансове на вратаря на \"вълците\".", "date": "2018.08.25", "title": "\"Манчестър сити\" стъпи накриво като гост на новака \"Уулвърхемптън\""}
{"url": "https://www.dnevnik.bg/sport/2018/08/25/3301396_novak_djokovich_e_favorit_na_bukmeikurite_da_specheli/", "text": "Шампионът от  \"Уимбълдън\"  Новак Джокович е фаворит на букмейкърите за краен победител в Откритото първенство на САЩ по тенис. Сръбският тенисист е двукратен шампион в Ню Йорк (2011 и 2015 г.), а освен това напомни за най-добрите си дни с представянето си напоследък. Носителят на 13 титли от Големия шлем спечели наскоро  турнира от сериите \"Мастърс\" в Синсинати , където отстрани  Григор Димитров , а на финала се справи убедително и с Роджър Федерер. Коефициентът, с който се оценяват шансовете на Джокович е 3.40, докато втори фаворит на букмейкърите е Рафаел Надал – 4.00. Испанецът демонстрира много добра форма и спечели \"Мастърс\" турнира в Торонто \"Роджърс къп\". След това Надал си взе почивка и не игра в Синсинати, за да бъде готов за US Open. Испанецът е шампион от миналата година, а общо титлите му в Ню Йорк са три, след като триумфира още през 2010 и 2013 г. След Джокович и Надал трети в прогнозите на букмейкърите е Роджър Федерер. Шнасовете му се оценяват с 6.00. Швейцарецът изказа подобно мнение, след като определи големите си съперници за фаворити. \"Аз не съм фаворит, за мен такива са Рафа и Новак. Но съм щастлив с нивото на формата ми и се надявам да имам добър турнир. Трябва да се нагодя към различните топки, които се използват в Ню Йорк\", каза 37-годишният швейцарец, който има пет титли от US Open, но не е печелил от 2008 г. След Голямата тройка букмейкърите подреждат Александър Зверев, Хуан Мартин Дел Потро, Марин Чилич, Анди Мъри и Ник Кириос. Григор Димитров е едва под №12 и пред него са Милош Раонич,  съперникът му в първи кръг Стан Вавринка  и Кевин Андерсън. Шансовете на Димитров за титла в Ню Йорк са оценени с 41.00.", "date": "2018.08.25", "title": "Новак Джокович е фаворит на букмейкърите да спечели US Open"}
{"url": "https://www.dnevnik.bg/sviat/2018/08/25/3301461_belgiia_zadurja_pratka_kokain_s_logoto_na_partiiata_na/", "text": "Контрабандна пратка от 2 тона кокаин, заловена в Белгия, се оказа маркирана с логото на управляващата в Русия партия \"Единна Русия\". Пратката от Бразилия, стойността на която се оценява от белгийските власти на 100 млн. евро, е открита на кораб в белгийското пристанище Гент. Кокаинът бил разфасован в 1900 пакета, между които имало и такива с руския трибагреник и изображение на бяла мечка - символ на партията, чийто лидер беше Владимир Путин до 2012 г., когато се кандидатира за пореден път за президент, информира руската секция на Би Би Си. Самите белгийци не обърнали внимание на логото, но то било забелязано от руските медии във видео, разпространено от белгийските власти. Представители на \"Единна Русия\" коментират шеговито случката с обяснението, че партията им е световно известна, а наркобароните използват логото за маскировка.", "date": "2018.08.25", "title": "Белгия задържа пратка кокаин с логото на партията на Путин"}
{"url": "https://www.dnevnik.bg/photos/2018/08/25/3301358_fotogaleriia_na_cherveniia_ploshtad_s_pesni_muzika_i/", "text": "'Спаската кула'' е музикална фиеста на фона на монументалните стени на Кремъл. Съчетанието на военна, класическа, народна и популярна музика, военни оркестри и танцови представления, лазерни и пиротехнически ефекти правят фестивала едно от най-ярките и най-запомнящи се събития на годината за московчани.", "date": "2018.08.25", "title": "Фотогалерия: На Червения площад с песни, музика и танци"}
{"url": "https://www.dnevnik.bg/sport/2018/08/25/3301465_ljuis_hamiltun_specheli_dramatichnata_kvalifikaciia_na/", "text": "Световният шампион във Формула 1 Люис Хамилтън ще потегли пръв в Гран при на Белгия, след като спечели драматичната квалификация на пистата \"Спа\". Британският пилот на \"Мерцедес\" се оказа най-подготвен за променливите условия в Ардените и въпреки че не беше сред най-бързите през уикенда, изпревари големия си съперник Себастиан Фетел. В третата част на квалификацията Хамилтън записа време 1:58.179 минут, като направи обиколка със 726 хилядни от секундата по-добра от тази на Фетел. От втора редица на \"Спа\" ще потеглят пилотите на \"Форс Индия\" Естебан Окон и Серхио Перес. Тимът, който от този уикенд е със сменено име \"Рейсинг пойнт Форс Индия\" се представи много добре. Полпозишънът е шести за Хамилтън през сезона и общо 78-и в кариерата на четирикратния световен шампион. \"Това беше една от най-тежките квалификации в моя живот. Много съм щастлив, че успях да завърша на първо място\", каза Хамилтън. След първите две части на квалификацията пилотите на \"Ферари\" бяха най-бързи, подобно на темпото, което демонстрираха през целия уикенд. В първата част Кими Райконен имаше най-добрият резултат пред Валтери Ботас и Хамилтън. След това Фетел беше много бърз и завъртя обиколка за 1:41.501. В крайна сметка обаче драмата настъпи във финалните 12 минути. Тогава на пистата заваля дъжд, който обърка сметките на всички фаворити. Хамилтън запази спокойствие и направи много бърза обиколка, която го изкачи на първа позиция. Полпозишънът е пети за британеца на пистата \"Спа\", който му позволи да подобри рекорда на Хуан Мануел Фанджо и Аертон Сена. Местата от пето до десето пък си разпределиха Ромен Грожан, Кими Райконен, Макс Верстапен, Даниел Рикардо, Кевин Магнусен и Валтери Ботас, който изобщо не записа време в третата част. \"Не успях да остана спокоен и да направя добра обиколка, за което много ме е яд. Все пак имаме добра кола и силно състезателно темпо и съм уверен, че можем да се борим\", каза след квалификацията Фетел. Състезанието за Гран при на Белгия е в неделя от 16.10 часа българско време.", "date": "2018.08.25", "title": "Люис Хамилтън спечели драматичната квалификация на \"Спа\""}
{"url": "https://www.dnevnik.bg/sviat/2018/08/25/3301466_v_irlandiia_papa_francisk_zakleimi_otvratitelnite/", "text": "Папа Франциск заяви днес в Ирландия, че споделя гнева на хората от неуспеха на църковните власти да накажат \"отвратителните престъпления\" на свещеници, които са блудствали или са изнасилили деца, предаде БТА. В реч пред ирландското правителство днес главата на Римокатолическата църква посочи мерки, взети от неговия предшественик папа Бенедикт Шестнадесети в отговор на кризата, свързана със сексуални посегателства, извършени от църковни представители. Той обаче не даде нови сигнали, че ще предприеме решителни действия да държи отговорни епископите за защитата на децата или да ги санкционира, когато те не успяват, коментира \"Асошиейтед прес\". Папа Франциск заяви: \"Неуспехът на църковните власти (...) адекватно да отговорят на отвратителните престъпления с право предизвика гняв, и остава източник на болка и срам за католическата общност. Аз самият споделям тези чувства\". Правозащитна група \"Уи ар чърч Айлънд\" организира протест на прочутия дъблински мост \"Ха'пени\", който съвпада с пристигането на папата, предаде ДПА. Групата настоява за реформи в католическата църква, включително ръкополагане на жени за свещеници и прекратяване на изключването на хората от гей общностите. Говорителят на групата Брендън Бътлър каза пред Ирландското радио и телевизия, че папа Франциск може да сложи край на несправедливостите в църквата. Пешеходният мост бе украсен със знамена с цветовете на дъгата и лилави чадъри в подкрепа на ръкополагането на жените. Сини панделки бяха вързани по моста в знак на солидарност с жертвите на посегателства. Ирландският премиер Лео Варадкар, който е гей и успешно води кампания за еднополови бракове през 2015 година, в приветствената си реч към папа Франциск спомена и различните форми на семейства. Семействата могат да бъдат водени от дядовци и баби, самотни родители, родители от един и същи пол и разведени родители, които после са се оженили отново, каза премиерът, цитиран от ДПА. Папата се срещна и с осем ирландски жертви на посегателства, извършени от членове на духовенството, служители на църквата и на католически институции, съобщи говорител на Ватикана, цитиран от Франс прес и Ройтерс. Срещата е продължила час и половина. Сред участниците в нея били и две водещи фигури в кампанията срещу сексуалния тормоз, упражняван от духовни лица - Мери Колинс и Пол Редмънд. Това в първото посещение на папа в Ирландия от 1979 година.", "date": "2018.08.25", "title": "В Ирландия папа Франциск заклейми отвратителните престъпления на свещеници"}
{"url": "https://www.dnevnik.bg/sport/2018/08/25/3301470_arsenal_vze_purva_pobeda_za_sezona_sled_obrat_sreshtu/", "text": "След две загуби в първите два кръга от новия сезон във Висшата лига \"Арсенал\" взе първи успех едва в третия си мач, надделявайки с 3:1 над \"Уест Хем\" в Лондонско дерби. \"Артилеристите\" стигнаха до успеха след обрат, след като получиха гол още в 25-ата минута. Трите точки за тима на Унай Емери бяха гарантирани в последните 20 минути, когато паднаха две попадения. Марко Арнаутович изведе \"чуковете\" напред след половин час игра. Само пет по-късно обаче Начо Монреал изравни. След почивката \"Арсенал\" беше много по-активният отбор, но едва след 70-ата минута \"Уест Хем\" се предаде. В 70-ата минута Иса Диоп си вкара автогол, а крайното 3:1 оформи Дани Уелбек в добавеното време. \"Уест Хем\" остава на дъното във Висшата лига, след като има три загуби. Съставът на Мануел Пелегрини е получил девет гола, а е вкарал само два в първите три кръга. В предишните си две срещи тимът на Унай Емери загуби от преките съперници \"Манчестър сити\" и \"Челси\", като беше на ниво само в епизодични моменти от мачовете. Началните минути бяха за домакините, които притежаваха повече топката, но така и не успяха да застрашат сериозно Лукаш Фабиански. Тимът на Пелегрини действаше прибрано и на контраатака, разчитайки на бързите си футболисти в предни позиции. След 25 минути \"Уест Хем\" поведе именно след контраатака. Фелипе Андерсон намери Марко Арнаутович на границата на наказателното поле, който с плътен шут с левия крак намери целта без да оставя шансове на Петър Чех. Голът подейства мотивиращо на футболистите на Унай Емери, които заиграха доста по-активно. Само пет минути, след като бяха изостващи в резултата \"артилеристите\" изравниха. Това стана след точно изпълнение на Начо Монреал, който получи подаване от Алекс Иуоби. През втората част \"Арсенал\" беше много по-активен, като Емери пусна на терена Александър Лаказет вместо Иуоби, а Лукас Торейра замени младия Гендузи. \"Уест Хем\" прие играта в своята половина и имаше няколко добри шанса на контраатаки. Все пак в 70-ата минута \"Арсенал\" успя да обърне резултата в своя полза и поведе. Това стана след продължително разбъркване в наказателното поле, при което \"чуковете\" не успяха да изчистят топката. Тя стигна до Александър Лаказет, който стреля, топката се отби в Диоп и влетя в мрежата на Фабиански. В заключителните минути \"Арсенал\" се хвърли да вкарва още голове, но се оголи в защита. При една контраатака обаче Лукас Перес пропусна да накаже бившия си отбор. Домакините стигнаха и до трети гол в добавеното време след една от най-добрите си атаки в целия мач. Ектор Бейерин напредна отдясно и подаде към Уелбек, който беше напълно свободен, завъртя се около оста си и вкара с мощен удар с левия крак.", "date": "2018.08.25", "title": "\"Арсенал\" взе първа победа за сезона след обрат срещу \"Уест Хем\""}
{"url": "https://www.dnevnik.bg/bulgaria/2018/08/25/3301473_avtobus_se_preoburna_v_iskurskoto_defile/", "text": "Поне 16 души загинаха, а 27 са ранени при катастрофа на автобус в Искърското дефиле. По неизяснени засега причини автобус, превозващ поклонници от Божурище до манастира Седемте престола, на връщане излязъл от платното, преобърнал се и паднал на площадка под нивото на пътя. Очевидци свидетелстват, че инцидентът е станал на остър завой при дъжд. Фирмата - превозвач \"Мобилус - 5 ООД\" не е имала нарушения досега. Шофьорът, причинил катастрофата, е собственикът й, който от години работи в партньорство с община Божурище. Правителството обяви понеделник - 27 август, за ден на национален траур. Инцидентът беше отбелязан и от чужди медии. За черната хроника на катастрофите с автобуси четете  тук.  Ето и хронологията на събитията: . Президентът Румен Радев посети лекуващите се в института за спешна помощ \"Пирогов\". По думите му, цитирани от \"Фокус\", трябва да има по-стратегически поглед към \"Пирогов\", защот отова е институция, а не просто болница.  \"Това е мястото, където по най-бързия начин може да се получи адекватна помощ на високо професионално ниво и трябва да инвестираме точно в тези екипи\", каза президентът като подчерта, че екипите се борят за живота на всеки от пострадалите. Държавният глава подчерта, че проблемът с жертвите на пътя трябва да се реши с обединението на много институции, не е само МВР и КАТ, които имат водеща роля, но и Министерството на регионалното развитие за пътищата, Министерството на транспорта за цялостната система на курсове и издаване на книжки, а също и Министерството на образованието.  Загиналите са 16, съобщи вътрешният министър Валентин Радев пред медиите на мястото на катастрофата. Утре ангажираните ведомства ще проведат съвещание. . Има съмнения, че шофьорът е пропуснал повторна техническа проверка, която е трябвало да мине в началото на месеца. Все още не е ясно дали е имало колани в автобуса, съобщи зам.-министърът на транспорта Ангел Попов. Участъкът е в град Своге и е в урбанизирана територия, каза вътрешният министър Радев. Настилката не е нарушена, а наклоните на пътното платно и оттичането на водата е нормално, добави той в отговор на въпроси. Той отклони въпросите за данни за превишена скорост. Шофьорът е здрав, но е в шок и е в болница \"Царица Йоанна\" , каза Радев.  Психолози помагат и на спасителите, съобщи министърът на вътрешните работи Валентин Радев пред журналисти на мястото на инцидента. Няма пострадали деца, съобщиха от \"Пирогов\" за Би Ти Ви. Няма нужда от даряване на кръв засега. Все още няма официална информация колко души са пътували в автобуса. . По информация на Нова телевизия пътниците са били от софийското село Световрачене, а не от Божурище . Според Би Ти Ви те са членове на пенсионерския клуб в Божурище. Според медиата на мястото е бил и вътрешният министър Валентин Радев. Очаква се негово изявление пред медиите. Чуждестранни медии, сред които \"Вашингтон пост\" и британският таблоид \"Сън\" също пишат за трагедията, позовавайки се на новина на агенция \"Асошиейтед прес\". Турският \"Дейли сабах\" цитира информация на агенция \"Франс прес\", отбелязвайки, че пътната мрежа на страната е лошо поддържана, превозните средства са стари и всяка година около хиляда души загиват на пътя.  Шофьорът Григор Григоров (59 г.) е с над 20 г. стаж и е собственик на фирмата - превозвач. Дружеството обслужва превоза на деца до училищата и детските градини, коментира кметът на Божурище пред Би Ти Ви. Той го описа като трудолюбив човек, когото гражданите на Божурище познават добре.  \"Покрусена съм от новината за ужасяващия пътен инцидент, при който загинаха български граждани\", с тези думи председателят на Народното събрание Цвета Караянчева се обърна към близките на загиналите, на които изказа съболезнования. Председателят на парламента пожелава бързо възстановяване на ранените, информира пресслужбата на парламента.  Инцидентът е станал на много остър завой при дъжд, информира Би Ти Ви. Четири часа след катастрофата районът все още е отцепен от полицията.  Преди дни неправителствената организация Институт за пътна безопасност предупреди за дефекти по рехабилитирания през 2016 г. път през Искърското дефиле. По закона за достъп до обществена информация сдружението е получило информация от агенция \"Пътна инфраструктура\", според който комисии са огледали пътя и са установили и описали гаранционни дефекти. Отстраняването ще се извърши от фирмата изпълнител на обекта – ДЗЗД \"Трейс Своге\", като се планира това да се случи преди началото на зимния сезон, е информирала пътната агенция. Стойността на ремонта е близо 23 млн. евро.  МВР обяви открита телефонна линия за информация за близки на пострадалите при инцидента. На  роднини на пострадалите могат да потърсят информация за настанените в столичните болници за оказване на медицинска помощ.  Правителството обяви понеделник - 27 август, за ден на национален траур.  Правителството изказва своите съболезнования на близките на загиналите. В тяхна памет националните флагове на всички държавни институции ще бъдат свалени наполовина.  Министърът на здравеопазването Кирил Ананиев потвърди за 15 загинали и 27 ранени в различна степен. Те са настанени освен \"Пирогов\", в болница \"Царица Йоанна\", Военномедицинска академия и болница \"Св. Анна\", осигурена е кръв от всички групи. В момента в \"Пирогов\" по 6 различни случаи работят различни екипи според характера на нараняванията, каза министърът. Травмите са съчетани: наранени крайници, гръден кош , фрактура на гръбнака, коментира проф. Габровски от спешната болница. Той предположи, че ще са необходими поне 24 ч., за да има трайна информация за състоянието на пациентите, което в момента се променя постоянно. Фирма \"Мобилус - 5 ООД\" е собственик на автобуса, катастрофирал край Своге, съобщи за БТА Министерството на транспорта. Фирмата е с валиден лиценз до 2027 година, шофьорът на автобуса също притежава всички необходими документи за правоспособност. Мобилус - 5 ООД\" е регистирана през 2001 г. и е финансово стабилна по данни на ведомството. През май миналата година фирмата е минала през комплексна проверка и не са открити нарушения. Тя разполага с 6 автобуса.  . Броят на жертвите вече е 15, съобщи пред БНТ говорителят на Спешната помощ Катя Сунгарска. Двама са починали на път за болницата. Министърът на здравеопазването Кирил Ананиев е в \"Пирогов\", допълва Би Ти Ви.  Очевидци свидетелстват пред Би Ти Ви, че по време на катастрофата е валял дъжд и две коли са ударени от автобуса. Пред Нова телевизия очевидци допълват, че в катастрофиралия автобус са пътували екскурзианти от Божурище.  Държавният глава Румен Радев изрази съболезнования към семействата и близките на загиналите. Във връзка с трагичния инцидент президентът отменя участието си в тържествената заря-проверка тази вечер в Габрово по случай отбелязването на 141 години от Шипченската епопея. Засега не е потвърдено официално какъв е видът на автобуса и маршрутът му. Очевидци, цитирани от медии, казват, че автобусът е превозвал екскурзианти и се е ударил в други коли на пътя.  Пътната агенция уточни, че в посока към София се пътува от Своге през Искрец и Бучин проход, а в посока Своге - през Костинброд и Бучин проход Говорителят на Центъра за Спешна медицинска помощ - София Катя Сунгарска заяви за \"Дневник\", че загиналите са 13 души. Има и други пострадали много тежко. Мобилизирани са 15 линейки на Спешна медицинска помощ - София. Изпратени са и по 3 линейки от Враца и Монтана. Всички директори на болници са уведомени и очакват пострадали. За линейките са осигурени бързи коридори. Между Лесков дол и Своге по неизяснени засега причини автобус е излязъл извън пътното платно, преобърнал се е и е паднал на площадка под нивото на пътя, съобщи МВР, където сигнал за инцидента е получен в 17.10 ч. Трафикът се спира от патрули на Пътна полиция откъм Нови Искър и Ребърково. По-рано днес друг автобус се запали на пътя между Несебър и Обзор, но се размина без пострадали. На 13 април шестима души загинаха, а 26 бяха ранени, след като пътнически автобус по линията Бургас-София се обърна на 27-ия километър на автомагистрала \"Тракия\" в района на Вакарел. Инцидентът стана след сблъсък на автобуса с лек автомобил.", "date": "2018.08.25", "title": "На живо: Автобус се преобърна край Своге, загиналите вече са 16"}
{"url": "https://www.dnevnik.bg/photos/2018/08/25/3301455_fotogaleriia_vlak_na_ljubovta_v_berlin/", "text": "Най-популярният германски фестивал ''Влак на любовта'' започна в Берлин. Той се отбелязва и с парад.  Фестивалът води началото си от Западен Берлин през 1989 г и е наследник на ''Парада на любовта'', който е прекратен след като в Дуйсбург умират 21 души през 2010 г. вследствие на задушаване от тълпата, а поне 500 са ранени. Всяка година се включват между 25 000 до 50 000 участници.", "date": "2018.08.25", "title": "Фотогалерия: ''Влак на любовта'' в Берлин"}
{"url": "https://www.dnevnik.bg/razvlechenie/2018/08/25/3301477_iaponka_specheli_za_vtori_put_shampionata_po_vuzdushna/", "text": "За втори път японка спечели световния шампионат по \"въздушна\" или невидима китара, който се проведе във Финланди, инфомира Би Ти Ви. Нанами Нагура спечели титлата и през 2014 г., когато беше на 19 години. Нейният ѝ творчески псевдоним е Седем морета. Сега тя получи като награда ръчно изработена китара. По традиция победителят се избира от жури, което оценява неговата способност да имитира свирене на китара. Реален инструмент обаче липсва. На второ място е американецът Мат Бърнс, който спечели световните титли през 2016 г. и 2017 г. Бронзовото отличие взе канадката Дейна Шиман.", "date": "2018.08.25", "title": "Японка спечели за втори път шампионата по \"въздушна\" китара (видео)"}
{"url": "https://www.dnevnik.bg/sviat/2018/08/25/3295400_1968_g_smeesh_li_da_protestirash_na_cherveniia_ploshtad/", "text": "На 25 август 1968 г. в протест срещу влизането на съветските войски в Чехословакия осем младежи излизат на Червения площад с плакат \"За вашата и нашата свобода\". И незабавно са арестувани. Денят е слънчев и горещ в Москва. Точно в 12 ч. групата застава символично пред Лобното място - постамент, от който през Средновековието са четени царските укази, и разгръща лозунги \"Да живее свободна и независима Чехословакия\" (на чешки език), \"Позор за окупаторите\", \"Долу ръцете от ЧССР\", \"Свобода за Дубчек\". Акцията продължава едва няколко минути. Цивилни агенти се нахвърлят върху протестиращите, късат плакатите, удрят и ги блъскат към бързо пристигналите служебни коли. Кои са безразсъдните младежи и какво им е струвала постъпката, за която малцина техни съграждани научават? Те са двама езиковеди, двама поети, екскурзовод, електротехник, учител по физика, студентка. Не са организирана група, някои от тях дори не се познават лично. Информацията за мирния протест се разпространява от уста на уста и участниците не са сигурни кой точно ще дойде и колко души ще се съберат. Горбаневская идва с тримесечния си син в количка - няма на кого да го остави. При бебето е пъхнат и предварително подготвеният плакат. Други посветени наблюдават отстрани, но не се присъединяват. Акцията продължава едва няколко минути. Властите действат бързо и дори част от разхождащите се на Червения площад не разбират какво се случва. Протестиращите са пратени в ареста, следва и присъда за \"групови действия в грубо нарушение на обществения ред\" и за \"разпространение на клеветнически измислици, опорочаващи съветския обществен и държавен строй\". Двама от групата - Горбаневская и Файнберг, са обявени за невменяеми и са вкарани за принудително лечение в психиатрична клиника. Останалите получават различни по срок присъди или са пратени на заточение. Файнберг попада в психиатрията донякъде случайно. При ареста са му избити двата предни зъба и участието му в съдебен процес в този вид е нежелателно. За съдебното решение за принудителното лечение присъствието му в съда не е било задължително, а присъдата не е можело да се обжалва. Престоява затворен в болница 4 години. Единствено 21-годишната Татяна Баева е освободена - по молба на останалите участници е казала, че е на мястото случайно, но все пак е изключена от университета. За готвената демонстрация знаят десетки хора - информацията се разпространява от уста на уста сред московските дисиденти, но се посреща скептично от мнозина. Да участваш в протест, който със сигурност ще завърши с присъда от поне 3 г. затвор, за повечето е неразумно и нецелесъобразно. Така възниква и терминът \"самозадържане\" (по аналогия със \"самозапалване\") като акт на отчаяние, израз на безсмислен от рационална гледна точка политически протест. Остава обаче моралната победа. Лозунгът \"За вашата и нашата свобода\", с който всъщност групата е вписана в историята, е заимстван от борбата на полския народ за независимост през 19 в., но думите са разместени, в оригинал е \"За нашата и вашата свобода\". \"Едва години по-късно осъзнах колко дълбоко бръкна Наташа [Горбаневская]. Та нали СССР окупира Чехословакия и първо ние трябва да се срамуваме пред тях. Като ги освободим, ние може би ще освободим и себе си, но това вече не е тяхна работа. Затова свободата на малките беззащитни народи, премазани като с валяк от цялата тежест на огромния съсед, трябва да е на първо място\", пише по-късно Литвинов. През последните години руски активисти повтарят акцията на седмината, издигайки лозунга \"За вашата и за нашата свобода\" на същата дата в същия час, на същото място. И досега полицията действа така, сякаш нищо не се е променило, разгонвайки и задържайки демонстриращите.", "date": "2018.08.25", "title": "1968 г.: Смееш ли да протестираш на Червения площад"}
{"url": "https://www.dnevnik.bg/zelen/2018/08/25/3301077_zapochva_jubileino_pochistvane_v_pirin_pod_nadslov/", "text": "Традиционното почистване във високопланински защитени територии, организирано от Екологично сдружение \"За Земята\", започва днес в Национален парк \"Пирин\". Акцията ще продължи до 2 септември, съобщават организаторите. Участниците се събират на хижа \"Яне Сандански\" над град Сандански в 10.00 часа, където започва 20-ата юбилейна акция. Те ще се насочат към хижа \"Синаница\", заслон \"Спано поле\". Краят ще е на хижа \"Вихрен\" над Банско на 2 септември в 13.00 часа. В събитието са се записали близо 100 човека от цялата страна, както дългогодишни участници, така и много, които ще се включат за първи път. Те са на възраст между 15 и 55 години. \"Радваме се, че интересът към инициативата не стихва през годините и че има все повече хора, които активно участват с доброволния си труд в опазването на природата в националните паркове на България\" разказват от \"За Земята\". Целта им е да насочат общественото внимание към съхраняването на природата в Национален парк \"Пирин\", който е обявен за световно природно наследство. \" В момента Пирин е уязвен  от нестихващи монополни интереси за разширяване на ски зони и изграждане на нови такива, подкрепени и от правителството\", напомнят организаторите. Кампанията \"Боклукът в раницата\" започва през 1999 година и е една от най-старите природозащитни масови инициативи в България. Оттогава са събрани и премахнати от националните паркове в България над 100 тона отпадъци. Целта е не само почистване на замърсените терени и отстраняване на нелегалните сметища, но и възпитаване на отговорно отношение към отпадъците и природата.", "date": "2018.08.25", "title": "Започва юбилейно почистване в Пирин под наслов \"Боклукът в раницата\""}
{"url": "https://www.dnevnik.bg/bulgaria/2018/08/25/3301022_bulgariia_otbeliazva_141_godini_ot_shipchenskata/", "text": "Днес се честват 141 години от Шипченската епопея през Руско-турската освободителна война от 1877-1878 г. Празненствата ще се проведат на връх Шипка и в Габрово. Програмата започва рано сутринта с панахида в памет на загиналите в шипченските боеве, която ще се състои в Соколския манастир. Желаещите да се включат в туристическия поход ще могат да го направят по един от трите лъча, които са с начални точки Соколски манастир, местността \"Узана\" и храм паметник \"Рождество Христово\" - град Шипка. В похода тази година отново ще вземе участие президентът Румен Радев, съобщиха от прессекретариата на държавния глава. В 12 ч. президентът и върховен главнокомандващ ще приеме почетния строй на Националната гвардейска част. След това ще бъде отслужена заупокойна молитва. Държавният глава ще произнесе реч и ще положи венец пред Паметника на свободата. След официалната част ще се състои възстановка на шипченските боеве. Тази година мястото е променено и тя ще се състои на историческия връх Шипка, където е била главната позиция на руско-българската отбрана, а не на връх Орлово гнездо, както досега. Ще участват около 250 души по данни на организатора - дружество \"Традиция\". Празненствата ще продължат на площад \"Възраждане\" в Габрово, където президентът Радев ще приеме почетния строй на Националната гвардейска част и ще произнесе слово. Ще последва тържествена заря - проверка. Поради очаквания трафик, от 8 ч. сутринта, до 20 ч. вечерта е ограничено движението на транзитно преминаващите превозни средства по пътя Габрово - Шипка - Казанлък и в двете посоки. Трафикът ще се пренасочва към Прохода на Републиката. През прохода Шипка ще бъдат допускани само автобуси и автомобили с участници и гости на събитието, както и организираният междуградски автомобилен транспорт.", "date": "2018.08.25", "title": "България отбелязва 141 години от Шипченската епопея"}
{"url": "https://www.dnevnik.bg/sport/2018/08/25/3300985_ljubitelite_na_voleibola_shte_mogat_da_vidiat/", "text": "Днес от 17.00 до 19.00 часа почитателите на волейбола в София ще могат да се докоснат до трофея, който ще бъде връчен на победителя от  предстоящото световно първенство за мъже . Купата ще бъде изложена в началото на алеята към НДК, на ъгъла на ул. \"проф. Фритьоф Нансен\" и бул. \"Патриарх Евтимий\", обявиха от българската федерация. С показването на трофея в столицата ще приключи обиколката му преди турнира. Тя започна на 15 август във Варна и премина последователно през Добрич, Разград, Шумен, Велико Търново, Стара Загора, Димитровград и Бургас. До началото на световното, на което България е съдомакин с Италия, остават малко повече от две седмици. Националите откриват надпреварата на 9 септември срещу Финландия, като възпитаниците на Пламен Константинов  ще изиграят мачовете си от първата фаза във Варна . ", "date": "2018.08.25", "title": "Любителите на волейбола ще могат да видят световната купа пред НДК"}
{"url": "https://www.dnevnik.bg/bulgaria/2018/08/25/3300973_roditeli_osudiha_prokuraturata_zashtoto_12_godini_ne/", "text": "Родители на убит от полицай мъж осъдиха прокуратурата, защото ѝ е отнело 12 години, за да вкара в затвора убиеца на детето им. Заради бездействието си държавното обвинение трябва да заплати 20 хил. лв. обезщетение, както и разноските по делото, постановява Софийският районен съд. След последните законови промени  сроковете по дела не текат през тазгодишната съдебна ваканция  и затова срокът на прокуратурата да обжалва решението ще започне на 3 септември. Той е двуседмичен. Делата за бавно правосъдие са вече практика в България, но процес за забавено изпълнение на наказанието се явява прецедент. Според статистика, представена от главния прокурор Сотир Цацаров през март, бегълците от правосъдие към онзи момент са малко над 900. Какви са проблемите пред привеждането на осъдените в затворите вижте  тук , а къде най-често бягат те -  тук .", "date": "2018.08.25", "title": "Родители осъдиха прокуратурата, защото 12 години не вкарва в затвора убиеца на сина им"}
{"url": "https://www.dnevnik.bg/sport/2018/08/25/3300880_vuelta_2018_moje_li_da_bude_spriana_dominaciiata_na/", "text": "С етап по часовник в Малага в събота вечер започва 73-ата Обиколка на Испания. След като вече \"Джиро д’Италия\" и \"Тур дьо Франс\" минаха и имат своите големи шампиони, е време Вуелтата да определи новия носител на червената фланелка. На старта няма да застане шампионът от миналата година Крис Фрум, както и съотборникът му в \"Скай\" Герант Томас,  който спечели Тура . Това, гарнирано с факта, че Вуелтата е последен шанс на много колоездачи да \"спасят\" сезона си, винаги прави Обиколката на Испания най-отвореното и най-непредсказуемото състезание. Както обикновено организаторите са се постарали да направят много труден профила на състезанието, което винаги се отличава с тежките изкачвания. През 2018 г. седем от етапите завършват на височини, а бягането по часовник е едва 40 километра, което дава голямо предимство на катерачите. Големите имена, които статират в 73-ата Вуелта са Винченцо Нибали, Найро Кинтана, Ричи Порт, Алехадро Валверде, Фабио Ару, Саймън и Адам Йейтс, Тибо Пино, и много други. Без изявен фаворит Според прогнозите на букмейкърите като фаворит във Вуелтата стартира австралиецът Ричи Порт. Лидерът на ВМС напусна Тура, след като счупи ключица на 15 юли, но успя да се възстанови навреме. Порт има само едно участие в Обиколката на Испания (2012), а общо в 12 триседмични надпревари най-доброто му класиране е пето място – Тура през 2016 г. Вече на 33 години Порт няма много възможности пред себе си, а това е и последна обиколка за него в ВМС, след като от 2019 г. преминава в \"Трек\". Тасманийският дявол ще разчита на силен отбор във Вуелтата, като ще му помагат опитните Брент Букуолтър, Алесандро Де Марки, Николас Роуч и талантливите Роън Денис и Дилан Тюнс. Все пак Порт трябва да докаже, че умее да задържа постоянство в рамките на три седмици, каквото досега не е показал. Срещу себе си австралиецът ще има колоездачи, които се готвиха целенасочено за Вуелтата. Саймън Йейтс и Мигел Анхел Лопес впечатлиха в Джирото и сега идват в Испания с амбиции за победа. Йейтс ще води силният отбор на \"Мичълтън Скот\", след като в Обиколката на Италия носеше розовото трико 13 дни. В последната седмица Саймън се срина до 21-о място, но сега обяви, че уроците са научени. \"Мисля, че видях къде бяха грешките ми, моите и на отбора. Знам какво трябва да се промени и вярвам в силата на нашия отбор\", каза 26-годишният британец. Той ще има помощ от своя брат близнак Адам, който беше в Тура, както и от други двама силни катерачи – Джак Хейг и Деймиън Хаусън. С един от най-силните отбори, изцяло в подкрепа на Мигел Анхел Лопес, пък са от \"Астана\". Колумбиецът се представя във възходяща линия, след като преди година беше осми във Вуелтата, а през този сезон се качи на  подиума в \"Джиро д’Италия\" , завършвайки трети. Супермен, както е прякорът на Лопес очаква тежка битка, но обяви, че има силен отбор. Той ще разчита на Пейо Билбао, Омар Фрайле, Ян Хирт, Дарио Каталдо и миналогодишният най-добър катерач във Вуелтата Давиде Вилела. Всички те ще са ключови помощници в планините за 24-годишния колумбиец. Като въпросителна във Вуелтата идва Тибо Пино (FDJ), който не завърши Джирото, а след това дълго време се възстановяваше от пневмония. Същото се отнася за Вилко Келдерман от \"Сънуеб\", който имаше поредица от контузии. С различни амбиции след участие в Тура пък идват Илнур Закарин (\"Катюша\"), Ригоберто Уран (EF), Бауке Молема (\"Трек\") и Стивън Краусвайк (\"Лото Йъмбо\"). Руснакът е трети от миналата година и заяви, че идва в още по-добра форма след добрите прояви в третата седмица на Тура. Уран не завърши във Франция, но има амбиции за добро представяне. Краусвайк пък не е самостоятелен лидер, след като \"Лото\" има в редиците си и новозеландецът Джордж Бенет (8-и от Джирото). Големите имена В тазгодишната Обиколка на Испания стартират четирима бивши победители – Алехандро Валверде (2009), Винченцо Нибали (2010), Фабио Ару (2015) и Найро Кинтана (2016). За всеки един от тях участието във Вуелтата е поради различни причини. Кинтана и Ару трябва да спасяват сезона, след като се провалиха дотук. Нибали пък се завръща след  фрактура на прешлен  и използва надпреварата като подготовка за световното първенство в Инсбрук в края на септември. \"Целта ми е да спечеля един или няколко етапа, особено в третата седмица. За нашият отбор лидер за генералното класиране е Йон Исагире, а аз просто ще видя каква е формата ми\", каза Нибали, който преди малко повече от месец напусна \"Тур дьо Франс\" след падане. Акулата от Месина обаче никога не може да бъде отписван заради големия си опит. Голямото напрежение обаче е върху \"Мовистар\", които нямат победа в триседмична обиколка именно от Вуелтата през 2016 г. Микел Ланда, който трябваше да води отбора в Испания получи фрактура на прешлен в класиката Сан Себастиан и това го извади от сметките. Кинтана влезе с гръм и трясък в професионалното колоездене през 2013 г. и в продължение на седем големи обиколки неизменно се класираше сред първите четирима в крайното класиране. В крайна сметка колумбиецът не се представи убедително в последните си две участия в \"Тур дьо Франс\" (12-о и 10-о място) – обиколката, която толкова силно иска да спечели и само тя му липсва. Шампионът от Вуелтата през 2016 и Джирото през 2014 г. ще се надява формата му от Тура да се е подобрила. \"Тук съм за победата и не го крия. Предпочитам да съм абсолютен лидер, а не както в Тура да деля отговорностите. Никога не съм се страхувал, когато ме определят за фаворит\", каза Кинтана в навечерието на първия етап. Напрежението е голямо и върху Ару, който не се представя убедително в първия си сезон в ОАЕ. Италианецът показа признаци на слабост в последните си три големи обиколки, в които закъсваше в третата седмица. От тима му залагат всичко на Вуелтата, като в състава беше включен дори и Дан Мартин (осми от Тура). Сред малкото спринтьори, които ще участват във Вуелтата, битката ще се води между Петер Саган, Елиа Вивиани и новият европейски шампион Матео Трентин. Двамата италианци са свежи и с високо самочувствие, след като Вивиани направи силно представяне в европейското на писта, а освен това спечели цикламената фланелка в Джирото. Трентин се завръща след контузия и показа на европейското на шосе в Глазгоу, че навлиза във форма. Саган пък ще използва Вуелтата като подготовка за световното. Словакът обаче ще има изобилие от шансове за етапни в първата седмица. \"Новият Скай\" След четири поредни спечелени големи обиколки  съставът на \"Скай\"  избра да не стартира във Вуелтата с нито една от големите си звезди Крис Фрум и Герант Томас. Фрум спечели Тура, Вуелтата и Джирото в рамките на само 10 месеца, а после във Франция остана трети зад съотборника си.  Двамата решиха да починат и да се включат в домашната си Обиколка на Великобритания . След четири поредни обиколки, в които стартира, Ваут Пулс също не се включи във Вуелтата, което остави вратата отворена за други колоездачи. За пръв път от дълго време британският отбор стартира без амбиции за крайната победа. За лидер е номиниран Давид де ла Крус, който има седмо място от 2016 г. във Вуелтата. Каталунецът обаче за пръв път е в подобна роля. От \"Скай\" стартират още Серхио Енао (пет влизания в Топ 15) и талантите Тао Харт (23 г.) и Павел Сиваков (21 г.), за които това е дебют в триседмична обиколка. Вуелтата ще бъде изпитание и за Михал Квятковски, който за пръв път в кариерата си ще кара две големи обиколки в една година, при това последователно. Освен това полякът ще покаже дали може да се бори за генерално класиране. Самият Квятковски загатна, че мисли повече за световното първенство в Инсбрук. Къде ще се реши състезанието В продължение на три седмици колоездачите ще изминат 3254.7 километра в 21 етапа. В тях са включени общо 46 височини, което за пореден път прави Вуелтата много трудно състезание. Надпреварата стартира с индивидуален часовник от 8 километра в Малага. Първият финал, който е на изкачване е още във втория етап, но се смята, че наклонът от 5% няма да затрудни Петер Саган и Матео Трентин. Истинската битка за генералното класиране започва в  , който завършва на изкачването от първа категория Пуеро де Алфакар (12.4 км с наклон 5.4%). В средата си то е много стръмно с наклон до 11%, а гарнираон с високите температури в Андалусия в този период от годината може да прекърши амбициите на някои колоездачи. Първата седмица завършва с  . Денят завършва на тежкото изкачване Алто де ла Коватия (9.8 км със среден наклон 7.1%) при това на 1965 метра надморска височина. Във втората седмица от Вуелтата има поредица от три етапа, който  . Първият от тях свършва на височината Алто де ла Камперона, в която има наклони до 19.5%, а последните два километра са много тежки. Следващият ден е подобен с финал на Алто лес Пререс (4 км със среден наклон 12.5%). Голямата битка обаче ще бъде на Лагос де Ковадонга в 15-ия етап, която е сред най-известните височини във Вуелтата. Дълга е 11.7 километра, а средният наклон е 7.2%, макар че се среща наклон до 20 на места. Решителната трета седмица започва с   между Сантияна дел Мар и Торелавега. Веднага след това битката се пренася в  . Той завършва на само 925 метра надморска височина, но в ден с 3080 метра денивелация. Финалът е на тежкото изкачване Алто дел Балкон де Биская. То е ново за Вуелтата, като е наскоро асфалтирано – дълго е 7.3 км със среден наклон 9.7%. Максималните наклони обаче са близо 24%, а финалът е сред ефектните ветрогенератори. Финалната развръзка във Вуелтата е на  . Първият от тях включва само едно изкачване – Кол де ла Рабаса (17 км с 6.6% среден и 13.75% максимален наклон). Етапът завършва на 2025 метра надморска височина. Организаторите са запазили голямата битка за 20-ия етап, който е само 97.3 километра, но в него няма нито един равнинен участък. Колоездачите е преминат шест височини (три от първа категория, една от втора, една от трета и една от висша), а общата денивелация е 3280 метра. Колоната ще се катери два пъти по Кол де Бейшалис и Кол де ла Комея (от двете страни), за да завърши на де Гайина (3.5 км със среден наклон 8.7% и максимален 11%). Финалният етап по традиция е параден в Мадрид, където има масов спринт.", "date": "2018.08.25", "title": "\"Вуелта 2018\": Може ли да бъде спряна доминацията на \"Скай\" в големите обиколки"}
{"url": "https://www.dnevnik.bg/sviat/2018/08/25/3301161_papa_francisk_otiva_v_irlandiia_koiato_veche_ne_viarva/", "text": "Когато папа Йоан Павел II посети Ирландия през 1979 г., контрацепцитивите и разводът бяха незаконни, а Католическата църква владееше консервативното общество. Папа Франциск отива в Дъблин днес и ще се изправи пред една държава, която предшественикът му сигурно не би нарекъл \"католическа\", пише агенция \"Ройтерс\". Премиерът  Лео Варадкар е открит гей ; преди три години ирландците бяха първият народ в света, разрешил  хомосексуалните бракове с референдум . Пак с допитване те отмениха едни от най-строгите  режими срещу абортите  в Запада. И двата референдума регистрираха високи проценти за либералните политики въпреки опозицията на църквата. Преди 40 години 80% от населението ходеше на черковни служби веднъж седмично. Сега те са около 35%, а само половината бракове са и църковни. Упадъкът на ирландския католицизъм започна в края на 90-те години с разкритията за т.нар. \" Магдаленини перални \", управлявани от църквата, където \"пропаднали жени\" са били принуждавани да работят в робски условия. Между 2005 г. и 2014 г. серия разследвания разкриха как свещеници са насилвани деца в цялата страна. Църковните домове за неомъжени майки са били проверявани за това как се отнасят към децата. \"Папата ще открие тук една Католическа църква, която не просто се разпада, а която не подлежи на ремонт\", писа в \"Айриш таймс\" колумнистът Финтън О'Тул. \"Вярващите ще го посрещнат с радост, но дори сред тях малко хора очакват той да поправи институция, разклатена изоснови.\" Перфектната буря Скорошните разкрития за  сексуално насилие в САЩ, Чили и Австралия  напомниха на ирландците за случилото се при тях и разпалиха гнева срещу архиепископите, прикривали случаите. Един служител на Ватикана нарече момента \"перфектната буря\". Миналата седмица Пенсилвания публикува откритията на най-мащабното разкритие на сексуални престъпления в американската църква – на 301  свещеници, насилвали деца  в продължение на 70 години. Това вдъхна на ирландските жертви решителност да поискат папата да изкорени сексуалното насилие в църквата. \"Има хора, които вече не ни вярват – защото са били ранени и предадени от семействата си заради случилото се в църквата, или защото разкритията са ги шокирали до дън душа\", призна най-висшият служител на Ватикана в Ирландия архиепископ Имън Мартин. Посещението на папата трябваше да приключи една седмица на международни католически събития, посветени на семейството, които се провеждат на всеки три години в различен град. В неделя жертви, семействата им и хора, които ги подкрепят, ще се съберат в друга част на Дъблин, докато папата отслужва меса. Много от тях настояват той да направи нещо повече, а не само да се срещне с избрана група пострадали. В същото време бдение ще се проведе в град Туейм, където преди четири години бе открит гроб със стотици тела на бебета. Трупчетата им са били погребани под управляван от църквата дом за неомъжени майки.", "date": "2018.08.25", "title": "Папа Франциск отива в Ирландия, която вече не вярва на църквата"}
{"url": "https://www.dnevnik.bg/politika/2018/08/25/3301379_bsp_podskaza_na_borisov_che_oblastniiat_upravitel_moje/", "text": "След като вчера премиерът  Бойко Борисов в качеството си на лидер на ГЕРБ нареди  на кмета на Царево Георги Лапчев, също от ГЕРБ, да забави изпълнението на  спорното решение  за строителство в местността Силистар до постигане на обществено съгласие, днес БСП му напомня, че решенията на общинските съвети се спират единствено от областните управители. \"Разпореждането\" на Борисов да бъде спряно решението на местния парламент за строеж в защитената територия край плаж \"Силистар\" е поредният му опит да се измъкне от неудобните въпроси чии интереси обслужват представителите на ГЕРБ на всички нива във властта – на държавата и хората или на частни бизнес интереси\", се казва в изявление на БСП. Въпросното разпореждане няма юридическа стойност, защото решенията на общинските съвети се връщат за ново обсъждане и спират от изпълнение единствено от областните управители. Борисов няма правомощията на такова действие - нито в качеството си на премиер, нито в качеството си на партиен лидер. Нещо повече, то е поредният удар по институциите и държавността в България\", е позицията на БСП. В него се напомня, че общинските съветници на БСП в Царево са гласували против строителството в защитената територия, докато мнозинството от ГЕРБ начело с кмета го е подкрепило. БСП настоява общинският съвет сам да отмени решението си и предупреждава, че в противен случай ще го атакува в съда. Вчера природозащитници пък призоваха министъра на околната среда Нено Димов и главния прокурор Сотир Цацаров да оспорят в съда спорното решение. ", "date": "2018.08.25", "title": "БСП подсказа на Борисов, че областният управител може да спре строежа на Силистар"}
{"url": "https://www.dnevnik.bg/sport/2018/08/25/3301340_bulgarskiiat_half_hristo_zlatinski_podpisa_sus_stiaua/", "text": "Българският футболист Христо Златински вече е част от отбора на \"Стяуа\", след като подписа с рекордьора по титли в Румъния. 33-годишният халф е разтрогнал с досегашния си състав \"Университатя\" (Крайова) и преминава като свободен агент в Букурещ. До трансфера се стигна, след като Златински не влизаше в плановете на треньора на \"Университатя\" Денис Манджа. Той започна като титуляр само в мача за Суперкупата на Румъния. През миналия сезон Златински  спечели Купата на Румъния . \"Взех Златински, след като го освободиха от Крайова. Заплатата му е 120 хиляди евро на година. Винаги съм го харесвал като футболист и се страхувах от него, когато играехме срещу Крайова. За мен те направиха грешка, че го пуснаха\", коментира собственикът на \"Стяуа\" Джордже Бекали. Златински изигра 112 мача за \"Университатя\", който е първият му отбор в чужбина. В България халфът беше част от \"Локомотив\" (Пловдив), \"Локомотив\" (София) и \"Лудогорец\", с който спечели две титли, една купа и една суперкупа. За националния отбор на България халфът има 12 мача.", "date": "2018.08.25", "title": "Българският халф Христо Златински подписа със \"Стяуа\""}
{"url": "https://www.dnevnik.bg/razvlechenie/2018/08/25/3301187_bulchinskata_roklia_na_megan_markul_shte_bude_izlojena/", "text": "Булчинската рокля на херцогинята на Съсекс Меган вероятно ще бъде изложена в замъка Уиндзор до края на годината. Това писа в. \"Дейли експрес\", позовавайки се на свои източници, макар че организацията още се обсъжда. През октомври в същия замък ще бъде сватбата на  принцеса Южени  и  Джак Бруксбанк , преди това там са се оженили и графът и графинята на Уесекс. През 2017 г. 1. 4 млн. души са посетили замъка – вторият най-висок брой туристи в историята. За това вероятно са помогнали и необичайното топлото време и слабата лира. Роклята е изработена от главния дизайнер на френската модна къща \"Живанши\" (Givenchy). Това е британката Клеър Уайт Келър, която миналата година стана първата жена, заела поста на художествен директор на \"Живанши\". Преди това тя е работила за Pringle of Scotland и Chloé и е избрана от Маркъл и защото булката искала да изтъкне един от най-успешните съвременни британски дизайнери.", "date": "2018.08.25", "title": "Булчинската рокля на Меган Маркъл ще бъде изложена в Уиндзор"}
{"url": "https://www.dnevnik.bg/sviat/2018/08/25/3301182_norvejkite_elektricheski_samoleti_moje_da_promeniat/", "text": "През юли 2018 година транспортният министър на Норвегия Кетил Сулвик-Олсен и Даг Фалк-Петерсен, шефът на летищния оператор Avinor, направиха заедно доста специален полет. Пред представители на медиите те се напъхаха в кокпита на двуместен самолет, произведен от словенската компания Pipistrel. С Фалк-Петерсен на руля, двамата извършиха кратък няколкоминутен полет около Осло със самолета Alpha Electro G2. Новото при този полет отчасти се обяснява с името на самолета - той се захранва изцяло от електричество. Електрическите самолети вече направиха скока от фантазия до инженерен проект и след това до производство. Това обаче е само началото. Сулвик-Олсен и Фалк-Петерсен не летяха просто за удоволствие, а за да привлекат вниманието към най-зрелищния план на Норвегия да намали въглеродните си емисии в идните десетилетия. Страната възнамерява до 2040 година всички полети на къси разстояния от летищата ѝ да се извършват от електрически самолети. Това е сред най-амбициозните обещания досега за намаляване на приноса на авиацията към емисиите на парникови газове. Има обаче една голяма пречка - все още не е направен електрически самолет, голям като пътническите. Пазарът на електрически самолети в момента предлага малки машини. Тази, с която летяха двамата норвежци, едва побира двама възрастни мъже - Сулвик-Олсен и Фалк-Петерсен разказаха, че преди полета са се подложили на строга диета. Според Фалк-Петерсен обаче това много бързо ще се промени. По думите му преди няколко години ръководителите на норвежката авиация са били скептични към напълно електрическите самолети. \"Тогава, преди около три години, съветът на директорите ни отиде при Airbus в Тулуза. От Airbus ни казаха, че вече са свършили доста работа в тази посока. Както и Boeing, чрез (самолетостроителната компания) Zunum Aero и с НАСА. Затова решихме да разработим програма за електрифициране на авиацията в Норвегия\", разказва той. Норвегия е подходящо място за подобен експеримент. Голяма част от територията на страната е планинска, а по крайбрежието има много острови, което означава много полети на къси разстояния (Avinor управлява 46 летища в Норвегия). Пътуването с кола, влак или лодка особено през зимата, когато снегът и ледовете могат да блокират пътища и релси. \"Много от полетите тук са едва по 15 до 30 минути, а и имаме всякакъв вид планински терен. Затова решихме да въведем програма, по която самолетостроители да могат да подават оферти след година или две\", посочва Фалк-Петерсен. Норвегия иска от компаниите оферти за самолети с по 25 до 30 места, задвижвани от електрически двигатели, първите от които да бъдат пуснати в експлоатация още през 2025 година. \"Сигурни сме, че могат да бъдат направени такива електрически самолети\", уверен е Фак-Петерсен. В момента електрическите самолети са в разцвет. Миналата година консултантската компания Roland Berger установи, че в света се работи по над 100 проекта за електрически самолети. Словенската компания Pipistrel е сред тези компании. Говорителят ѝ Тая Боскарол казва, че в момента компанията работи \"по няколко четириместни машини, най-забележителната вероятно е Taurus G4, първият изцяло електрически четириместен самолет в света\". \"Оттогава разработихме някои други четириместни самолети с алтернативно задвижване, например чрез водородни клетки. Разработихме и хибриден двигател за четириместен самолет. Двигателят напълно работи и според плановете самолетът ще е готов да лети през 2019 г.\", разказва Боскарол. Според Pipistrel в близко бъдеще по-голямата част от пазара на електрически самолети ще е за тренировъчни машини - двуместни и четириместни като тези, които компанията произвежда в момента. Самолетостроителят обаче планира до 2025 година да построи и 19-местен пътнически самолет с горивни клетки за къси полети. Pipistrel ще се сблъска с известна конкуренция. Zunum Aero, чиято централа е в предградието на Сиатъл, Киркланд, е друга компания, която планира да пусне от типа самолети, каквито Норвегия иска да летят по късите й маршрути. Основана през 2013 г, Zunum Aero получи инвестиции от самолетостроителния гигант Boeing и работи по поредица от все по-големи и по-тежки самолети. Главният ѝ изпълнителен директор Ашиш Кумар посочва, че компанията веднага се е заинтересувала от плановете на Норвегия, които са част от по-широка програма за намаляване на емисиите от транспорта. Първоначалните планове на Zunum Aero са за 12-местни самолети за близки полети, които да полетят до 2022 година, и за до 2027 година. И плановете не спират до тук. \"100-местен самолет с обхват 1500 мили (2414 км) според нас е постижим до края на 2020 година. Можем да направим това, което Норвегия иска\", казва Кумар. Тези амбиции са още по-интересни предвид предизвикателствата, които продължават да изникват пред изцяло електрически самолети. Самолет, превозващ десетки пътници и техния багаж, изисква изключително много енергия, за да се издигне във въздуха и да продължи да лети. Съвременните авиомашини са по-леки и по-икономични в разхода на гориво от поколенията преди тях, но никое гориво освен керосина в момента не предлага достатъчно енергийна плътност (количеството енергия, съхранено в единица обем) за нуждите на авиацията. Батериите могат да съхраняват електричество, но по-рано се мислеше, че за задвижването на малък самолет ще са необходими толкова много от тях, че теглото би било твърде голямо. Според Кумар батериите донякъде са най-малкият проблем. По думите му най-голямото предизвикателство е останалата част от електрическата система. Дали батериите ще могат надеждно и безопасно да поддържат мощността, така че жизнено важните системи за полета да са захранени през цялото време? А какво да се прави с топлината, генерирана от тези батерии? Възможно решение би било да се намали цялостната големина на самолетите, използвани за къси полети. В момента повечето самолети се строят \"до голяма степен за средни до дълги полети. Те са конструирани да прелитат до 4000 мили (6437) макар 80% от тях да летят на разстояния под 1500 мили (2414 км). Това са самолети за средни до дълги разстояния, но летят по къси маршрути\", разказва Кумар. Според него е дошло време да спрат да се използват тези по-големи, по-тежки и по-скъпи самолети за толкова къси маршрути. Zunum Aero и Avinor посочват, че изцяло електрическите самолети ще донесат ползи, които не се ограничават единствено с по-ниските емисии. По-малките самолети ще имат нужда от по-къси писти, което означава, че ще могат да се използват по-малки летища. Те ще бъдат и по-тихи, следователно ще могат да се използват в по-ранни сутрешни часове и по-късно вечер. Ако пък е възможно теглото на батериите да бъде намалено, то което означава, че ще имат нужда от по-малко енергия. Последният фактор може да означава по-ниски разходи за обслужване и следователно, по-евтини билети. По-евтините билети пък са мощен стимул за промяна в авиоиндустрията, както доказа възходът на нискотарифните авиокомпании. Според Кумар съвременните самолети вече генерират огромно количество енергия за захранване на бордовите им системи. Boeing 787 Dreamliner например може да произвежда 1.3 мегавата, което е достатъчно електричество за 850 жилища. \"Няма нужда да достигате енергийната плътност на керосина, но трябва да е достатъчно\", казва той. По думите му голямото предизвикателство ще е производството на енергия да достигне около 5 мегавата, колкото са необходими за самолет със 100 пътници, например. Според Фалк-Петерсон вероятно поне първото поколение еко-самолети на Норвегия ще използва хибридна технология. Според правилата за безопасност в авиацията, един самолет трябва да има достатъчно резервно гориво, за да може да се отклони до алтернативно летище в случай на проблеми. Това е система, подобна на поставилите началото на електромобилите като хибрида Toyota Prius, използван широко от таксиметрови услуги, работещи чрез мобилни приложения като Uber. Батериите могат да бъдат зареждани и съхранявани, докато стане нужда от тях, заменяни с резервни, а след това да бъдат зареждани и използвани на друг самолет. Ако норвежкият план се осъществи, той ще има последици, осезаеми и извън границите на страната. Ако всички полети с продължителност под 90 минути се изпълняват от електрически самолети, това означава, че тези както и извън пределите ѝ. Самолетостроителите пък ще трябва да продават такива самолети и на други страни, не само на Норвегия, за да са рентабилни. \"Airbus вече гледа към електрически самолети, които да могат да превозват 100 пътници на 1000 километра до 2030 година\", казва Фалк-Петерсон. Инфраструктурата ще бъде сред най-големите предизвикателства. Норвегия е богата страна, благословена с добри транспортни връзки, но дори в толкова развита държава превозването на керосин е сложно и скъпо. Норвегия ще трябва да реши дали станциите за презареждане, от които новите самолети ще имат нужда, да бъдат свързани с мрежата или да използват алтернативни начини за производство на електричество. Междувременно Норвегия вече прави първите стъпки към изцяло електрическа авиофлотилия за къси полети. Полетът на Фалк-Петерсон за медиите не бе нещо еднократно. Обученият пилот участва и в друга демонстрация миналата седмица. \"Полетът продължи 15-20 минути, а за деня направих 12. Не трябваше дори веднъж да чакаме за презареждане. Излитаме напълно заредени и след 20 минути кацаме, като сме използвали само 25 % от батерията. Паркираме самолета, техникът започва да го зарежда, а ние отиваме, даваме отчет за извършения полет, после съобщаваме за следващия. Когато се върнем при самолета, той вече отново е напълно зареден. Мисля, че технологията вече я има\", разказва той. /БТА", "date": "2018.08.25", "title": "Норвежките електрически самолети може да променят Европа"}
{"url": "https://www.dnevnik.bg/razvlechenie/2018/08/25/3301383_chisto_formalno_se_otchita_kulturnata_programa_na/", "text": "Националният фонд \"Култура\" не е следил дали реално и с какво качество са се провеждали събитията и проектите от културната програма на европредседателството, които бяха одобрени за финансиране през миналата година. Това съобщава в съботния си брой в. \"Сега\" като се позовава на отговорите на шефа на фонда Борислав Геронтиев по Закона за достъп до обществена информация. През декември 2017 г. бяха сключени договори с 55 кандидати на обща стойност около 1.65 млн. лв., а общият бюджет на България за културни събития по време на европредседателството беше 4 млн. лв. Фондът, който е на подчинение към Министерството на културата, не дава информация дали е отказал да изплати докрай парите на някой от проектите. Досега отчет са дали 27 проекта, а изцяло са изплатени средствата на 20 от тях. Не е известно обаче дали книжата на останалите са върнати за поправки или са отхвърлени. Засега няма и бенефициент, който да е обявил, че не е успял да изпълни проекта си, и да е върнал средства. Според правилата на културната програма проектите получиха 70% от сумите при подписването на договорите. А останалите 30% трябва да се преведат до три дни след приключването им. Крайният срок бенефициентите да подадат документи е 30 септември. Системата за контрол изглежда обаче напълно формална. Част от одобрените мероприятия бяха четения на книги, музикални изпълнения, театрални постановки и т.н., някои от които проведени в частни галерии, в читалища в провинцията, по площади, паркове и др. \"За проверка на изпълнението на проектите, подпомогнати финансово от НФ \"Култура\", се прилагат и проверяват за съответствие със заложените в проектната документация елементи съдържателен и финансов отчет. Изискванията към отчетната документация са заложени в условията на Културна програма на българското председателство на Европейския съюз, лаконично отговаря Геронтиев на въпросите: \"Как фонд \"Култура\" ще провери дали подадените документи отговарят на извършените дейности? Правена ли е досега проверка и какви са резултатите от нея?\". В отговора се казва още, че \"съобразно договора, за изпълнен проект се счита такъв, по който всички дейности са приключени и чиито отчетни документи са подадени и одобрени\". И се допълва: \"Във връзка с това след предоставяне на всички предвидени от договора документи за съдържателно и финансово отчитане на проекта и след тяхното одобрение от експертите на НФ \"Култура\", се извършва окончателно плащане по програмата\". Кой получи цялата сума и кой не е представил отчет Цялата сума от 29 хил. лв., вече е получила фирма \"Ес Ти Би комюникейшън\" за изграждането на т.нар. Стена на надеждата. В рамките на инициативата трябваше да бъде създадено ателие за изработване на глинени тухли, върху които да се пишат послания за бъдещето на обединена Европа. Обектът се появи на входа към метростанцията пред ЦУМ не в средата на април, за когато бе обявен първоначално, а през май, и престоя три седмици при слаб интерес от страна на минаващите. Изцяло са платени и 10 хил. лв. за проект, чийто автор се е ангажирал да чете пред чужденци извадки от български книги с цел популяризиране на българската литература. Отчет във фонда все още не е подал ЕТ \"Мултфилм-Георги Димитров\" за изпълнението на проекта \"Жив килим от български рози под звуците на Балканите\". За него инициаторът поиска почти 68 хил. лв., а му бе отпусната солидната сума от 38 700 лв. Килимът бе разпънат само за няколко часа в един от ъглите на площада пред НДК. Вместо похвали, проектът и одобрилият го фонд \"Култура\" получиха главно критики от посетителите и в социалните мрежи. Не е представила отчет и фирма \"Идея дизайн\" за проекта \"Столът като символ - влияние на европейския дизайн и архитектура в следосвобожденска България\". За тази идея на фирмата трябва да получи общо 20 хил. лв. Документи още не е внесло и дружество \"Арто плюс\", което спечели почти 50 хил. лв. с предложение да организира седем прояви на площади в София, на които да се популяризират \"женските гласове на България\". Все още не е поискал последните 30% от отпуснатите му 5 хил. лв. и авторът на идеята да направи представление със сапунени мехури на театрална сцена. В началото на август  гражданското движение \"Реформи в културата\"  алармира, че културната програма на председателството, което приключи на 30 юни, облагодетелствала привилегировани творци. Конкретен повод стана изложбата на председателя на парламентарната комисия по култура и медии и депутат от ГЕРБ Вежди Рашидов в Лондон. Тя бе част от официалната програма на българското председателство, а  държавата плати за нея 20 340 британски лири.  Неправителствената организация определи случая като \"ярък пример за безпринципност и конфликт на интереси\", тъй като човек, който заема позицията на законодател в областта на културата и медиите, използва държавни средства, за да рекламира личното си творчество. Движението определя културната програма като безличната и непрозрачно организирана. Както и че е имало \"привилегировани\" събития и творци, които не са избрани с конкурс. Според организацията програмата не е постигнала никакъв международен културен и политически ефект.", "date": "2018.08.25", "title": "Чисто формално се отчита културната програма на европредседателството"}
{"url": "https://www.dnevnik.bg/sport/2018/08/25/3301387_grigor_dimitrov_zapochva_uchastieto_si_na_us_open_v/", "text": "Григор Димитров започва участието си на тазгодишния US Open в понеделник вечер  срещу Стан Вавринка . Организаторите обявиха програмата за първите два дни в Ню Йорк, в които трябва да се изиграят срещите от първия кръг при мъжете и дамите. Двубоят на Димитров  е първи за деня на централния корт \"Артър аш стейдиъм\" и ще започне в 12 часа местно време (19 часа българско). След мача на Димитров и Вавринка има само още един двубой на централния корт, който е между Светлана Кузнецова и двукратната шампионка (2000 и 2001) Винъс Уилямс. Във втори пореден турнир от Големия шлем Димитров се изправя в първи кръг срещу Вавринка. Двамата играха и на \"Уимбълдън\" в началото на юли, когато  Димитров спечели убедително първия сет, но след това допусна обрат . Димитров попадна във втората четвъртина, а победителят от мача му с Вавринка ще срещне квалификант във втория кръг. Дотук в съперничеството си с швейцареца българският тенисист има четири победи и три поражения. Преди да загуби на \"Уимбълдън\" Димитров беше в серия от четири поредни успеха над Вавринка. На твърди кортове двамата имат по една победа. Ако премине през първите две препятствия Димитров може да срещне Милош Раонич в трети кръг и евентуално Джон Иснър в четвърти. В кариерата си българският тенисист никога не е преминавал четвъртия кръг на US Open. През миналата година той отпадна след  загуба във втори кръг от руснака Андрей Рубльов в три сета . В четвъртината на Димитров са още третият поставен Хуан Мартин дел Потро, както и шампионът от 2012 г. Анди Мъри.", "date": "2018.08.25", "title": "Григор Димитров започва участието си на US Open в понеделник привечер"}
{"url": "https://www.dnevnik.bg/zelen/2018/08/25/3301391_kmetut_na_carevo_zastroiavaneto_na_silistar_e_falshiva/", "text": "Фалшива новина е, че плажът \"Силистар\" ще бъде застрояван - това беше политическа заигравка от страна на опозицията. Думите са на кмета на Царево Георги Лапчев, цитиран от \"Фокус\". \"Плажът \"Силистар\" няма да бъде застрояван - това е фалшива новина. Става въпрос за един имот, който е на повече от половин километър от плажа. Изобщо не става въпрос за застрояване, а за допускане, за да може един проектант да започне да търси начин как един изчезнал във времето път отново да се появи - защото той е там на практика, но на документи го няма\", обясни Лапчев. Днес кметът на Царево даде брифинг, след като вчера  премиерът Бойко Борисов му нареди по партийна линия  да спре плановете за застрояване на парцел от 22 декара в местността, която досега се опази от бетона. Вчера общинският съвет в Царево  даде одобрение  за изработване на план за застрояване на парцела. В съвета влизат 13 съветници, като предложението на Лапчев е получило подкрепа от деветима от тях, от които 8 са от партия ГЕРБ. Предложението на кмета е да се изработи подробен устройствен план за поземлен имот на дружеството \"Ню Билдинг Естейтс\" ЕООД, който, според информация на сайта \"Бивол\", да му позволи да го застрои с вилни сгради. Нито \"Бивол\", който пръв публикува информацията за инвестиционния проект, нито природозащитници, които излязоха с декларации против, са твърдели, че строителството ще е върху плажа - нещо, което и кметът отрече. По думите на Лапчев в общината не е постъпвал инвестиционен проект, като нямало дори и инвестиционно намерение за строеж. Своето предложение за изработване на подробен устройствен план за направата на до два жилищни етажа кметът обясни с нуждата да се защити пътят към плажа \"Силистар\", който минавал през частен имот от 22 декара. Обясни, че ако някой евентуално поиска да строи там - да е сигурно, че ще го прави около пътя. \"Тя (опозицията - бел.ред.) отдавна се опитва да създаде конфликт, а реално проблем няма\", заяви Лапчев след като БСП, чиито общински съветници са гласували против, обяви, че ще атакува решението в съда. Фалшива новина било и че теренът попада в природния парк \"Странджа\", твърди кметът. Премиерът Борисов настоя вчера това решение на съветниците да се отложи до \"пълното убеждаване на обществеността в правотата на това решение\".", "date": "2018.08.25", "title": "Кметът на Царево: Застрояването на Силистар е фалшива новина"}
{"url": "https://www.dnevnik.bg/bulgaria/2018/08/25/3301393_kratki_novini_prokuraturata_se_zae_s_avioincidenta_v/", "text": "Земетресение с магнитут 6 е регистрирано край Аляска  Земетресение с магнитуд 6 е регистрирано днес край бреговете на американския щат Аляска, съобщи американският геофизически институт, цитиран от ТАСС и БТА. Епицентърът на подземния трус е бил на 1 626 км югозападно от град Анкоридж с население от около 299 хил. души и на дълбочина 35,1 км. Няма данни за пострадали, опасност от цунами или разрушения. Пожар в автобус се размина без пострадали  Автобус се запали при движение пътя Бургас - Варна преди Обзор, съобщи МВР. Пътниците са успели да слязат и са прибрали багажа си. На мястото са екипи на пожарната и полицията. Движението се отклонява по обходен маршрут през КПП-Кошарица – Тънково – Дюлински проход – Обзор.  Разследващите са разбили 4 супермодерни фабрики за нелегални цигари  Престъпна схема за производство на незаконни цигари е разкрита при акция на пловдивската полиция. В Тутракан, Горна Оряховица и в Дупница са открити 4 фабрики, в които са се произвеждали цигарите, съобщиха окръжният прокурор на Пловдив Румен Попов и шефа на местната полиция Атанас Илков, цитирани от БНР. Повдигнати са обвинения на 23 - ма души, а 4 - ма са обявени за издирване. До разкритията се стига след като Икономическа полиция наблюдавала двама пловдивчани, живеещи охолно без да имат официални доходи. Във фабриките са се произвеждали по 100 хиляди кутии цигари на ден от различни марки. Има данни, че едната марка цигари е изнасяна и в чужбина. Иззети са 42 тона акцизен тютюн на стойност 7 млн. лева. Прокуратурата се зае с авиоинцидента в Балчик  Прокуратурата в Добрич е започнала разследване за авиоинцидента в Балчик, съобщи БТА. Вчера там се разби самолет, а пилотът загина. Летище Балчик е затворено. То е военно, но обслужва и граждански полети. Органите на досъдебното производство ще работят съвместно със звеното за разследване на авиационни произшествия към Министерството на транспорта. Загиналият 52-годишен пилот е собственик на летателната машина и бизнесмен от Варна, съобщи окръжният прокурор Пламен Николов, цитиран от dariknews.bg. Водещата версия е грешна преценка на пилота при кацане. Той е бил любител, но правоспособен. Получил е разрешителното си преди година и половина, каза за Би Ти Ви Христо Христов, директор на звено за разследване на авиокатастрофи. Пилотът има опит около 60 летателни часа в обучителния център, но на друг тип самолет. Животновъди протестираха срещу мерките срещу чумата Недоволни от политиката на Министерство на земеделието и липсата на яснота за отрасъл животновъдство в Странджа излязоха на протест край Елхово, съобщи БНР. Те иска проверка за начина, по който са взети пробите за чума по овцете и козите им. Според тях заболяване няма. Чили ще конфискува авоари за 1.6 млн долара на покойния диктатор Пиночет  Върховният съд на Чили разпореди конфискация на авоари на стойност 1.6 млн долара на бившия диктатор Аугусто Пиночет (1973-1990 г.), предаде БТА. Решението е в рамките на т.нар. \"афера Ригс\" - разследване действията на чилийски високопоставени лица, помогнали на Пиночет да укрие част от състоянието си в Ригс Банк и други банки в САЩ. Пиночет почина от инфаркт през 2006 г. на 91 години. Негови наследници са 95-годишната му съпруга и петте им деца. Според съда вдовицата и другите наследници са знаели за незаконния произход на средствата.", "date": "2018.08.25", "title": "Кратки новини: Пожар в автобус се размина без пострадали"}
{"url": "https://www.dnevnik.bg/photos/2018/08/25/3301055_fotogaleriia_kak_momchetata_-_masai_stavat_muje/", "text": "Само няколко снимки могат да представят Източна Африка толкова колоритно, каквито са изображенията на представителите на племето масаи - красивите и сурови воини на Африка.", "date": "2018.08.25", "title": "Фотогалерия: Как момчетата - масаи стават мъже"}
{"url": "https://www.dnevnik.bg/kultura/2018/08/25/3293045_otkus_ot_dobriiat_vulk_na_aleksander_syoderberg/", "text": "Излиза \"Добрият вълк\", книга трета от нашумялата поредица на Александер Сьодерберг, който се нареди до най-бляскавите имена на шведския трилър. \"Добрият вълк\" отново ни среща с медицинската сестра и самотна майка Софи Бринкман, която е обявена за международно издирване и се крие в Прага заедно със сина си Алберт. По следите й е Томи Янсон, криминален комисар от Стокхолм, натоварен със задачата да я открие. Софи знае твърде много за нечистите му дела и той трябва на всяка цена да я отстрани от пътя си, за да може да продължи живота си спокойно. В същото време в манастир в Тоскана се крие обеднелият мафиотски бос Хектор Гусман, в когото Софи е влюбена. Гусман се подготвя за последната си битка – възнамерява да си върне сина, империята и всичко, което някога му е принадлежало. Дали омразата и жаждата за мъст ще се окажат по-силни от добротата на монасите, сред които живее? Александер Сьодерберг си извоюва място сред звездите на шведския трилър. Роден през 1970 година, по професия той е телевизионен сценарист. \"Андалуският приятел\" и \"Другият син\" демонстрират умението му да гради фабула с удивителни обрати, задължаващи читателя да тръпне в очакване на развръзката. \"Добрият вълк\" е венецът на криминалния триптих - събитията се развиват главоломно, а действието препуска неумолимо към суровия си финал. превод Стела Джелепова (Вале дел Каука) Миришеше на печено месо, а Ернст Лундвал бе на път да умре. Стоеше вцепенен и дезориентиран, напъхал само части от омачканата си бяла риза в панталоните. Кевин Горман седеше на табуретка на няколко метра зад него и почесваше издаденото си чело със сребрист пистолет. Изглеждаше наистина много тъп. Какъвто си и беше. Йенс и Лотар бяха получили места на първи ред. За да не пропуснат и секунда от представлението. На каменната веранда над тях, сред колони и бели статуи, се беше разположил дон Игнасио Рамирес. Ядеше печено прасенце, затъкнал салфетка в яката си и със слънчеви очила на очите. Типичният наркобарон. Фризиран и прясно боядисан в чест на събитието; неестествено черна коса на фона на бледата кожа. Мястото – старомодният му дворец. Безвкусна смесица от Дисниленд и Версай. Нелепа розова торта, скрита в колумбийските джунгли. Претрупана градина, екзотични животни в заграждения. Жирафи, самотен носорог, две зебри, един лъв... няколко хипопотама. Всички стояха кротко и зяпаха унило в празното пространство. Това представляваше сцената, режисирана от Игнасио. Ернст беше осъденият, Горман – екзекуторът... Йенс и Лотар – зрителите. – Йенс? – извика Ернст. Гласът му една идея по-тънък от обикновено. – Ернст – отзова се Йенс. – Не се страхувай – продължи той, сякаш успокояваше уплашено дете. Но това бяха празни думи. Йенс се обърна към дон Игнасио Рамирес: – Може ли да поговорим? – запридумва го той. Дон Игнасио не трепна, лицето му остана все така безстрастно зад тъмните очила, коремът, който изпъваше полиестерната риза, продължи да поглъща мазното свинско. А и за какво да говорят? Какво можеше да каже Йенс? Да се моли? Нямаше с какво да търгува. Той също беше пътник, по нищо не се различаваше от Ернст. В най-близко бъдеще щеше да го сполети същата съдба. И то от ръката на Кевин Горман, палачът на служба при Игнасио, тъмничарят на Йенс и Лотар... пазачът, мъчителят... Седеше с пистолета в ръка. Както винаги, надрусан с кокаин. Нито стар, нито млад. Родом от Южна Каролина, с провиснала коса и развалени зъби; и водеше дневник на всичките си убийства. Игнасио отпи от чашата си, вдигна я като за наздравица към Горман. Това беше знакът. Кевин Горман се изправи и тръгна с леко вдигнати ръце, за да изглежда по-едър. Застана пред Ернст. – Йенс? – повтори Ернст, този път по-високо, въпросително. Кевин Горман вдигна пистолета с изпъната ръка, Ернст Лундвал примижа, панически се разпищя, че ще направи каквото пожелаят... – Затвори си очите – прошепна Йенс на Лотар. Но Лотар не отмести поглед. Оръжието на Горман избумтя. Животните в загражденията подскочиха, птичите ята се разлетяха от дърветата и Ернст се строполи на сухата земя с дупка в челото и напикани панталони. Йенс подхвана Лотар, чиито крака се огънаха. Горман се обърна към тях. Усмихваше ли се? Да. На устните му танцуваше усмивчица. Погнусата се събра в устата на Йенс, трябваше да я изплюе. Лотар трепереше, вперил очи в земята, краката не го държаха от ужас. Йенс го крепеше. Твърде малък беше за това, едва седемнайсетгодишен... – Йенс, Лотар! – дебелият глас на дон Игнасио. Беше се облегнал на каменния парапет на терасата. Салфетката още висеше от ризата му, мазнината от прасенцето проблясваше около устата. – Живеете тук, под моя покрив, от близо половин година. Отнасяме се добре с вас. Театрална пауза. Горещината и природата около тях, шумовете на джунглата. Йенс отмести очи по посока на Ернст. Той лежеше на сухата земя, изкривен, мухите вече се събираха. – Сега е време да заминете – продължи Игнасио. – В някои моменти, Йенс, усещам съпротивата ти. Двама мъже хванаха краката на Ернст и го задърпаха. Ръцете се влачеха по земята и вдигаха прах, образува се червеникавокафява мъгла. – Лотар ще дойде с теб, Йенс, но само до Маями. Ще остане там като заложник. Ако ти хрумне нещо, докато си в Европа, той ще срещне същата съдба като Ернст. Игнасио смъкна салфетката от яката си, избърса се, хвърли я на масата и се прибра. Йенс стискаше здраво Лотар, както баща би държал сина си, за да го предпази. Но Лотар не беше син на Йенс. Негов баща беше Хектор Гусман. (Прага) Тя беше под повърхността. Светът навън – мъглив и неясен. Софи лежеше във ваната, сред тишината. Сърцето й биеше все по-учестено. Тя се съпротивляваше на рефлекса да се надигне. Жаждата за кислород обладаваше цялото й тяло. Натискът върху гърлото и гърдите беше страхотен. Болката раздираше крайниците и органите й. Всичко в нея крещеше да изскочи на повърхността. Но Софи Бринкман не помръдна, не се поддаде на импулса. Това беше самоналожено наказание. Което не можеше да обясни. Зад сивото терзание и болката се криеше нещо друго. Почти невидимо... Лъч червена светлина. Това беше насладата. Горчивата и сладка наслада. Себеомразата... самоизмъчването. Моментното удоволствие от болката, временното облекчение. Тя започна да се вцепенява. Устните загубиха усещане... Натискът върху очите стана непоносим. Страхът от смъртта се пробуди. Крайниците се разтърсиха, лицето трепна. Цялата й вътрешност взе да се извива. Само още малко... Сърцето биеше учестено, някакъв вакуум изсмукваше всичко от тялото. Предупредителните сигнали крещяха вътре в нея. Мисълта се замъгли, няколко кратки секунди тя се люшкаше между съзнанието и безсъзнанието. И после – внезапна чернота, когато безсъзнанието надделя. Неволно си пое дъх, водата нахлу в дробовете и Софи се събуди, изскочи на повърхността, грабна хавлията, оставена на ръба на ваната, и зарови лице в нея; кашляше и повръщаше вода, накрая успя да си поеме дъх. Болката беше неописуема. Тя изкрещя в хавлията, за да приглуши звука доколкото е възможно, помъчи се да успокои дишането си – леки повърхностни вдишвания, малко въздух и после още малко, – гърлото и дробовете й изгаряха. Отметна глава назад, отпусна ръце на ръба на ваната, задиша по-равномерно, напълни дробовете с въздух, почака кислородът бавно да изпълни тялото и органите й... Обгърна я усещане за неописуемо доволство. С наслада се вслушваше в звука от капещия кран. Кап-кап-кап във ваната на дълги интервали, липсваше постоянство, липсваше ритъм... Видя тънки цепнатини на тавана, малко обелена боя. Изви глава, роклята висеше на закачалка на вратата. \"Соня Рикел\"... Бум-бум-бум. Тропането на вратата отекна в малката баня, прозвуча гласът на Алберт: – Мамо? Трябва да побързаш, след малко тръгвате.", "date": "2018.08.25", "title": "Откъс от \"Добрият вълк\" на Александер Сьодерберг"}
{"url": "https://www.dnevnik.bg/zelen/2018/08/25/3301399_za_osem_meseca_durjavata_razchisti_polovinata_ot/", "text": "Половината от опасното вещество трихлоретан, оставено след фалита на \"Полимери\" - Девня в завода от бившите му собственици Николай и Евгения Баневи, вече е изнесено за утилизация. То се превозва до френския завод, който е в едномесечна почивка и ще поднови работа през септември. Това съобщи за БНР областният управител на Варна Стоян Пасев. Според него до края на октомври, от площадката в Девня ще бъде изнесено и останалото количество трихлоретан. Ако химикалът не беше отстранен, Девня беше заплашена от екокатастрофа. Транспортирането на опасното вещество, което е общо 2700 тона, започна в началото на тази година. Преди година премиерът Бойко Борисов заяви, че е разговарял с главния прокурор Сотир Цацаров и е поискал хората, които са \"причинили този пладнешки грабеж\", да понесат отговорност. По думите му  не било честно държавата да събира толкова пари  и вместо да ги вкара в инфраструктура, пенсии и заплати, да се харчат, \"за да изчистим стари бакии\". Министър-председателят подчерта, че \"вследствие на тази разбойническа приватизация\" държавата е загубила милиарди левове - близо 15 млн. лева ще струва обезвреждането на химикала. Премиерът допълни, че \"Това е историята на българския преход. Всичко това е разграбено и унищожено, а пък собствениците имат \"Мерцедеси-Майбах\" и ни дават оценка\".  В края на 2000 г. заводът спря работа, уж временно, но през декември 2012 г., Варненският окръжен съд го обявява в неплатежоспособност. Разсдлеване на \"пладнешкия грабеж\" не последва. Новият собственик -  пл овдивското дружество \"Хъс \", иска да изгради завод за неорганични химически вещества - течен хлор, натриева основа, солна киселина, натриев хипохлорит и ферихлорид.", "date": "2018.08.25", "title": "За осем месеца държавата е разчистила половината от замърсяването в бивш завод на семейство Баневи"}
{"url": "https://www.dnevnik.bg/skorost/avtomobilna_industriia/2018/08/18/3297109_seat_spesti_nad_12_mln_evro_sledvaiki_preporukite_na/", "text": "Испанският производител на автомобили \"Сеат\" обяви, че през миналата година е спестил 12.6 млн. евро, като ръководството е послушало съветите за оптимизация на работата, дошли от работещите за компанията. Общо са били разгледани над 11 хиляди идеи. Авторите на най-ефективните предложения са получили парични обезщетения, като за тази цел са били дадени около 2.12 млн. евро. За първото полугодие на тази година вече са постъпили 7381 предложения. От компанията обявиха, че следващата стъпка в търсенето на задоволство у работещите е започването на програма за постоянно повишаване на квалификацията.", "date": "2018.08.25", "title": "\"Сеат\" спести над 12 млн. евро, следвайки препоръките на своите служители"}
{"url": "https://www.dnevnik.bg/evropa/2018/08/26/3299909_zarajda_li_se_nova_liava_sila_v_germanskata_politika/", "text": "Ще има ли Германия своя версия на движението на френския президент Еманюел Макрон \"Република, напред!\" (En Marche) или на британската организация \"Моментум\"? Отговорът ще дойде след около седмица, когато ще бъде сложено официалното начало на \"Изправи се\" (Aufstehen) - ново германско политическо движение, целящо да мобилизира леви активисти и да прескочи традиционните партийни граници, за да постигне промяна, пише \"Файненшъл таймс\". \"Изправи се\" е  дело на Сара Вагенкнехт , водещ член на Лявата партия, която е наследник на бившите комунисти от Източна Германия. Вагенкнехт, която е един от най-харизматичните германски политици, каза, че е настъпил моментът левите сили да говорят с по-единен глас, който да достигне до недоволните от блокиралата партийна политическа система и да посрещне предизвикателствата на популизма. \"Има много хора, които не са десни, но които заради гнева си гласуват за десни партии\", казва Вагенкнехт. Дотук звучи доста познато. Недоволството от състоянието на политиката в Германия и другаде в Европа далеч не е нещо ново.  Реакциите за \"Изправи се\" обаче са смесени. Отговорите на членове на Лявата партия и сред социалдемократитие и Зелените бяха хладни. Много от тях подозират, че става въпрос за личен проект за получаване на власт от някой, който наскоро разочарова много хора от левицата с призивите си за по-строга позиция към мигрантите.  Не всички обаче са против. \"Изправи се\" твърди, че има подкрепата на политици от Социалдемократическата партия, Зелените и Лявата партия, както и на някои видни членове на прогресивната интелигенция. За момента целите на движението не са нищо повече от списък с желания, който подозрително прилича на програмата на Лявата партия.  Дали обаче инициативата може да бъде пренебрегната като летен пълнеж на новините, който ще отмине, след като политическата класа се върне от почивка и сериозната политика се възобнови? Независимо дали ще има успех или не движението отразява едно реално усещане, а именно че традиционните партии вече не работят. А това ще надживее лятото.", "date": "2018.08.25", "title": "Заражда ли се нова лява сила в германската политика"}
{"url": "https://www.dnevnik.bg/sport/2018/08/25/3301357_mourinyo_obiavi_che_niama_problemi_s_shefovete_v/", "text": "Мениджърът на \"Манчестър юнайтед\" Жозе Моуриньо е поставен под голямо напрежение, след като отборът му не се представя добре от началото на сезона. В предишния кръг  \"червените дяволи\" загубиха от \"Брайтън\" с 1:3 , а освен това португалецът често влиза в полемика с шефовете си чрез медиите. Преди двубоя от третия кръг във Висшата лига с  \"Тотнъм\"  Моуриньо даде пресконференция. Той обаче изненада, като се появи с 30 минути по-рано от насрочения час. Брифингът на Моуриньо продължи точно 4:19 минути (259 секунди). Той беше питан основно за публикации, че вече не си говори с  изпълнителния директор Ед Уудуърд . \"Не знам и 10% от това, което е написано. Не съм аз правилния човек, който да отговаря на тези въпроси. Аз нямам проблеми с изпълнителния директор\", каза Моуриньо. По доста лаконичен начин той отговори и на останалите въпроси, които бяха за представянето на отбора. \"Очаквам да играем добре и да победим, това искам да видя срещу \"Тотнъм\". Няма да коментирам какво ме впечатли в \"Тотнъм\" дотук\". Не знам и кога е правилният момент да играеш срещу тях – имаш 19 съперника, с които трябва да се срещнеш на \"Олд Трафорд\" и като гост\", каза още Моуриньо. \"Манчестър юнайтед\" се изправя срещу \"Тотнъм\", който има две победи дотук, в понеделник от 22 часа.", "date": "2018.08.25", "title": "Моуриньо обяви, че няма проблеми с шефовете в брифинг, продължил 259 секунди"}
{"url": "https://www.dnevnik.bg/politika/2018/08/25/3301400_ot_shipka_prezidentut_se_obvi_sreshtu_podmiana_na/", "text": "Направи се не малко, за да се пренапише историята в услуга на политическите шарлатани от ново време, но хилядите на Шипка \"строшават на клеветата зъбът\". Това заяви президентът Румен Радев в своето слово на връх Свети Никола по време на честванията по повод 141 години от Шипченската епопея, съобщи \"Фокус\". \"Вече 141 години българите гледаме към този връх с преклонение. Никой не ще го рече по-добре от Вазов – див, чутовен връх, където шепа български и руски храбреци оставиха костите си, за да възкръсне България. И днес хиляди сънародници от четирите краища на родината отново са тук, за да си припомним как от кървавия мъх разцъфтя най-светлият национален идеал\", каза държавният глава. . Президентът заяви, че днес всички българи, дошли на Шипка, преподават урок по история на цяла България. \"В последните десетилетия беше сторено не малко, за да се изтрие и пренапише тази история в услуга на политическите шарлатани от ново време. Но както и преди няколко месеца в мартенския сняг, тук отново са хиляди и, както Вазов казва, със своето присъствие на този легендарен връх, вие \"строшавате на клеветата зъбът\". И това не е празен патос. Защото залогът за нашата почит към истината и историята е нашето достойнство\", каза Радев.. \"През годините патриотизмът беше отричан, но днес народите отново се обръщат към себе си, изправени пред заплахата от историческа амнезия и загуба на идентичност. Това е критичен и рискован исторически момент, защото предизвикателствата на днешния ден лесно мога да подхранят агресивния национализъм и ксенофобията\", предупреди държавният глава. \"В такъв момент за нас, българите, е важно да черпим вдъхновение от просветения патриотизъм на нашите възрожденци - отворен към света и уверен в своята сила и достойнство. Той ще пребъде благодарение на вас, опълченците на историческата памет, които сте тук отново. Към всеки от вас, носителите на нашата историческа памет, е моята искрена човешка признателност. Вечна памет за героите на Шипка. Да живее България\", завърши президентът.", "date": "2018.08.25", "title": "От Шипка президентът се обяви срещу подмяна на историята в угода на политически шарлатани"}
{"url": "https://www.dnevnik.bg/biznes/2018/08/25/3301404_tesla_ostava_na_borsata/", "text": "Производителят на електромобили Тесла остава на борсата, след като главният изпълнителен директор Илон Мъск обяви, че инвеститорите са го убедили компанията да остане публична, предадоха световните агенции, цитирани от БТА. Късно снощи той написа в официалния блог на компанията, че е взел решението на базата на реакции на инвеститорите, включително институционални. В четвъртък Мъск се срещна с борда на директорите на производителя на електромобили и слънчеви панели, за да им каже, че според него компанията трябва да остане публична, уточнява Асошиейтед прес. На 7 август в съобщение  в микроблога \"Туитър\" Мъск писа, че обмисля да изтегли компанията от борсата. Той посочи, че това би избегнало краткосрочния натиск от представянето на финансови отчети на всяко тримесечие. В съобщението се отбелязваше, че е осигурено финансиране за изкупуването на акциите, но по-късно компанията посочи, че подробностите предстои да бъдат уточнени със саудитския държавен инвестиционен фонд. В съобщението тогава се казваше още, че \"Тесла\" ще предложи 420 долара за акция, което е с 23 % над цената при закриването на търговията на 6 август. При изкупуването на всички акции сделката щеше да е на стойност 72 милиарда долара.  Мъск притежава 20 % от автомобилната компания. Инициативата му даваше възможност за избор - тези, които имат пакет акции могат да останат в компанията като инвеститори или да ги продадат при курс от 420 долара, уточнява ТАСС. Туитът на Мъск привлече вниманието на Комисията по ценните книжа и фондовите борси (SEC) на САЩ, която поиска от компанията разяснения.  В съобщението си от снощи Мъск посочва, че въпреки решението \"Тесла\" до остане публична, според него е имало достатъчно финансиране за изкупуване на акциите на компанията. \"Движейки се напред, ние ще продължим да се съсредоточаваме върху това, което има най-голямо значение:да правим продукти, които хората харесват и които имат значение за споделения бъдещ живот на Земята (...) Вълнувам се невероятно, че продължавам да ръководя Тесла като публична компания. Това е привилегия,\" допълни той, цитиран от ДПА.", "date": "2018.08.25", "title": "\"Тесла\" остава на борсата"}
{"url": "https://www.dnevnik.bg/sport/2018/08/25/3301360_fetel_oshte_viarva_che_ima_shansove_za_titlata_vuv/", "text": "Себастиан Фетел изостав с 24 точки от Люис Хамилтън девет кръга преди края на сезона във Формула 1, но е уверен, че има шансове за титлата. Германският пилот на \"Ферари\" се размина с победата в последните два старта и  започва битката след лятната пауза в догонваща позиция . Година по-рано Фетел беше пръв с точка повече, но Хамилтън спечели двата старта след паузата в Белгия и Италия, а впоследствие триумфира и с титлата. \"Бил съм и в по-лоша ситуация и въпреки това съм успявал да обърна нещата в моя полза\", каза Фетел визирайки 2012 г., когато изоставаше с 42 точки от Фернандо Алонсо на тази фаза от сезона. \"Знаем къде са силните ни страни и се надявам, че още тук ще успеем да вземем победата\". През уикенда предстои Гран при на Белгия, който е първият старт след триседмичната пауза. По традиция пилотът, който спечели на \"Спа\", а след това и на  италианската писта \"Монца\" , после става шампион. В последните 10 години имаше само две изключения – 2010 и 2012 г., когато именно Фетел спечели титлата, въпреки че не взе тези надпрвари. Съперникът му  Люис Хамилтън  също демонстрира самочувствие преди Гран при на Белгия. \"Напрежението върху мен е голямо, но аз съм свикнал. Предпочитам да съм в тази ситуация. Нагласата ми е за победи и не искам да губя точки от преднината, която до момента натрупах\", обясни британецът. \"Борим се срещу \"Ферари\", който е тим с огромни успехи и богата история. Те обаче не са печелили титлата от доста дълго време и съм убеден, че няма да се откажат до самия край\", добави четирикратният световен шампион. Гран при на Белгия е в неделя от 16.10 часа българско време.", "date": "2018.08.25", "title": "Фетел още вярва, че има шансове за титлата във Формула 1"}
{"url": "https://www.dnevnik.bg/bulgaria/2018/08/25/3301382_sasht_sa_predupredili_rusiia_za_novi_udari_v_siriia/", "text": "Американското правителство е предупредило официално Русия, че ще има нови военни удари по обекти на сирийското правителство, ако то използва химически оръжия, съобщава \"Блумбърг\", цитирана от Би Ти Ви. В съобщението се посочва, че САЩ са готови да предприемат силни военни действия срещу Сирия, ако президентът Башар Асад използва химическо оръжие, за да възстанови контрола върху някоя от последните си зони, държани от бунтовници в страната, твърдят източниците на изданието. Американското разузнаване разполагало с информация, че Асад готви нова химическа атака в северозападната провинция Идлиб. ", "date": "2018.08.25", "title": "САЩ са предупредили Русия за нови удари в Сирия"}
{"url": "https://www.dnevnik.bg/bulgaria/2018/08/25/3301413_mvr_proveriava_policiiata_v_harmanli_zaradi_katastrofa/", "text": "Инспекторатът на МВР и Главна дирекция Национална полиция извършват проверка във връзка с пътен инцидент в Харманли, в който е участвал бащата на президента Румен Радев - Георги, съобщи БНР. Леката катастрофа е станала на 17-ти август. Според информацията до момента, при произшествието е пострадал леко човек в инвалидна количка. В момента проверката изяснява всички факти около случая, както и действията на местната пътна полиция. По информация на \"Нова телевизия\" колата на Георги Радев е бутнала триколка на мъж с увреждания на кръгово кръстовище в Харманли. Мъжът е бил откаран в болница. Проверката на МВР според телевизията е свързана с медийни спекулации, че инцидентът е бил прикрит от местната полиция. В отговор на телефонно обаждане от \"Дневник\" в полицията в Хасково казаха, че не могат да коментират, а от пресцентъра на МВР в София, че не могат да потвърдят потвърдят нито случая, нито за проверката. Цитиран от \"24 часа\" шефът на полицията в Хасково Ангел Цанков каза, че мъжът в неравностойно положение не е пострадал сериозно. Катастрофата била регистрирана като лека и затова не била обявена в бюлетина на областната дирекция. От пресслужбата на президентството обаче заявиха, че нито потвърждават, нито отричат за инцидента. От там обаче уверяват, че не бил упражняван натиск върху МВР от страна на президентсвото, информира още вестникът.", "date": "2018.08.25", "title": "МВР проверява полицията в Харманли заради катастрофа на бащата на президента Радев (допълнена)"}
{"url": "https://www.dnevnik.bg/skorost/2018/08/25/3300349_avtonomen_snegorin_postavi_rekord_za_pochistvane_na/", "text": "Финландският производител на трактори \"Валтра\" и компанията за гуми от скандинавската страна \"Нокиан тайърс\" обединиха усилия, за да поставят световен рекорд за скоростно почистване на сняг. На полигон във Финландия тракторът T254 \"Версу\", обут с гуми \"Нокиан Хакапелита\" TRI, обработи снега при скорост 73.171 км/ч. Това е вторият световен рекорд, поставен в условия с температура под нулата от \"Валтра\" и \"Нокиан тайърс\". През 2015 г., двата финландски производителя обединиха сили с рали легендата Юха Канкунен, за да поставят настоящия световен рекорд за каране на трактор на лед със 130.165 км/ч. Той беше поставен с трактор \"Валтра T234 Версу\" с гуми \"Нокиан Хакапелита\" TRI.", "date": "2018.08.25", "title": "Автономен снегорин постави рекорд за почистване на път (видео)"}
{"url": "https://www.dnevnik.bg/sport/2018/08/25/3301390_jirona_-_barselona_moje_da_stane_purviiat_mach_ot_la/", "text": "Каталунското дерби между \"Жирона\" и  \"Барселона\"  може да стане първият мач в историята на испанското футболно първенство, който са се играе извън пределите на страната, съобщава радио \"Кадена СЕР\". Управата на Ла Лига е предложила срещата между двата отбора от 21-ия кръг на шампионата, която по програма е насрочена за 27 януари догодина, да се състои в САЩ. Това е следствие от  подписания преди десетина дни 15-годишен партньорски договор  с базираната в Маями компания Relevent за популяризирането на испанския футбол в Северна Америка. От\" Жирона\", който е домакин на двубоя, все още не са дали съгласие. От \"Барселона\" пък потвърдиха, че са наясно с идеята, но ще излязат с позиция на по-късен етап. По-рано през седмицата от  Асоциацията на професионалните футболисти в Испания  се противопоставиха твърдо на идеята срещи от Ла Лига да се играят в САЩ, като играчите дори заплашиха със стачка.", "date": "2018.08.25", "title": "\"Жирона\" - \"Барселона\" може да стане първият мач от Ла Лига, който ще се играе извън Испания"}
{"url": "https://www.dnevnik.bg/photos/2018/08/25/3301378_fotogaleriia_bitkata_pri_verdjun_vzela_edin_milion/", "text": "Всяка година ентусиасти от Румъния присъстват на церемония в костницата на Дуомонт, близо до Вердюн, за да отбележат едноименната битка през 1916 г., взела 1 милион жертви. Битката при Вердюн е сражение между армиите на Франция и Германия по време на Първата световна война.", "date": "2018.08.25", "title": "Фотогалерия: Битката при Вердюн, взела един милион жертви"}
{"url": "https://www.dnevnik.bg/sport/2018/08/25/3301480_levski_prechupi_etur_za_chetvurtata_si_poredna_pobeda/", "text": "Левски\" остава на върха в Първа лига след четвърта поредна победа в шампионата. Сините надвиха \"Етър\" като гост с 2:1 в оспорван мач и продължават непобедени при новия си треньор Славиша Стоянович. След идването на словенеца сините имат само победи и се изкачиха на първата позиция. Точни за успеха във Велико Търново бяха Жерсон Кабрал и Станислав Костов преди почивката. За \"Етър\" се разписа Флорент Боджедж, но виолетовите нямаха сили за нещо повече. След шест мача сините са с 16 точки и имат с четири повече от ЦСКА. Червените обаче тепърва трябва да изиграят двубоят си с \"Верея\". \"Етър\" остава на предпоследното 13-о място като има четири точки дотук. Мениджърът на \"Етър\" Красимир Балъков имаше големи кадрови проблеми, които доведоха до интересни решения от него. Опитният Иван Стоянов трябваше да играе като десен защитник, а Георги Сърмов застана в центъра на отбраната. \"Левски\" беше само с една промяна от състава от предишния си двубой. Треньорът Славиша Стоянович пусна Антони Белмонт на мястото на младия Станислав Иванов, а атаката водеше Станислав Костов. От началото на двубоя \"Левски\" беше много активен и заложи на атаки по фланговете. Допълнителен плюс за сините беше, че Иван Стоянов рано получи жълт картон и това позволи на гостите да играят основно през неговата зона. В 16-ата минута именно след атака през дясната зона на защитата на домакините доведе до възможност за \"Левски\". Топката стигна до Давиде Мариани в наказателното поле, който стреля, но ударът му срещна гредата. Активността на сините продължи и в следващите минути и в крайна сметка в 26-ата футболистите на Стоянович успяха да открият резултата. След изпълнение на тъч домакините загубиха мнго лесно топката и я предоставиха на Обертан. Французинът проби между Иван Стоянов и Сърмов, центрира през краката на Иван Скерлев и буквално от пет метра за Кабрал не беше никакъв проблем да открие резултата – 0:1. След получения гол виолетовите погледнаха малко по-смело в атака и опитаха да изнесат играта в по-предни позиции. Въпреки това съставът на Красимир Балъков продължи да допуска грешки в защита. В 34-ата минута \"Етър\" имаше претенции за дузпа, след като Иван Горанов избута с ръце Даниел Младенов. Капитанът на \"Левски\" изобщо не посегна да играе с топката. В добавеното време на първата част \"Левски\" вкара втори гол. Негов автор стана Станислав Костов, който се възползва от пасивни действия на Георги Сърмов и преодоля Христо Иванов. Секунди по-рано вратарят на \"Етър\" вече беше спрял удар на Мариани, след поредна грешка на защитата във виолетово. В началото на второто полувреме от трибуните на стадион \"Ивайло\" бяха пуснати димки, което спря играта за около 10 минути. Това наруши ритъма на двата тима, след кратката пауза \"Етър\" беше малко по-активен. Домакините успяха да намалят резултата в 63-ата чрез Флорент Боджадж. Той получи хубаво подаване от Даниел Младенов, а защитата на \"Левски\" беше хваната неподготвена. След това попадение \"Етър\" заигра много по-вдъхновено и имаше надмощие срещу лидера в класирането. Футболистите на Красимир Балъков погледнаха по-смело в атака, а в добавеното време Мартин Полачек дори трябваше да се намесва след удар на Даниел Младенов.", "date": "2018.08.25", "title": "\"Левски\" пречупи \"Етър\" за четвъртия си пореден успех при Стоянович"}
{"url": "https://www.dnevnik.bg/bulgaria/2018/08/25/3301478_obshto_46_sa_katastrofite_s_avtobusi_za_poslednite_11/", "text": "Ощо 46 катастрофи с автобуси за последните 11 години - това сочи справка на агенция \"Фокус\". Повод за припомнянето ѝ е  днешния инцидент с автобус на Искърското дефиле , при която загинаха най-малко 15 души.  Тежка катастрофа на автобус в Искърското дефиле отне живота на поне 15 души. Обновяването на информацията за инцидента четете  тук . Шестима души загинаха, а 26 бяха ранени, след като пътнически автобус по линията Бургас-София се обърна на 27-ия километър на автомагистрала \"Тракия\" в района на Вакарел. Инцидентът стана след сблъсък на автобуса с лек автомобил.  Катастрофа между превозващ деца автобус и лек автомобил в Севлиевско. Водачът на автобуса загива, няма пострадали деца. Тежка верижна катастрофа на пътя Русе – Бяла в района на разклона за Две могили. Пострадали са шестима души. С леки наранявания са трима от пътниците в автобуса, шофьорът и детето от лекия автомобил.  Тежка катастрофа на пътя Видин – Монтана. Тежкотоварният автомобил, шофиран от турски гражданин, пътувал в посока Видин, навлязъл в насрещното платно и се врязал челно в автобуса. На място загива шофьорът на автобуса.  В участъка между селата Любен Каравелово и Зорница възниква тежко ПТП с участието на джип и училищен автобус. Двама души са загинали при инцидента. В автобуса не са превозвани деца.  Катастрофа между автобус и лек автомобил на Коматевско шосе в Пловдив. Няма пострадали от инцидента. Според очевидци катастрофата става по вина на шофьора на колата.  9 души са откарани в болница след катастрофата между трамвай и бус на кръстовището на булевардите \"Никола Петков\" и \"Цар Борис III\". 12.01.2018 г. Катастрофа между лек автомобил и автобус в Бургас. Няма пострадали пътници, и двамата ранени са били в лекия автомобил.  Линейка и автобус, превозващ 40 пътници, се удрят край Омуртаг. Шофьорът на линейката загива, сред пътниците в автобуса няма сериозно пострадали. Инцидентът става рано сутринта в района на село Камбурово. Виновен за катастрофата е шофьорът на линейката, който се движи с несъобразена скорост.  Двама души загиват, след като автобус с работници се удря в дърво на пътя между новозагорските села Сокол и Еленево. Петима души са ранени. Жертвите на катастрофата са шофьорът на автобуса и един от пътниците. При челен сблъсък между автобус и камион край село Микре загиват 9 души, а 17 са ранени. Инцидентът става при неправилно изпреварване на шофьора на автобуса.  Автобус, управляван от 56-годишен шофьор, се удря в лек автомобил. Ранени са двама души от автобуса и двамата пътници в колата. Виновник за катастрофата е шофьорът на автобуса, който отнема предимството на лекия автомобил.    Автобус се обръща на пътя между Владая и пътен възел Драгичево след опит да избегне удар с автомобил, чийто шофьор губи контрол над автомобила. Автобусът е пътувал с 30 души от София за Дупница. Причината за инцидента е загуба на контрол на шофьора на автомобил, каращ пред автобуса. 21-годишна жена загива, а други осем души са в болница след тежка катастрофа между автобус и камион край монтанското село Смоляновци.    Два пътнически автобуси катастрофират на пътя Бургас - Созопол. Причината за катастрофата е ненавременно спиране на един от автобусите в района на спирка \"Моряк\".   Четирима души загиват след катастрофа между автобус и лек автомобил на пътя Плевен - Ловеч.  Автобус с 38 служители на общинската администрация в Лясковец се удря челно с лек автомобил край село Микре. Причината за катастрофата е неправилна маневра.  Автобус с 30 учители катастрофира до Сливен. При тежката катастрофа са пострадали 16 души, но няма жертви. Шофьорът внезапно навлиза в отсрещната лента, където се движи камион, и се удрят челно.  Катастрофа с автобус, пътуващ по линията София - Силистра, става в близост до разклона за село Ситово, община Силистра. Десетима от пътниците, пътували в автобуса, са откарани в Спешния център на МБАЛ - Силистра, без опасност за живота.  Автобус, превозващ 49 деца за лагер в курорта Св. св. Константин и Елена, катастрофира край Търговище. Няма тежко пострадали, три от децата са откарани в болницата и след преглед са освободени. Един загива, а други 28 души са ранени, след като малък камион буквално връхлетява върху работнически автобус в прохода Боаза край Търговище. Катастрофата става към 15.05 часа. Камионче \"Ивеко\" с шуменска регистрация, пътуващо в посока Варна, излетява от завой и се забива в автобус \"Мерцедес\". В него има около 40 работници от кабелния завод в Търговище, които се прибират към селата си Омуртаг и Антоново.  Пиян шофьор на автобус, превозващ работници на ТЕЦ \"Бобов дол\", катастрофира в Дупница. Проверка с дрегер установява, че шофьорът е карал с 1.39 промила алкохол. Мъж загива след катастрофа между автомобил и автобус на пътя Бургас - кв. Долно Езерово.  Автобус, превозващ 20 души, и лек автомобил катастрофират край Павел баня. Няма тежко пострадали.  ТИР и пътнически автобус катастрофират близо до прохода Предел край симитлийското село Градево. При инцидента са пострадали 5-ма души, без опасност за живота. Пътнически автобус, превозващ 40 пътници, пътуващ по линията София - Кулата, катастрофира в друг автобус, превозващ служители на БДЖ. Причината за катастрофата е навлизане на пътническия автобус в насрещното платно. Шофьорът на пътническия автобус и един от пътниците са тежко пострадали.  Автобус и лек автомобил катастрофират на автомагистрала \"Хемус\". Леката кола навлиза в изпреварващата лента и е ударен отзад от автобуса, извършващ редовен курс София - Силистра. Водачката на лекия автомобил е настанена в болница с опасност за живота.  Един човек загива при тежка катастрофа между лек автомобил и автобус в района на село Горни Дъбник, Плевенско.  Две жени загиват при удар на лек автомобил с автобус на пътя София - Перник. Катастрофата е станала в отсечката между Владая и село Мърчаево. Водачката на автомобила губи контрол и е блъсната от идващия след нея автобус, движещ се по линията Дупница - София.  Шофьор на лек автомобил загива след челен удар с пътнически автобус на пътя Павел баня - Казанлък. При инцидента няма пострадали пътници от автобуса.  Тежка катастрофа на входа на гр. Шипка между лек автомобил и автобус. Автобусът е блъснал лек автомобили, управляван от 22-годишен мъж, който не спрял на знака \"Стоп\".  Автомобил и автобус катастрофират след челен сблъсък на 3 км след Симитли в посока Кресненското дефиле. Причината е заспиване и навлизане в насрещното платно от страна на шофьора на лекия автомобил. Шофьорът на автомобила е приет в болница с опасност за живота.  Осем пътници на автобус загиват след тежка катастрофа на автомагистрала \"Тракия\" при разклона за Карлово. Автобусът се блъска в мантинела, преобръща се и се запалва. На място загиват шест души, а по-късно и още двама в болница.  Автобус с 18 пътници се преобръща в канавка край село Конуш, Пловдивско. Няма пострадали. Причината за катастрофата е неправилно изпреварване.  16 души загиват а други 20 са ранени при катастрофа с автобус край Ямбол. Автобусът бил технически неизправен и помел пешеходци, докато се спускал от връх Бакаджик.  Шестима души загиват в катастрофа край Стара Загора. Автобус се е обърнал и паднал върху лек автомобил. Загинали са две жени, пътували в автобуса, и четирима младежи, които са били в лекия автомобил.  Пътнически автобус катастрофира на автомагистрала \"Тракия\" в района на Вакарел. Автобусът е изпълнявал редовна линия Ямбол – София. Причината за катастрофата е, че автобусът е бил с летни гуми.  Автобус се преобръща на пътя Хасково - Симеоновград. Заледен участък е причината шофьорът да не може да овладее рейса, който е влязъл в крайпътна канавка. Няма ранени при инцидента.  Автобус, превозващ 21 пътници за Варна, се блъска странично в товарен автомобил, паркиран в аварийната лента. При катастрофата на място загива 22-годишна жена.  Трима души загиват при катастрофа между лек автомобил и автобус на пътя Варна – Бургас край село Приселци.  Трима души загиват, a четирима са ранени, след като автобус и два леки автомобила катастрофират на магистрала \"Тракия\" край Вакарел.  Тежка катастрофа между автобус, пътуващ от Силистра към София, и циментовоз край Ябланица. Причината за катастрофата е несъобразената скорост на автобуса по мокра настилка. На място загива шофьорът на автобуса.  Пътнически автобус катастрофира край Ябланица – на 6 км от автомагистрала \"Хемус\", заради несъобразена скорост на автобуса и хлъзгава пътна настилка. Загива шофьорът на автобуса.  Автобус, превозващ 30 души, катастрофира на главен път София - Варна, до разклона за село Градище, след като излиза от пътя и се удря в крайпътни тополи.", "date": "2018.08.25", "title": "Общо 46 са катастрофите с автобуси за последните 11 години"}
{"url": "https://www.dnevnik.bg/sport/2018/08/25/3301483_juventus_nadvi_lacio_ronaldo_otnovo_ne_se_razpisa/", "text": "Шампионът в Италия за последните седем години \"Ювентус\" взе втора победа от началото на сезона, след като се справи на своя \"Алианц стейдиъм\" с \"Лацио\". \"Бианконерите\" победиха \"Лацио\" с 2:0, а точни за успеха на шампионите бяха Миралем Пянич и Марио Манджукич. Новата звезда на \"Ювентус\" Кристиано Роналдо отново не успя да се разпише за отбора, въпреки че имаше доста положения в срещата. След два кръга \"Лацио\" още няма победа. Петият от миналия сезон имаше тежка програма, след като започна със срещи с първите два от миналата година – \"Наполи\" и \"Ювентус\" и загуби и в двата. \"Ювентус\" действаше с променен състав от предишния си мач. Марио Манджукич и Федерико Бернардески, които бяха резерви с \"Киево\" този път бяха титуляри. Те бяха двама от тримата в атака, заедно с Роналдо. Съставът на Симоне Индзаги беше конкурентен само в първите 20 минути, в които показа агресивна игра и се опитваше да не дава топката прекалено лесно на домакините. В началото \"орлите\" от Рим имаха няколко шанса да обстрелват Войчех Шчезни, но не успяха да го застрашат сериозно. В 30-ата минута \"Ювентус\" успя да открие след красиво изпълнение на Миралем Пянич. Босненският халф вкара след плътен удар от границата на наказателното поле. Изстрелът му беше пласиран точно в ъгъла и не даде никакви шансове на Томаш Стракоша. До почивката \"Ювентус\" имаше още няколко добри атаки, но не успя да ги завърши с гол. През втората част римските \"орли\" опитаха всичко, за да променят развоя на мача, но безуспешно. Индзаги направи и смени, въпреки това инициативата беше на страната на \"бианконерите\". Четвърт час преди края на мача \"Ювентус\" стигна до втори гол, чийто автор беше Манджукич. Топката му беше заложена буквално на голлинията от Роналдо, при това неволно. Португалецът опита да засече и да се разпише, но не успя, а притичалият Манджукич вкара.", "date": "2018.08.25", "title": "\"Ювентус\" надви \"Лацио\", Роналдо отново не се разписа"}
{"url": "https://www.dnevnik.bg/bulgaria/2018/08/25/3301481_pravitelstvoto_obiavi_27_avgust_za_den_na_nacionalen/", "text": "Правителството изказва своите съболезнования на близките на загиналите. Жертвите са поне 15, а десетки са ранени при инцидента. По неизяснени засега причини автобусът излязъл от платното, преобърнал се и паднал на площадка под нивото на пътя. Първа помощ на мястото на инцидента оказват 15 линейки от София и още 6 от Враца и Монтана.  Някои от тях са с опасност за живота.", "date": "2018.08.25", "title": "Правителството обяви 27 август за ден на национален траур"}
{"url": "https://www.dnevnik.bg/sport/2018/08/25/3301489_ansambulut_po_hudojestvena_gimnastika_specheli_bronz_v/", "text": "Ансамбълът по художествена гимнастика спечели бронзов медал от Световната чалъндж купа в руския град Казан. Възпитаничките на Весела Димитрова в състав Симона Дянкова, Лаура Траатс, Елена Бинева, Мадлен Радуканова и Стефани Кирякова получиха общ сбор 43.800. Българският тим остана след Италия и Русия, които завършиха с равен резултат 43.950. Златото обаче отиде в Скуадра адзура, следкато италианките имаха по-висок сбор от отценки за изпълнение. В съботния ден българският ансамбъл игра съчетание с топка и въжета. Симона Дянкова, Лаура Траатс, Елена Бинева, Мадлен Радуканова и Стефани Кирякова обаче допуснаха две грешки, въпреки че ден по-рано имаха много силен резултат. След България в многобоя останаха Беларус и Япония. В неделя ансамбълът ще участва в два финала на индивидуалните уреди – пет обръча, както и три топки и две въжета. В индивидуалното Боряна Калейн и Катрин Тасева останаха четвърта и пета в многобоя. Тасева имаше много проблеми със съчетанията си с бухалки, както и с лента. Все пак и двете успяха да се класират за финалите на всички пет уреда, които ще се проведат в неделя.", "date": "2018.08.25", "title": "Ансамбълът по художествена гимнастика спечели бронз в многобоя в Казан"}
{"url": "https://www.dnevnik.bg/bulgaria/2018/08/25/3301486_obrazovatelnoto_ministerstvo_shte_nasurchava/", "text": "Ще продължим да преструктурираме приема и да даваме приоритет на онези училища, които обучават по технически и аграрни специалности\". Това каза министърът на образованието Красимир Вълчев в Кърджали, където с премиера Бойко Борисов, регионалния министър Николай Нанков и кмета на града Хасан Азис посети Професионалната гимназия по селско и горско стопанство. В Кърджали в момента се ремонтират 6 училища. Общата стойност на ремонтите е 9 млн. лева. \"Няма училище, в което да няма основен ремонт. Инвестирали сме 14 млн. лева за образователна инфраструктура в града\", обяви премиерът Борисов. Министър Вълчев добави, че в две от шестте училища ремонтите ще приключат до началото на учебната година. За другите ученици е намерена материална база. Министърът е разговарял с ръководството на Пловдивския университет, който ще предостави стаи в сградата на своя филиал в Кърджали. 500 училища и детски градини ще бъдат ремонтирани през тази и следващата година по оперативна програма \"Региони в растеж\" и по програмата за развитието на селските райони, допълни още министърът. За новия програмен период ще бъдат обновени 140 професионални гимназии, което по думите му е доказателство, че професионалното образование е приоритет.", "date": "2018.08.25", "title": "Образователното министерство ще насърчава техническите и аграрни специалности в училищата"}
{"url": "https://www.dnevnik.bg/sport/2018/08/25/3301490_voleibolnite_nacionali_pobediha_belgiia_vuv_varna/", "text": "Българският национален отбор по волейбол победи Белгия в приятелска среща. Воденият от Пламен Константинов състав се наложи с 3:2 (20:25, 25:15, 25:23, 18:25, 15:10) във Варна. Селекционерът Пламен Константинов започна двустранната игра с Николай Учиков, Тодор Скримов, Георги Сеганов, Валентин Братоев, Виктор Йосифов, Алекс Грозданов и либерото Теодор Салпаров. Учиков стана най-резултатен с 18 точки. Валентин Братоев добави 16, а Скримов - 12. Българският състав се подготвя за световното първенство. Националите ще играят мачовете си от първата фаза във Варна. Българите са в група със световния шампион Полша, Куба, Финландия, Иран и Пуерто Рико. ", "date": "2018.08.25", "title": "Волейболните национали победиха Белгия във Варна"}
{"url": "https://www.dnevnik.bg/sport/2018/08/25/3301492_salah_kachi_livurpul_na_vurha_s_gol_sreshtu_braitun/", "text": "Ливърпул\" спечели трета победа от началото на сезона във Висшата лига след минимален успех с 1:0 над \"Брайтън\". Тимът на Юрген Клоп стана единственият дотук, който има стопроцентова успеваемост, след като по-рано през деня \"Манчестър сити\" и \"Борнемут\" допуснаха грешки и завърши наравно. Единственият гол за червените вкара Мохамед Салах, който се разписа още в 23-ата минута. Освен, че са с три победи мърсисайдци все още не са допускали гол във вратата си. Преди срещата с \"Брайтън\" футболистите на Клоп победиха \"Уест Хем\" с 4:0 и \"Кристъл палас\" с 2:0. Салах вкара втория си гол от началото на сезона. Той затвърди добрата си форма, след като пък в предишния мач се отчете с две асистенции. \"Брайтън\" не повтори представянето си от преди шест дни, когато победи \"Манчестър юнайтед\" на свой терен. \"Чайките\" отправиха само два точни удара за цял мач, а притежанието на топката беше едва 30%. Единственото попадение падна в 23-ата минута, когато \"Ливърпул\" открадна топката още в половината на \"Брайтън\", организира бърза атака, а Фирмино подаде надясно за Салах. Египтянинът напредна с диагонален удар с левия си крак не остави шансове на Мат Райън. Голмайстор №1 на Висшата лига от миналия сезон има 29 попадения в последните си 29 мача за червените.", "date": "2018.08.25", "title": "Салах качи \"Ливърпул\" на върха с гол срещу \"Брайтън\""}
{"url": "https://www.dnevnik.bg/sviat/2018/08/25/3301493_avstriiskiiat_vunshen_ministur_ne_ochakvala_putin_da/", "text": "Министърът на външните работи на Австрия Карин Кнайсъл не очаквала, че руският президент Владимир Путин ще приеме поканата ѝ да присъства на нейната сватба. Това обяви самата Кнайсъл в ефира на телевизионната и радио група О Ер ЕФ, предаде ТАСС, цитирана от БТА. \"Тази покана бе напълно спонтанна (...). Когато руският президент бе на посещение във Виена, аз го поканих на сватбата, предложих му да се запознае с моя избраник, макар че дори не очаквах той да приеме\", каза външният министър. По думите ѝ тя не е поддържала \"продължителни приятелски отношения\" с Путин, но на времето е имала \"няколко интересни разговора\" с него. \"Президентът поиска мнението ми за някои събития в Близкия изток и аз му го казах\", допълни Кнайсъл. ", "date": "2018.08.25", "title": "Австрийският външен министър не очаквала Путин да дойде на сватбата ѝ"}
{"url": "https://www.dnevnik.bg/sport/2018/08/25/3301499_avstraliec_specheli_purviia_etap_vuv_vueltata_i/", "text": "Австралиецът Роън Денис е първият лидер в  73-ата Обиколка на Испания , след като спечели първия етап. Колоездачът на ВМС беше най-бърз в индивидуалното бягане по часовник с дължина осем километра в Малага. Австралиецът даде резултат от 9.39 минути със средна скорост 49.74 км/ч. За втора поредна година Денис облича лидерското трико след първия етап във Вуелтата. През 2017 г. той беше част от състава на ВМС, който спечели отборния часовник. По-рано през годината Денис носеше и розовата фланелка на лидер в генералното класиране в \"Джиро д’Италия\" между втория и петия етап. Освен това той вече има етапни победи и в трите триседмични обиколки. Денис е 17-ият колоездач, който има етапни победи и в трите големи обиколки и носи лидерската фланелка. Австралиецът беше считан за фаворит преди етапа и оправда това с много силно представяне. Денис изпревари с шест секунди Михал Квятковски (\"Скай\") и със седем Виктор Кампенертс (\"Лото Судал\"). В Топ 10 на етапа влязоха общо трима колоездачи на \"Скай\". Освен Квятковски това направиха Дилан Ван Барле (пети) и Джонатан Кастровиехо (седми). От претендентите за генералното класиране най-добре се представи Йон Исагире от \"Бахрейн Мерида\". Баскът, който дебютира в домашната си обиколка завърши девети на 22 секунди зад Денис. Със същото изоставане завърши и лидерът на \"Сънуеб\" Вилко Келдерман. Ветеранът Алехандро Валверде остана 16-и на 24 секунди зад победителя, а с неговото време завършиха Горка Исагире и младият талант от \"Скай\" Тао Харт. От останалите претенденти за генералното класиране във Вуелтата резултатите бяха: Бауке Молема (20-и на 27 сек), Саймън Йейтс (30-и на 29 сек), Найро Кинтана и Илнур Закарин (34-и и 35-и на 30 сек), Мигел Анхел Лопес (44-и на 35 сек) и Фабио Ару (59-и на 39 сек). На 40 секунди завършиха Тибо Пино, Адам Йейтс и Винченцо Нибали. Най-слаби бяха Ригоберто Уран(EF) и Давид де ла Крус, които изостанаха на 45 секунди зад победителя.", "date": "2018.08.25", "title": "Австралиец спечели първия етап във Вуелтата и облече червената фланелка"}
{"url": "https://www.dnevnik.bg/bulgaria/2018/08/25/3301502_zaginaha_16_dushi_a_26_sa_raneni_pri_katastrofa_krai/", "text": "Шестнайсет души загинаха, а 26 са ранени при катастрофа на автобус в урбанизираната територия на Своге. По неизяснени засега причини автобус, превозващ поклонници до манастира Седемте престола, на връщане излязъл от платното, преобърнал се и паднал на площадка под нивото на пътя. Очевидци свидетелстват, че инцидентът е станал на остър завой при дъжд, а падането е било от поне 20 м височина. По данни на Министерството на регионалното развитие пътната настилка на мястото е в отлично състояние, а оттичането на водата е нормално. Тринайсет от пътувалите загинаха на място, а трима други починаха впоследствие. Медици смятат, че по-точна информация за състоянието на останалите пострадали ще има 24 часа след инцидента, защото за момента то е нестабилно. Фирмата - превозвач \"Мобилус - 5 ООД\" не е имала нарушения досега, показа проверка на Министерството на транспорта. Шофьорът, причинил катастрофата, е собственикът й, който от години работи в партньорство с община Божурище. Съществува съмнение обаче, че шофьорът е пропуснал повторна техническа проверка, която е трябвало да мине в началото на месеца, съобщи зам.-министърът на транспорта Ангел Попов.  До 22.30 ч. в събота, 25 август, не беше известен броят на пътниците в автобуса. Противоречива е и информацията дали всички са от Божурище или от Световрачене и дали сред екскурзиантите е имало деца, както свидетелстват очевидци. Над пет часа след катастрофата пътят остана затворен: първоначално - за да се осигури достъп на линейките, а след това - за да се проведе разследването. МВР отвори горещ телефон за връзка на близките на пострадалите - на 02 982 50 39 те могат да потърсят информация за настанените в столичните болници за оказване на медицинска помощ. Правителството обяви понеделник - 27 август, за ден на национален траур. Инцидентът беше отбелязан и извън страната. Чуждестранни медии, сред които \"Вашингтон пост\" и британският таблоид \"Сън\" писаха за трагедията, позовавайки се на новина на агенция \"Асошиейтед прес\". Турският \"Дейли сабах\" цитира информация на агенция \"Франс прес\", отбелязвайки, че пътната мрежа на страната е лошо поддържана, превозните средства са стари и всяка година около хиляда души загиват на пътя. Кадри от катастрофата вижте  тук.  Хронология на случилото се четете  тук. Хронология за жертвите на пътя при пътуване с автобус четете  тук .", "date": "2018.08.25", "title": "Загинаха 16 души, а 26 са ранени при катастрофа край Своге (обобщение към 23 ч.)"}
{"url": "https://www.dnevnik.bg/evropa/2018/08/25/3301506_brekzit_bez_sporazumenie_moje_da_dovede_do_nedostig_na/", "text": "Излизане на Великобритания от Европейския съюз (ЕС) без споразумение поражда опасност от недостиг на сперма за британските двойки с репродуктивни затруднения, тъй като вече няма да могат да се обръщат към европейските банки за сперма. Това е посочено в технически документ на правителството, изготвен с цел подготовка на населението за последиците от евентуален Брекзит без споразумение и цитиран от Франс прес и БТА. В документа се изтъква, че миналата година в страната са внесени около 3 000 партиди сперма от Дания и 4 000 от Съединените щати. В Лондон са доставени и около 500 яйцеклетки и ембриони от европейски страни. Ако преговорите между Лондон и Брюксел се провалят, европейското законодателство по въпросите на кръвта, тъканите и човешките клетки вече няма да се прилага за Великобритания, изтъкна правителството. В резултат на това британските банки за сперма ще трябва да сключват нови договори със съответни инстанции. Министерството на здравеопазването подчерта, че компаниите, разполагащи с лиценз, ще могат да прибягват до внос от трети страни. Това обаче не внесе особено успокоение в страната, където даренията на сперма драстично са намалели откакто със закон от 2005 година дарителите изгубиха правото на анонимност. ", "date": "2018.08.25", "title": "Брекзит без споразумение може да доведе до недостиг на сперма във Великобритания"}
{"url": "https://www.dnevnik.bg/sport/2018/08/25/3301507_zrelishten_obrat_donese_uspeh_na_napoli_sreshtu_milan/", "text": "Наполи\" показа, че и през този сезон ще бъде един от остновните конкуренти на \"Ювентус\" за титлата в Серия А, след като сътвори подвиг в домакинството си срещу \"Милан\". Неаполитанците постигнаха зрелищен обрат в мач с пет гола. Както в откриващия двубой на шампионата срещу \"Лацио\", \"Наполи\" съумя да стигне до успеха, след като изоставаше в резултата. Този път възпитаниците на Карло Анчелоти заличиха пасив от два гола срещу \"Милан\". \"Росонерите\" предимно се защитаваха, но показаха ефективност в атака и поведоха с голове на Джакомо Бонавентира и Давиде Калабрия. Пьотр Зиелински обаче вдъхнови \"Наполи\" за подвиг с две попадения през второто полувреме, а Дрис Мертенс в края оформи обрата за 3:2. \"Милан\" е вече в серия от осем поредни двубоя без успех срещу \"Наполи\". За последно \"росонерите\" надвиха противника си в края на 2014 г. Двубоят очаквано започна с натиск на домакините, които пресираха дълбоко съперника си. Опасностите пред вратата на \"Милан\" идваха предимно от десния фланг след активни действия на Хосе Мария Кайехон. В 5-ата минута 31-годишният испанец свали топката с глава към Алан, но ударът на бразилеца не затрудни вратаря Джанлуиджи Донарума. Неговите съотборници почти не излизаха от собствената си половина, но при първото си опасно положение \"росонерите\" хванаха неподготвена защитата на \"Наполи\". Тя беше разкъсана от диагонално подаване към Сусо, който задържа умело топката, преди да центрира към далечната греда. Там Фабио Борини свали към Бовентура, който откри резултата с красив ножичен удар. До края на първата част играчите на \"Наполи\" нямаха идея как да преодолеят организираната защита на \"Милан\". На моменти дори домакините изпускаха нервите си и се стигаше до остри реплики между футболистите на терена. Второто полувреме започна с ново доказателство за ефективността на \"Милан\". \"Росонерите\" отново изненадаха защитата на \"Наполи\", като отбелязаха и при втория си точен удар. Подобно на първия гол Сусо беше намерен с далечен пас. Полузащитникът спря топката за Калабрия, който с хубав диагонален удар по земя даде повод за радост на запалянковците на \"Милан\" в 49-ата минута. След попадението футболистите на \"Наполи\" се втурнаха вихрено в атака. Само четири минути по-късно домакините успяха да върнат един гол чрез Зиелински. Полският национал даде надежда за обрат на своя отбор с премерен удар по земя в долния ляв ъгъл на вратаря. Атаките на домакините станаха по-масирани, като следващото попадение във вратата на \"Милан\" изглеждаше въпрос на време. Лоренцо Инсине и Зиелински опитаха късмета си отдалеч, но Донарума спаси по впечатляващ начин. Логичното се случи в 67-минута, когато Зиелински се разписа за втори път в двубоя. Той оправи удар от въздуха след лошо изчистване след корнер, като Донарума се намеси слабо. В 80-ата минута Мертенс оформи отблизо крайния резултат.", "date": "2018.08.25", "title": "Зрелищен обрат донесе успех на \"Наполи\" срещу \"Милан\" в голово шоу"}
{"url": "https://www.dnevnik.bg/bulgaria/2018/08/25/3301524_prokuraturata_burzo_ustanovi_che_policiiata_v_harmanli/", "text": "Полицията в Харманли е написала акт за административно нарушение на човека в инвалидната триколка за пътното произшествие, в което е участвал бащата на президента Румен Радев - Георги. Това е заявила за Би Ти Ви говорителят на главния прокурор Румяна Арнаудова и допълни, че в документа са отбелязани имената на Стефчо Тодоров и Георги Радев. По думите ѝ случаят е прецедент, защото прокуратурата не е била уведомена, а научава седмица по-късно за него и то от медиите.  Леката катастрофа с участието на бащата на президента е станала на 17-ти август. Според официалната информация до момента при произшествието е пострадал леко човек в инвалидна количка. По-рано стана известно, че  главният прокурор се е самосезирал и е разпоредил  на хасковската прокуратура проверка на случая, която да установи дали има престъпление по транспорта - ако пострадалият е със средна или тежка телесна повреда, както и дали служителите от МВР са извършили престъпление по служба чрез прикриване на инцидента. Днес се разбра и, че  министърът на вътрешните работи Валентин Радев е разпоредил проверка на полицията  в Харманли.  Премиерът Бойко Борисов каза, че не е запознат с темата. \"Не ми е докладвано. Не съм се запознал нито с фактите, нито с обстоятелствата\" и допълни, че има разследващи. Президентът Радев отказа да коментира темата пред репортери на Шипка, където участва в тържества, се видя от репортаж на Би Ти Ви. От секретариата му обаче уточниха пред медии, че институцията не е оказвала натиск при разследването. В интеренет бе разпростанен запис от движението на кръговото в Харманли. Малко след 1-вата минута се вижда предполагаемата катастрофа, с участието на Георги Радев. Няма официално потвърждение, че записът показва същия инцидент.", "date": "2018.08.25", "title": "Прокуратурата бързо установи, че полицията в Харманли се е произнесла в полза на бащата на президента"}
