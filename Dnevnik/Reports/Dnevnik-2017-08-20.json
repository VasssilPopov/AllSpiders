{"url": "http://www.dnevnik.bg/sport/2017/08/20/3027688_barselona_pojali_betis_specheli_samo_s_20/", "text": "\"Барселона\" започна с победа сезона в Ла Лига, надигравайки с 2:0 \"Бетис\". Двубоят на \"Камп Ноу\" премина при тотално надмощие на каталунците, които можеха да спечелят с много по-убедителен резултат. Нито за момент \"Бетис\" не си помисли, че може да открадне нещо от гостуването си, като завърши двубоя с едва три удара, при това неточни. Всичко беше решено в рамките на три минути – между 35-ата и 38-ата, когато паднаха и двата гола за каталунците. Първо Алин Тошка си отбеляза автогол, а след това Сержи Роберто беше точен. Срещата се игра пред изненадващо малко публика за мачове на \"Барселона\". На \"Камп Ноу\" присъстваха 56 480 зрители, което е малко е близо 60% от общия капацитет. Дали заради непретенциозния съперник, или заради терористичните атаки в града от преди няколко дни, доста хора бяха останали по домовете си. Двубоят започна с минута мълчание в памет на жертвите от нападенията.  Ернесто Валверде направи доста промени в състава си от  мача с \"Реал\" (Мадрид) . Освен контузения Луис Суарес ги нямаше още Жерар Пике и Андре Гомеш. Вместо тях започнаха Пако Алкасер, Жерар Деулофеу и Семедо. От самото начало каталунците наложиха високо темпо и буквално не даваха топката на съперника си. До 15-ата минута Меси и Деулоуфеу вече имаха на сметката си няколко положения, но мерника им изневери. Звездата на каталунците беше охраняван много зорко и постоянно около него имаше поне двама или трима играчи в бяло-зелено. В много редки случаи №10 на \"Барселона\" успяваше да се освободи, но бързо следваше или фаул, или нова стена от защитници. Едва в 35-ата минута Меси показа частица от гения си и за секунди матира защитата. Той направи двойно подаване с Деулоуфеу и топката най-накрая попадна в мрежата на Антонио Адан. Повторенията показаха, че Алин Тошка закача кълбото и така попадението беше записано като автогол. \"Барселона\" усили още повече оборотите и бързо стигна до втори гол, дело на Сержи Роберто. Универсалният футболист стреля много силно по диагонала и не остави никакво шансове на вратаря на гостите. През втората част каталнците продължиха да атакуват и да търсят още голове. Най-активен в това отношение беше Меси, за когото е рядкост да не се разпише. Звездата на \"Барселона\" обаче нямаше и късмет, като негов удар в 76-ата минута срещна страничния стълб. Атаките на \"Бетис\" бяха истинска рядкост, като вратарят на домакините Марк-Андре Тер Щеген не трябваше да се намесва решително нито веднъж. Каталунците завършиха с над 60% владение на топката и 15 изстрела към вратата на \"Бетис\", едва 20% от тях обаче попаднаха в очертанията.", "date": "2017.08.20", "title": "\"Барселона\" пожали \"Бетис\", спечели само с 2:0"}
{"url": "http://www.dnevnik.bg/sport/2017/08/20/3027459_siti_otmukva_aleksis_sanches_ot_arsenal_sus_70_mln/", "text": "\"Манчестър сити\" готви оферта от 70 млн. паунда за звездата на \"Арсенал\" Алексис Санчес, пише в днешното си издание \"Сънди Мирър\". Английският таблоид се позовава на информация от \"Етихад\", като мениджърът на \"гражданите Хосеп Гуардиола е решен да преследва чилиеца до затварянето на трансферния прозорец на 31 август. Санчес се намира в последната година от договора си с  \"Арсенал\"  и следващото лято може да напусне \"Емиратс\" като свободен агент. Въпреки това мениджърът на \"артилеристите\" Арсен Венгер остава оптимист, че ще задържи чилийския нападател в състава си. Французинът е готов да му предложи по 300 хил. паунда седмично само и само да може да разчита на него и след юни 2018 г. Санчес все още  не е играл за \"Арсенал\"  през новия сезон. Той получи по-дълга почивка заради участието си в Купата на конфедерациите, а след завръщането си в Лондон се контузи. Любопитното е, че той получи повиквателна от родината си за световните квалификации с Боливия и Парагвай, независмо че лекува травма. Интерес към Санчес има и от ПСЖ, който вече похарчи 222 млн. за Неймар, а сега е напът да си осигури и услугите на  Килиан Мбапе от \"Монако\" срещу 200 млн. евро . Според \"Мирър\" чилиецът държи да отиде в Манчестър заради Гуардиола. Двамата се познават отлично от общия им престой в \"Барселона\". Гуардиола взе нападателя през 2011 г., плащайки 26 млн. евро на \"Удинезе\". Испанският специалист винаги е казвал, че Алексис може да играе на всички позиции в атаката. Нападателят също не крие желанието си да работи отново с Гуардиола, с когото се разделиха през 2012 г., когато треньорът си взе година почивка. След това имаше спекулации, че ще го привлече в \"Байерн\" (Мюнхен), но чилиецът избра \"Арсенал\". Гуардиола вече похарчи 200 млн. паунда  за нови играчи. Той купи защитниците Кайл Уокър, Данило и Бенджамин Менди, вратаря Едерсон, както и Бернардо Силва. Той обаче иска да вземе още един нападател, с което да подсили тима си и да разполага с атомна атака, в която са още Габриел Жезус и Серхио Агуеро.", "date": "2017.08.20", "title": "\"Сити\" отмъква Алексис Санчес от \"Арсенал\" със 70 млн. паунда"}
{"url": "http://www.dnevnik.bg/bulgaria/2017/08/20/3027465_danuchnite_zapechataha_gradskiia_basein_vuv_velingrad/", "text": "Градският плаж във Велинград и ресторантът към него са били запечатани от служители на Националната агенция за приходите (НАП), съобщиха от пресцентъра на данъчната служба. Причината за крайната мярка е неиздадена касова бележка. Плажът ще остане запечатан за период от 2 до 4 седмици. Освен това фирмата, стопанисваща комплекса, ще бъде глобена за извършеното нарушение. На нейни представители е било позволено да вземат хранителните продукти от ресторанта преди да бъде затворен. От НАП уточниха, че от началото на годината близо 2000 търговски обекта са запечатани заради неиздаване на касови бележки. Близо 120 от тях са по Черноморието. От началото на летния сезон досега по цялото Черноморие са извършени общо 11 хил. проверки. Близо 400 служители на данъчната агенция следят движението на стоки с висок фискален риск, като извършват и проверки в търговските обекти за отчитане на обороти и издаване на касови бележки.", "date": "2017.08.20", "title": "Данъчните запечатаха градския басейн във Велинград заради неиздадена касова бележка"}
{"url": "http://www.dnevnik.bg/sviat/2017/08/20/3027469_nova_jp_liniia_za_tovarni_prevozi_mejdu_rusiia_i_kitai/", "text": "Нов железопътен маршрут за товарни превози от северозападната китайска провинция Цинхай през Казахстан до Русия започна да функционира днес, предаде китайската агенция \"Синхуа\", цитирана от БТА. От Цинхай влаковете с продукти от химическата промишленост ще стигат до крайната точка в руския град Перм за най-много 10 дни - 30 дни по-малко, отколкото по море. Трасето е дълго 6300 км. Китайците се надяват с новата линия конкурентоспособността на стоките им в Русия да се увеличи. Официалната статистика показва, че в момента от Китай към страни от Централна Азия и Европа, включително Русия, пътуват редовно по над 20 товарни влака.", "date": "2017.08.20", "title": "Нова жп линия за товарни превози между Русия и Китай тръгна от днес"}
{"url": "http://www.dnevnik.bg/sport/2017/08/20/3027466_burna_radost_donese_tejka_kontuziia_na_krilo_ot/", "text": "Николай Мюлер донесе победа на \"Хамбургер\" с 1:0 над \"Аугсбург\" в първия кръг за новия сезон на  Бундеслигата , но няма да запомни с добро двубоя. Германецът се разписа още в 10-ата минута, вкарвайки от малък ъгъл, но изрази радостта си прекалено бурно. Мюлер направи пирует, подскачайки във въздуха, но при приземяването си усука много лошо дясното си коляно. Съотборниците му разбраха, че нещо не е наред, след като крилото не се изправи отново. В неделя сутрин медицинският щаб на \"Хамбургер\" изпрати Мюлер на прегледи, които показаха, че той има скъсани връзки на коляното. Лечението на футболиста ще продължи седем месеца, така че той ще се върне обратно най-рано през март 2018 г. \"Диагнозата е голям шок за всички нас и голям удар по отбора, още в началото на сезона. Със сигурност на Николай също не му е леко\", каза спортният директор на \"Хамбургер\" Йенс Тод. \"Желаем му бързо възстановяване, ние ще направим всичко най-добро, за него.\" Треньорът на тима Маркус Гисдол също съжалява за травмата на един от основните си играчи: \"Това е ужасно. Никога преди това не съм виждал играч да се контузва по този начин.\"", "date": "2017.08.20", "title": "Бурна радост донесе тежка контузия на крило от \"Хамбургер\""}
{"url": "http://www.dnevnik.bg/sviat/2017/08/20/3027491_policiiata_v_ispaniia_otkri_120_gazovi_butilki/", "text": "Полицията в Испания откри 120 газови бутилки в къща, намираща се на около 400 км от Барселона. Според властите те са били предназначени за подготовката на един или няколко атентата, съобщава \"Франс прес\". От полицията не уточняват къде точно се намира къщата, но информацията е, че е на 200 км югозападно от Алканар. Именно в този град е била разположена групата, която е извършила атентата в Барселона. Малко след терористичната атака избухна  експлозия в къща  в Алканар, като се разбра, че  в нея е имало членове на джихадиската клетка. \"Това е мястото, където са приготвяли експлозиви за извършването на един или няколко атентата в Барселона\", заяви директорът на каталунската полиция Хосеп Луис Траперо на извънредна пресконференция. По-рано през деня беше съобщено, че атентаторите били готови да направят три атаки с експлозиви в Барселона. Една от целите им била  известната катедрала \"Саграда Фамилия\".  \"Ислямска държава\" пое отговорност за атаката в Барселона.", "date": "2017.08.20", "title": "Полицията в Испания откри 120 газови бутилки, предназначени за атентати"}
{"url": "http://www.dnevnik.bg/sviat/2017/08/20/3027501_samodelna_bomba_na_mejdunarodniia_turgovski_panair_v/", "text": "Четирима човека бяха убити и 11 бяха ранени след експлозия на самоделна бомба при входа на международния търговски панаир в Дамаск, предаде ДПА, цитирана от БТА. Опасенията около организацията на традиционния до преди конфликта в Сирия панаир се оправдаха. Снарядът, който отне животи е бил изстрелян от предградието Източна Гута, където бунтовници действат активно от години. Международният панаир в Дамаск беше открит в четвъртък и е първият от началото на гражданската война в Сирия през 2011 г. След шестгодишно прекъсване сирийското правителство го рекламираше като икономическо завръщане, което привлече хиляди производители от 43 държави.", "date": "2017.08.20", "title": "Самоделна бомба на международния търговски панаир в Дамаск уби четирима човека"}
{"url": "http://www.dnevnik.bg/bulgaria/2017/08/20/3027503_proverki_i_plashtane_na_globi_ot_kat_veche_stavat_i_po/", "text": "От този август проверката и плащането на глобите към КАТ може да става и онлайн, напомнят от Съюза на българските автомобилисти. Необходимо е единствено да се въведе ЕГН и номер на шофьорска книжка на новата  страница на МВР за електронни услуги . От Съюза на автомобилистите уточняват, че базата данни все още се попълва и е възможно за издадени в последната година шофьорски книжки да не е въведена информация.", "date": "2017.08.20", "title": "Проверки и плащане на глоби от КАТ вече стават и по интернет"}
{"url": "http://www.dnevnik.bg/sport/2017/08/20/3027513_pobeda_za_tanak_v_rali_germaniia_ojie_se_otkusna_na/", "text": "Естонецът От Танак спечели  рали \"Германия\" , 10-ти кръг от световния шампионат. Пилотът на \"Форд\" финишира с аванс от 16.4 секунди пред Андреас Микелсен от \"Ситроен\". Той натрупа  солиден аванс в събота  и в по време на четирите етапа в неделя нямаше нужда да натиска, а просто да завърши. Успехът за \"М-Спорт\" беше пълен, след като  световният шампион Себастиен Ожие  също се качи на подиума, заемайки третото място. Той удари и конкурента си Тиери Ньовил в последния пауър стейдж. При второто минаване на Санкт Ванделер ланд (12.95 км), при което се даваха допълнително точки на първите петима, Ожие изхвърли белгиеца от петицата. Със спечелените 17 точки, Ожие излезе еднолично начело в световния шампионат. Преди рали \"Германия\" той беше с равни точки с пилота на \"Хюндай\", но сега нанесе голям удар по блегиеца. Ньовил не взе никакви точки и остава със 160. Заради счупено окачване в събота той отпадна от класирането, а в неделя се върна по системата рали 2. \"Резултатът е много добър за мен, особено за генералното класиране през сезона. Колата беше отлична през целия уикенд, но сметнах, че няма нужда да рискувам излишно\", каза Ожие след финала. Победа в пауър стейджа записа Дани Сордо с другия \"Хюндай\". Опитният испанец, който също катастрофира по-рано през уикенда, се върна по системата рали 2. Сордо записа 6:17.3 минути, като изпревари само с 0.2 секунди Еусапека Лапи с \"Тойота\". Трети в етапа се нареди ветеранът Яри-Мати Латвала. Опитният финландец се ядоса, защото в последния етап мислеше, че е имал спукана гума и заради това оябсни, че не е натискал максимално. С победата си Танак събра 144 точки в световния шампионат, заемайки третото място. Латвала е четвърти със 123 точки. Следващият старт за сезона е едва през октомври. Между 6 и 8 октомври пилотите отново ще карат на асфалтово рали - \"Каталуня\".", "date": "2017.08.20", "title": "Победа за Танак в рали \"Германия\", Ожие се откъсна на върха в световния шампионат"}
{"url": "http://www.dnevnik.bg/photos/2017/08/20/3026238_fotogaleriia_remontut_na_beliia_dom/", "text": "Първи по рода си мащабен ремонт на Белия дом от над 60 години. Овалният кабинет и ситуационната зала, където американският президент провежда своите срещи по време на криза, както и други офиси в Западното крило се ремонтират.", "date": "2017.08.20", "title": "Фотогалерия: Ремонтът на Белия дом"}
{"url": "http://www.dnevnik.bg/razvlechenie/2017/08/20/3027514_rodnata_kushta_na_hari_potur_se_prodava_za_blizo_1_mln/", "text": "Къща от 14 век на тясна улица в англиското селце Лавенхем се продава за близо 1 млн. паунда и макар, че не е в много добро състояние, интересът към нея е огромен. Това е филмовият роден дом на известния млад магьосник Хари Потър, пише Би Би Си. Къщата \"Де виър\", както е известна, има шест спални в почти автентичен средновековен вид с масивни дървени рамки, камини, автентични картини и рядко срещано каменно вито стълбище. Имотът е част от около 340 къщи в селото, повечето строени през 14 и 15 век. Счита се, че Лавенхем е мястото с най-добре запазена средновековна архитектура във Великобритания. Според брокерите освен филмовата си история, къщата има историческа стойност и в реалния свят. В нея през Средновековието са живели семейство Де виър - втората по богатство фамилия в цяла Англия след тази на краля. През 1651 г. пък в нея под домашен арест живели малките брат и сестра на Чарлз Втори и Джеймс Втори, след това и още кралски деца са били укривани и отглеждани там. Във филмите за Хари Потър тя е използвана като локация за кадрите на бебето Хари Потър и сцената в която лорд Волдемор убива родителите му в седмата част от поредицата \"Даровете на смъртта\" (част 1). Във филма срещу нея е се намира гробището в родното градче на магьосника.", "date": "2017.08.20", "title": "Родната къща на Хари Потър се продава за близо 1 млн. лири"}
{"url": "http://www.dnevnik.bg/sport/2017/08/20/3027533_novakut_hudursfild_vze_vtori_poreden_uspeh_vuv/", "text": "Дебютантът във Висшата лига \"Хъдърсфилд\" записа втора поредна победа от началото на сезона, след като надигра друг от новаците \"Нюкасъл\" с 1:0. Халфът Арън Моой вкара единственото попадение в 50-ата минута. \"Териерите\" продължават с впечатляващото си представяне и след като преди седмица  разгромиха с 3:0 \"Кристъл палас\"  като гост, сега отново не допуснаха гол. С две поредни победи новаците се изравняват на върха в класирането с  \"Манчестър юнайтед\"  и \"Уест Бромич\", които също нямат допуснат гол. За сметка на това \"свраките\" загубиха за втори мач поред след  поражението от \"Тотнъм\"  на собствен терен. След 45-годишно чакане феновете в града отново имаха повод да гледат елитен футбол. За последно \"Хъдърсфилд\" игра в старата Първа дивизия през сезон 1971-72. Цялата област Западен Йоркшир също празнува завръщането на  Висшата лига  в региона, след като от 2004 г., когато \"Лийдс\" изпадна областта нямаше представител в елита. Зрителите на \"Джон Смит стейдиъм\", които бяха 24 128 се насладиха на много вдъхновена игра на своите любимци. \"Стартът ни е страхотен, чудесно е че здравата работа се отплаща толкова рано в сезона. Аз обаче не мисля, че трябва да залитаме. Горд съм от гола ми, наистина мисля, че беше много хубав. Попадението е специално и се радвам, че помогнах на отбора да постигне победа\", каза след двубоя голмайсторът Арън Моой, който получи и наградата за играч на мача. Съставът на Дейвид Вагнер, който се класира едва на пети място в Чемпиъншип през миналия сезон не спира да впечатлява всички във Висшата лига. Без да имат опитни състезатели в състава си \"териерите\" взеха скалпа на втори отбор, който има по-големи претенции от тях. Преди почивката на терена се водеше тактическа битка, като нито един от двата отбора не успя да вземе предимство. По-опитният отбор на \"Нюкасъл\" изглеждаше малко по-опасен и пресираше високо в половината на съперника си. Дуайт Гейл изглеждаше като основната опасност за вратата на \"териерите\", но не успя да се възползва. Малко след подновяването на играта  \"Хъдърсфилд\"  нанесе своя удар, като вкара впечатляващ гол. В 50-ата минута Моой се разписа след многоходова комбинация, тръгнала от вратаря Льосл и преминала през него и още осем негови съотборници. Единственият футболист на \"териерите\", който не игра с топката в цялата атака беше централния нападател Стив Муни. Статистиката веднага показа, че домакините са си подали топката 14 пъти по целия терен, преди Моой да вкара в мрежата на \"свраките\". До края на двубоя \"Нюкасъл\" логично имаше предимство, като потърси с всички сили изравняването на резултата. Рафаел Бенитес усили нападателната мощ, но в играта на \"джордитата\" липсваше ясна идея как да превземат вратата на Льосл. Най-добрата ситуация за гостите беше на сметката на резервата Хоселу. Испанецът, който направи дебют за \"свраките\" получи хубаво подаване в 68-ата минута, но вратарят на гостите изби в корнер. След ъгловия удар Айозе Перес също имаше шанс, но го пропиля.", "date": "2017.08.20", "title": "Новакът \"Хъдърсфилд\" взе втори пореден успех във Висшата лига"}
{"url": "http://www.dnevnik.bg/bulgaria/2017/08/20/3027528_po-goliamata_chast_ot_sofiia_shte_bude_bez_topla_voda/", "text": "Заради планови ремонтни дейности на системата за газоподаване към \"Топлофикация София\", всички квартали в западната и северната част на София ще бъдат без топла вода  , съобщи компанията. В това време \"Топлофикация София\" ще използва случая и за някои свои ремнотни дейности по съоръженията в ТЕЦ \"София\", ОЦ \"Земляне\" и ОЦ \"Люлин\". Само топлоснабдяването от ТЕЦ \"София Изток\" няма да бъде спряно. Топлата вода няма да имат абонатите в следните райони на столицата: ж.к. \"Люлин\" от 1-ви до 10-ти микрорайон, ж.к. \"Надежда\" от 1-ва до 6-та част, ж.к. \"Обеля-1\" и ж.к. \"Обеля-2\", ж.к. \"Свобода\", ж.к. \"Толстой\", кв. \"Илиянци\", ж.к. \"Захарна фабрика\", ж.к. \"Овча купел-1\", \"Овча купел 2\", ж.к. \"Гевгелийски\", ж.к. \"Западен парк\", ж.к. \"Илинден\", ж.к. \"Сердика\", ж.к. \"Разсадника\", ж.к. \"Красна поляна\", ж.к. \"Славия\", ж.к. \"Бъкстон\", ж.к. \"Борово\", ж.к. \"Красно село\", ж.к. \"Бели брези\", ж.к. \"Стрелбище\", ж.к. \"Мотописта\", ж.к. \"Гоце Делчев\", ж.к. \"Лагера\", ж.к. Хиподрума\", ж.к. \"Иван Вазов\", ж.к. \"Св. Троица\", ж.к. \"Фонд. Жилища\", - части от ж.к. \"Лозенец\" между ул. \"Д. Хаджикоцев\", ул. \" Бяла\", бул. \"Арсеналски\", ул. \"Славище\" и между бул. \"Евлоги и Христо Георгиеви\", ул. \"Крум Попов\", ул. \"Акация\", ул. \"Цанко Церковски\", ул. \"Капитан Андреев\", бул. \"Черни връх\", - района между бул. \"История славянобългарска\", ул. \"Заводска\", ул. \"Индустриална\", ул. \"Владайска река\", бул. \"Данаил Николаев\", ул. \"Проф. Милко Бичев\", бул. \"Янко Сакъзов\", ул. \"Кракра\", - бул. Цар Освободител\", бул. \"Евлоги и Христо Георгиеви\", бул. \"България\", бул. \"Акад. Ив. Гешов\", бул. \"Константин Величков\", ул. \"Габрово\", ул. \"Скопие\" и бул. \"Рожен\".", "date": "2017.08.20", "title": "По-голямата част от София ще бъде без топла вода от 22 до 24 август"}
{"url": "http://www.dnevnik.bg/bulgaria/2017/08/20/3027542_studen_atmosferen_front_prez_noshtta_shte_donese_hlad/", "text": "През следващото денонощие през страната ще премине студен атмосферен фронт, който ще понижи температурите и ще доведе дъждовни облаци, показва официалната прогноза за времето. Вятърът постепенно ще се ориентира от северозапад, ще е умерен, временно силен и с него ще нахлува хладен въздух. През нощта от запад ще започне увеличение на облачността, което в понеделник през деня ще обхване цялата страна. На много места ще превали и прегърми, по-интензивни ще са явленията в западна България. Дневните температури ще се понижат и максималните ще са предимно между 25 и 30 градуса, на места в Западна България и по-ниски, например около 21 градуса в София. Над Черноморието ще е предимно облачно, след обяд с превалявания. Ще духа слаб северозападен вятър, който привечер ще се усили и с него ще започне захлаждане. Максималните температури ще са 26-28°. Температурата на морската вода е 25°-26°. Вълнението на морето ще бъде около 2 бала. Над планините ще бъде предимно облачно, на много места ще превали и прегърми. Вятърът постепенно ще се ориентира от северозапад, ще е умерен до силен и с него ще нахлува хладен въздух. Дневните температури ще се понижат, максималната на височина 1200 метра ще бъде около 15 градуса, на 2000 метра – около 10 градуса.", "date": "2017.08.20", "title": "Студен атмосферен фронт през нощта ще донесе хлад и дъжд в понеделник"}
{"url": "http://www.dnevnik.bg/sport/2017/08/20/3027545_laporta_bartomeu_triabva_da_napusne_barselona_za_da/", "text": "Бившият президент на \"Барселона\" Жоан Лапорта изпозлва социалната мрежа \"Туитър\", за да коментира една от наболелите теми в клуба. Адвокатът намекна, че  Лионел Меси  не се чувства щастлив при каталунците. \"Ако искаме да виждаме Лео отново на неговото най-добро ниво и да бъде щастлив трябва Бартомеу да си тръгне\", написа Лапорта в личния си профил в \"Туитър\". Адвокатът, който беше начело на клуба междо 2003 и 2010 г. е стар противник на Бартомеу. Лапорта се кандидатира отново за поста преди време, но беше победен именно от настоящия президент на каталунците, откъдето идва враждата им. В Каталуня все по-упорито се говори, че на следващите избори Лапорта ще направи нов опит да се върне, като този път е ангажирал за лице на своята кампания бившия капитан на \"Барселона\" Карлес Пуйол. В същото време испанското издание \"Ас\" твърди, че  \"Манчестър\" сити\"  може да си позволи да плати откупната клауза от 300 млн. евро на Лионел Меси. След като  ПСЖ купи Неймар за 222 млн. евро  преди по-малко от месец, сега се говори, че и другият отбор, собственост на консорциум от Близкия Изток може да дава подобни суми за трансфери. Тази вечер каталунците откриват сезона си в Примера дивисион като са домакини на \"Бетис\".", "date": "2017.08.20", "title": "Лапорта: Бартомеу трябва да напусне \"Барселона\", за да може Меси да е щастлив"}
{"url": "http://www.dnevnik.bg/bulgaria/2017/08/20/3027549_rumen_radev_garantira_sigurnostta_na_cvetan_vasilev_v/", "text": "Президентът Румен Радев обяви, че ще направи всичко възможно да гарантира сигурността на бившия собственик на фалиралата КТБ Цветан Василев, ако той реши да се върне в България. Това обаче той обвърза с даването на \"валидни показания\" от негова страна, съобщава Би Ти Ви. \"Цветан Василев може да допренесе много като даде валидни показани и представи доказателства. Това трябва да стане в прозрачен и публичен процес. Ако той реши да се върне в България с тази цел, ще направим всичко възможно за гарантиране на неговата сигурност\", заяви държавният глава. Радев е на посещение в Ахелой за честванията на 1100 години от битката при Ахелой. Той не подмина и откритото писмо на съпругата на банкера Антоанета Василева. В него тя обяви, че  дъщеря им Радосвета е с повдигнати обвинения  покрай делото за КТБ за пране на пари. \"България не е президентска република. Правомощията на президента за съдебната власт са ограничени\", каза Радев и уточни, че няма как да помогне на Василева. Държавният глава припомни, че с оглед на обществените очаквания за изясняване на фалита на КТБ е разсекретил и е направил публични стенограмите от дискусиите в президентството, посветени на тази тема - нещо, което е било неколкократно отказвано от страна на неговия предшественик. Миналата седмица американският лобист Джоузеф Огъстин внесе документите, с които  Цветан Василев официално кандидатства за закрила в САЩ по закона \"Магнитски\" . Те се изпращат на Държавния департамент за нарушения на човешките права и на Министерството на финансите. В тях са описани нарушенията, които според Василев са извършени от депутата от ДПС Делян Пеевски и главния прокурор Сотир Цацаров при фалита на КТБ. Именно по това дело прокуратурата иска да разпита банкера, но той отказва да се върне в България, след като няколко пъти обяви, че се страхува за сигурността си. Държавният глава коментира и проверките на шума по Черноморието, в които участие взе и вицепремиерът Валери Симеонов. Според Радев разговор между държавата и собствениците на заведения трябва да има.", "date": "2017.08.20", "title": "Румен Радев гарантира сигурността на Цветан Василев в България срещу валидни показания"}
{"url": "http://www.dnevnik.bg/bulgaria/2017/08/20/3026936_tri_firmi_sa_podali_oferti_za_elektronno_proslediavane/", "text": "Три фирми са подали оферти за обществената поръчка за електронните гривни за дистанционно проследяване на затворници. Това се разбира след отварянето на офертите за обществената поръчка, обявена в средата на юни. Тя е на стойност близо 1.8 милиона лева, като средствата ще бъдат осигурени по програма \"Добро управление\". Фирмите, които са Консорциум \"Суперком Абати България\", \"Вип секюрити сълушънс\" и \"Контракс АД\", имат срок от пет дни да отстранят някои нередности по подадените от тях оферти. Идеята е чрез специалните устройства да се проследяват и затворници, които са с по-лек и свободен режим, или тези, които полагат общественополезен труд. Електронните гривни са доказан способ срещу бягствата на хора с леки мерки за неотклонения или наказания, както и помагат срещу препълването на арестите. Тя се слага на крака на осъдения или задържания и подава 24-часов сигнал към контролен център. Ако се опита да се свали, тя започва да подава сигнал. Гривната дава възможност и за GPS проследяване. Заместник-министърът на правосъдието професор Николай Проданов обяви, че проектът ще обхване първоначално 250 души (в момента затворниците са близо 7 хиляди), като има възможност кръгът от хора да бъде разширен до 2 хиляди души. В рамките на предишния програмен период на Норвежкия финансов механизъм електронните гривни са били тествани на над 180 души. Темата за електронните гривни обикновено се подема от управляващите, а и от медиите, при силна обществена реакция заради трагичен или скандален случай. Идеята такива устройства да бъдат прилагани спрямо лишени от свобода или хора с по-леки мерки е поне на шест години. Последно темата влезе в общественото пространство миналото лято, когато  турският шофьор Фарук Бекташ , който предизвика катастрофа с две жертви, а съдът му наложи домашен арест, се укри от правосъдието. Първоначално Министерството на правосъдието обявява обществена поръчка през януари 2016 година, но в крайна сметка не се стига до възлагане. На няколко пъти срокът за подаване на оферти е удължаван, но документи подава само една фирма - \"Г4С\" (G4S), занимаваща се с охрана и системи за сигурност. От ведомството се усъмняват в заложените параметри на поръчката, защото и преди обявяването й е имало интерес от повече от една фирма. Затова през лятото те обявиха, че ще търсят финансиране за подобен проект от Европа, а предвидените бюджетни средства ще се използват за закупуване на металдетектори в затворите. Европейско финансиране беше намерено  в началото на 2017 година , когато стана известно, че пари ще бъдат осигурени по оперативна програма \"Добро управление\". Стойността на проекта е за над 1.8 млн. лева, а крайният срок е февруари 2018 година.", "date": "2017.08.20", "title": "Три фирми са подали оферти за електронно проследяване на затворници"}
{"url": "http://www.dnevnik.bg/bulgaria/2017/08/20/3027287_dvijenieto_po_stolichniia_orlov_most_shte_bude_pusnato/", "text": "Затвореното заради ремонт пътно плътно на \"Цариградско шосе\" при Орлов мост е отворено от днес. Ремонтът на участъка започна преди осем дни, като тогава от общината обещаха дейностите да приключат до 10 дни. От утре обаче ще бъде затворено пътното плътно от към езерото \"Ариана\", като движението ще се осъществява по новооткритата част. В последните години настилката се нагъна сериозно, което наложи да бъде подменена. За да може да издържа по-големи натоварвания от автомобили, под асфалта е поставена стоманена мрежа. Ще започне и друг ремонт - на участък от бул. \"Евлоги и Христо Георгиеви\" между Орлов мост и бул. \"Гурко\", който се очаква да приключи до седмица.", "date": "2017.08.20", "title": "Движението по столичния Орлов мост ще бъде пуснато, но само за ден"}
{"url": "http://www.dnevnik.bg/bulgaria/2017/08/20/3026726_namaliava_bjurokraciiata_i_za_chujdencite_koito_iskat/", "text": "Чужденците, които искат постоянно или дългосрочно да пребивават в България, ще получават разрешение по-бързо. Освен това е съкратен броят на изискуемите документи в процедурата. Това предвиждат изменения в правилника за прилагане на Закона за чужденците, предложени от МВР. Мярката е част от поредицата изменения, след като премиерът Бойко Борисов отправи призив  за административна реформа  и  облекчаването на бюрократичните режими. Срокът за получаване на разрешение се намалява с 1 месец и документът за постоянно или дългосрочно пребиваване ще се получава за 2 вместо досегашните 3 месеца. Много от нужните документи ще бъдат редуцирани, а информацията ще се взема по служебен път от ГРАО и МВР и ще се прилага служебна справка. След направен анализ на документите, които се искат, е предвидено да отпаднат около 10 удостоверения и декларации. Занапред няма да се иска копие на личната карта или акта за раждане на човека, за когото е женен чужденецът, нито пък разрешението за пребиване на съпругата или на родителите. Няма да се иска удостоверение за раждане на децата на чужденеца, когато са български граждани. Отпада и удостоверението за брак на родителя чужденец, както и декларацията за идентичност на имената. Онези чужденци, които правят бизнес у нас и имат регистрирана фирма, също имат право на тазова разрешение за пребиваване. Занапред обаче от тях няма да се иска заверено копие на булстата на компанията. От чужденеца няма да се иска и декларация за идентичност на имената му.", "date": "2017.08.20", "title": "Намалява бюрокрацията и за чужденците, които искат да се заселят в България"}
{"url": "http://www.dnevnik.bg/bulgaria/2017/08/20/3026994_veronika_imova_kandidat_za_sudebniia_suvet_ot_gerb/", "text": "Освен зам.-председателя на Върховния административен съд (ВАС)  Боян Магдалинчев  , шефа на Районната прокуратура в Пловдив  Гергана Мутафова , адвокат  Мирослав Джеров  и ръководителя на Окръжната прокуратура в Бургас Калина Чапкънова друга номинация на ГЕРБ е на Вероника Имова. Вероника Имова е единственият съдия от Върховния касационен съд, кандидат за член на Висшия съдебен съвет от парламентарната квота, другият върховен съдия кандидат е Боян Магдалинчев от Върховния административен съд. Имова е с над 34 години съдийски стаж и над 36 години в съдебната система. Преминала е през всички степени на йерархията на съдилищата - от младши съдия до върховната съдебна инстанция. През 2016 г. тя бе излъчена от ВКС за член на Комисията по атестациите и конкурсите - мандатен консултативен орган към Съдийската колегия на ВСС, а впоследствие бе избрана от колегите си за председател на комисията. Два акцента откроява Имова в концепцията си пред депутатите: укрепване на гаранциите за независимост на съдебната власт и отдаване на обществото на качествено и ефективно правосъдие. Доколкото и двата акцента са задължителни за функциите на ВСС, в концепцията си тя посочва, че могат да бъдат реализирани чрез решаване на проблема с неравномерната натовареност на различните съдилища и прокуратури в страната, както и със законодателни решения, за които ВСС да проявява по-голяма активност. е посочено като непосредствено предстояща задача. Още лошата организация на процесуалната дейност, неблагополучията в кадровото обезпечаване, недоброто планиране на нуждите от щатни длъжности и неназначаване на овакантените места в пренатоварените съдилища, неблагополучията в професионалния капацитет на разследващите органи - пише Имова, са се отразили неблагоприятно върху ефективността на гражданското, административното и наказателното правосъдие. В концепцията на Вероника Имова прави впечатление, че поне на две места са посочени \"междуособиците и конфликтите във ВСС\" като причина за ниското обществено доверие в правосъдието без анализ на възникването и същината на конфликтите. Тя изтъква съмнения за влияние, споменавайки и \"съсловни организации\" в един ред с \"олигархични и политически\", без да конкретизира, което напомня изразните средства на мнозинството на сегашния ВСС, обвиняващо в политическа зависимост една съсловна организация - Съюза на съдиите в България, без посочване на аргументи в подкрепа.  пише Имова. За да не се стига до такива неблагоприятни за авторитета на кадрови орган междуособици, Вероника Имова се ангажира да излага позициите си \"чрез балансираност, а не чрез конфликти, със силата на диалога и аргументите, в условията на комуникация и професионален дебат\". Това се разбира от позицията на съдия Имова за кариерното израстване на магистратите. Ако прокурори с дълъг стаж решат да станат съдии и спечелят конкурс, те трябва да навършат 3 години на съдийската длъжност и едва след това могат да кандидатстват за повишение в по-горен съд. Според съдия Имова това е несправедливо спрямо техния голям предишен юридически стаж и трябва да намери разрешение по законодателен път. Тя намира за несправедлива и ощетяваща кариерните магистрати и друга нормативна уредба: сега кандидатите за преместване от един орган на съдебната власт в друг - например от прокуратура в съд, полагат и писмен изпит за разлика от кандидатите за преместване от един съд в друг. Имова смята, че тези регулации създават \"непропорционалност и компрометират равнопоставеността на кариерните магистрати\". И посочва че те трябва да намерят решение от новия ВСС. Вероника Имова посочва като благоприятни за наказателното правосъдие промените в Наказателно-процесуалния кодекс, приети в последните дни преди парламентарната ваканция, защото - по думите й - намаляват формализма на процеса. Тя одобрява приетата норма - преди даване ход на съдебната фаза да се изчерпят всички възражения и доводи за допуснати съществени процесуални нарушения (въведеното разпоредително съдебно заседание - бел. ред.), въпреки че тези нови норми отнемат правото на Върховния касационен съд, където правораздава съдия Имова, да се произнася за нарушения. Тя определя тези промени за \"незакъснял отговор на препоръките от последния доклад на Европейската комисия от 25. 01. 2017 г. по Механизма за сътрудничество и проверка. и страната ни да бъде безусловно припозната като място на върховенство на закона\", казва в концепцията си Имова. И посочва отново положителната оценка за \"предприетите стъпки за промени в процесуалните закони, които са в ход /концепцията е внесена в Народното събрание в края на юни/, за преодоляване на формализма, \"особено в наказателното правосъдие\". Декларирани са 4 апартамента на семейството, два наследствени и два придобити със спестявания. Банков потребителски кредит от 19 345 лв. Общи спестявания на името на съпруга й, който е адвокат, 40 хил. лв. и 10 хил. евро.", "date": "2017.08.20", "title": "Вероника Имова, кандидат за съдебния съвет от ГЕРБ: Лични амбиции искаха да овладеят съдебната власт"}
{"url": "http://www.dnevnik.bg/gradska_sreda/2017/08/20/3026842_alianc_bulgariia_shte_stroi_hotel_zad_baniata_v_bankia/", "text": "Пенсионният фонд \"Алианц България\" ще плати почти 10 млн. лева, за да може да построи хотел зад сграда на минералната баня в \"Банкя\", съобщава вестник \"Капитал\". Фондът ще може да ползва хотела 35 години, а след това би трябвало да го предостави на Столичната община. Парите ще бъдат използвани от общината за реставрацията на банята. Минералната баня в Банкя  е паметник на култура, но е в особено тежко състояние  и от 2000 г. е затворена заради опасност да се срути. От 2012 г. Столичната община прави неуспешни опита да я отдаде на концесия. През април Столичният общински съвет прие да обяви нов търг , с начална деца от 9.8 млн. лева, с който да бъде намерен инвеститор, който да построи балнеоложки комплекс, парите от наддаването да бъдат вложени в реставрацията на 100-годишната сграда на банята. В процедурата е участвала единствено \"Алианц България\". \"Когато проучвахме колко осъществим е този проект, установихме, че има добър потенциал за възвращаемост, ако го разработим като балнеоложки хотел на европейско ниво - по модела на курорти като Баден-Баден или Карлови Вари\", казва  пред \"Капитал\"  изпълнителният директор на фонда Страхил Видинов. Бъдещият хотел ще бъде свързан със 100-годишната банята с подземна връзка, като ще използва минералните води от нея. Инвеститорът ще трябва да възстанови и летния театър с 200 седящи места, като според проекта Столичната община ще може да го използва до 30 дни в годината. Максималната застроена площ на приземния етаж на хотела не може да бъде над 1 500 кв. м., надземната разгърната площ - 6 хил. кв. м, а подземната - 5 300 кв.м. Срокът за изпълнение е 3 години от откриването на строителната площадка. Преди това инвеститорът ще има 1 година, за да представи идеен и технически проект.", "date": "2017.08.20", "title": "Алианц България ще строи хотел зад банята в Банкя и ще плати 10 млн. лева за реставрацията й"}
{"url": "http://www.dnevnik.bg/bulgaria/2017/08/20/3027292_v_devet_oblasti_na_stranata_ima_opasnost_ot_pojari/", "text": "За днес е обявен екстремален индекс за пожароопасност в 9 области на страната. Най-високата степен на опасност от пожари е в сила за областите Враца, Плевен, Ловеч, Благоевград, Бургас, Ямбол, Хасково, Сливен и Стара Загора. Времето в неделя ще бъде ясно, слънчево и горещо. Ще духа слаб вятър от изток-североизток. Максималните температури ще са между 30 и 35 градуса, като в крайните югозападни райони ще достигат 38. По Черноморието ще бъде слънчево с до умерен вятър. Максималните температури ще са от 29 до 32 градуса. Температурата на морската вода ще е между 25 и 26 градуса. Вълнението на морето ще бъде 2-3 бала. Над планините също ще бъде слънчево. В следобедните часове ще има незначителна купеста облачност. Ще духа до умерен североизточен вятър. Максималната температура на височина 1200 метра ще бъде около 25 градуса, а на 2000 метра – около 17.", "date": "2017.08.20", "title": "В девет области на страната има опасност от пожари"}
{"url": "http://www.dnevnik.bg/sport/2017/08/20/3027362_grigor_dimitrov_se_izpravia_sreshtu_kirios_v_bitka_za/", "text": "Григор Димитров се изправя тази вечер срещу австралиеца Ник Кириос във финала на турнира от сериите \"Мастърс 1000\" в Синсинати. И за двамата това ще бъде възможност да спечелят най-голямата титла в професионалната си кариера. Двубоят между 26-годишния българин и 22-годишния австралиец е втори в програмата на централния корт и ще стартира не преди 23.00 ч. българско време. В 21.00 ч. започва  финалът в женската надпревара между Гарбине Мугуруса и Симона Халеп.   Димитров и Кириос достигат за пръв път до финал в мастърс турнир, след като досега полуфиналът беше техният таван. В Синсинати те направиха крачка напред след много трудни победи срещу Джон Иснър и Давид Ферер в двубои, преминали през два тайбрека. Българинът издържа на мощните сервиси на американския гигант и  спечели със 7:6 (4), 7:6 (10).  В мач, в който също не падна нито един пробив, австралиецът проби испанската стена след 7:6 (3), 7:6 (4). Димитров и Кириос имат един мач помежду си до момента. Двамата се срещнаха в първия кръг на мастърса в Индиън Уелс през 2015 г., когато българският тенисист измъкна драматична победа със 7:6 (2), 3:6, 7:6 (4). Днешният финал ще бъде 12-и в кариерата на Димитров. Той ще преследва седмия си трофей след тези в Стокхолм през 2013 г., в Акапулко, Букурещ и \"Куинс\" през 2014 г. и в Бризбейн и София през 2017 г. \"Това е добра крачка напред за мен. В тура съм от доста време. Мисля, че този финал идва в правилния момент за мен. Оценявам го, защото никога не знаеш колко такива моменти ще имаш. Но за мен по-важното е качеството на тениса, който показвам, особено преди турнир от Големия шлем\", каза Димитров след победата над Иснър. Кириос е на финал за пръв път през този сезон и за пети път в кариерата си. Той спечели три титли в трите си финала през 2016 г. - в Марсилия, Атланта и Токио. Единствената му загуба дойде в първия финал в кариерата му - в Ещорил през 2015 г.  \"Григор е страхотен играчи и страхотен човек. Нямам търпение да излезем на корта. Ще опитам да сервирам добре, да играе добър тенис. Ще видим какво ще се случи\", заяви австралиецът след успеха над Ферер. Гласът на букмейкърите Кириос е фаворит според букмейкърските къщи. Залози за победа на австралийския тенисист се приемат при коефициенти между 1.60 и 1.66. Шансовете на Димитров са оценени между 2.20 и 2.40.", "date": "2017.08.20", "title": "Григор Димитров се изправя срещу Кириос в битка за най-голямата титла в кариерата си"}
{"url": "http://www.dnevnik.bg/sport/2017/08/20/3027402_mugurusa_sreshtu_halep_e_finalut_pri_jenite_v_sinsinati/", "text": "Шампионката от \"Уимбълдън\" Гарбине Мугуруса и финалистката от \"Ролан Гарос\" Симона Халеп ще играят във финала на турнира в Синсинати. Испанката и румънката стигнаха до битката за трофея след много категорични победи в полуфиналите. Мугуруса имаше нужда от 79 минути, за да победи миналогодишната шампионка в Синсинати Каролина Плишкова с 6:3, 6:2. Освен че детронира чехкинята, испанската тенисистка постави под заплаха и първото й място в световната ранглиста. Двукратната шампионка в Големия шлем показа впечатляващи ретури срещу най-добре сервиращата тенисистка в момента и стигна до цели 14 точки за пробив. Тя реализира четири от тях - по две в двата сета, а в същото време спаси всяка една от трите възможности, които се откриха пред Плишкова. Мугуруса постигна втората си победа от осем мача срещу чехкинята и сложи край на серията от шест поредни загуби срещу тази съперничката. Испанката не беше побеждавала световната номер 1 от първия кръг на \"Ролан Гарос\" през 2013 г. Шампионката от \"Уимбълдън\" ще преследва пета титла в седмия финал в кариерата си. Тя спечели последните три мача за титла, до които достигна - в Лондон срещу Винъс Уилямс, в миналогодишния \"Ролан Гарос\" срещу Серена Уилямс и в Пекин през 2015 г. срещу Тимеа Бачински. Другият й трофей е от Хобарт през 2014 г., когато надигра Клара Закопалова. Симона Халеп беше още по-категорична в полуфиналите в Синсинати. Тя се нуждаеше от едва 55 минути, за да преодолее съпротивата на американката Слоун Стивънс, която заема 151-ото място в света и влезе в турнира с \"уайлд кард\". Румънката се наложи с 6:2, 6:1, като записа четвърта поредна и общо пета победа срещу тази съперничка в седмия двубой помежду им. Тя не даде нито един шанс за пробив на Стивънс и реализира пет от своите девет възможности. Халеп, която стигна до мача за титлата без загубен сет, ще играе за втори път на финал в Синсинати. Първият беше преди две години, когато загуби от тогавашната номер 1 Серена Уилямс с 3:6, 6:7 (5). Днешният финал ще бъде 25-и в професионалната кариера на 25-годишната румънка. Тя ще преследва 16-ата си титла, а при победа за пръв път ще оглави световната ранглиста. Мугуруса води с 2:1 победи в директните мачове с Халеп. Румънката спечели последната им среща - с 3:6, 6:1, 6:3 на клея в Щутгарт през 2015 г., но испанката триумфира в двата им двубоя на твърди кортове - 6:4, 6:3 за \"Фед къп\" през 2015 г. и с 2:6, 6:2, 6:3 в Ухан през 2014 г.", "date": "2017.08.20", "title": "Мугуруса срещу Халеп е финалът при жените в Синсинати"}
{"url": "http://www.dnevnik.bg/sviat/2017/08/20/3026920_trump_e_kato_sara_peilin_no_se_spravia_po-dobre_ot_neia/", "text": "Същия месец преди девет години републиканският сенатор от Аризона Джон Маккейн избра Сара Пейлин за свой кандидат за вицепрезидент. Консерваторите веднага се прехласнаха по популярната губернаторка на Аляска и я обявиха за новата звезда на десницата за идните години. По-малко от десетилетие по-късно Пейлин е в политическото небитие. Тя предимно изразява мислите си в платени речи, периодични интервюта и \"Фейсбук\", където споделя линкове към консервативни примамки за кликания. И все пак Пейлин продължава да бъде от значение: за част от Републиканската партия и за разбирането на появата на Доналд Тръмп и тръмпизма - идеологията, създадена от най-ревностните поддръжници на президента, макар и не непременно от самия президент. Популярността на Пейлин в Републиканската партия и американската десница като цяло не се основаваше на нейните речи или консервативните й добри намерения, губернаторската й кариера или политическите й убеждения, а на това, към което тя можеше да бъде насочена да означава. В своята предизборна кампания Тръмп беше до голяма степен същият. Сега, въпреки че поддръжниците на Тръмп намаляват, тези, които остават - най-верните от верните вярващи, никога няма да се откажат от него. От момента, в който Пейлин излезе на националната сцена, похвалите към нея от десницата бяха свързани най-вече с нейния образ. След вицепрезидентските дебати през 2008 г. редакторът на \"Нешънъл ривю\" Рич Лоури я описа като \"толкова блестяща, че беше почти хипнотизираща, (изпращайки) малки звездни искри през екрана и рикоширайки из всекидневните в Америка\". В една от най-ранните консервативни критики срещу Пейлин, написана през септември 2008 г., коментаторката от \"Вашингтон пост\" Катлийн Паркър каза за първоначалния си интерес към Пейлин: \"Тя беше пълната противоположност и проклятието за косматото, носещо \"Бъркънсток\"* сестринство - освежаваща феминистка от друг порядък, олицетворяваща съвременната успешна работеща майка\". Никъде в статията не се говореше за консервативните възгледи на Пейлин; не бяха споменати нейните възгледи за, да речем, здравеопазването или избора на училище или дори аборта. Според Паркър а склонността й да говори несвързано. Това, което имаше значение за губернаторката, беше какъв образ може да покаже на гладната републиканска електорална база: \"привлекателна, настойчива и уверена\" жена на властова позиция. А Пейлин казваше това, което мислеше базата от нейни поддръжници. Тя обвиняваше Барак Обама, че \"другарува с терористите\". Хвалеше тези, които искат да \"смачкат политическата коректност\". Приветстваше привържениците на теорията, че Барак Обама не е роден в САЩ, насърчавана от Доналд Тръмп. Като главен оратор на първия национален конгрес на \"Чаеното парти\" през февруари 2010 г., тя се присмя на демократите, като заяви: \"Как работи това нещо с надеждата и промяната?\"** На свой ред тя беше поздравена с ръкопляскане от публиката, която стана на крака и скандираше \"Давай, Сара, давай!\". Либералите се отнасяха снизходително към Пейлин. Вестниците поправиха изявленията й за \"комисиите на смъртта\". Предаването \"Събота вечер на живо\" я осмиваше безмилостно. Това отношение вбеси поддръжниците й. А нищо от това по никакъв начин не промени тяхното мнение, защото Пейлин и към света, който искаха да видят - свят, за който те имаха усещането, че бързо им се изплъзва. Разбира се, тя може да греши, изглежда си казваха те, но е като нас. Тя е нас. Две години по-късно влиянието на Пейлин беше намаляло значително и тя не се включи в кандидатпрезидентската надпревара през 2012 г. Тя обаче продължава да е много популярна сред част от електоралната база на Републиканската партия и има почти 5 милиона почитатели във \"Фейсбук\". А оттеглянето й остави празнина, която беше запълнена от Тръмп - тя го подкрепи миналата година в реч, която изглеждаше странна дори за него. Тръмп водеше кампания по модела на Пейлин. Всъщност той го подобри. Неговата личност беше търговската му марка, което правеше постоянните промени на политическите цели и обещания почти без значение. Неговата база от поддръжници виждаше в Тръмп това, което искаше да види. Някои виждаха боец, който ще ги защити, други виждаха човек, който се хвали, че казва истината, а на белия национализъм. И той им даде това: образа, блясъка, празната дъска, на която могат да бъдат написани техните съкровени мечти - както за тях, така и за страната им. Неговите почитатели не бяха разубедени от подкрепата му в миналото за демократите (включително неговия противник през 2016 г.) или от лъжите му, или от личния му либерализъм, или от неговата грубиянщина, или от лошото му отношение към собствениците на малки фирми като тези, които твърдеше, че ще защитава, защото почитателите на Тръмп не гласуваха за него. Те гласуваха за това, което Тръмп значеше лично за тях. На свой ред базата му от поддръжници няма да го изостави, защото да изостави Тръмп не би означавало да изостави сегашния президент, а да изостави свои съкровени вярвания. Неговата популярност е културна, а не политическа, неподвластна на понятията за истина и измислица и на неуспехите на самия Тръмп. Дори след края на президентството му, независимо дали то ще завърши с отстраняване от длъжност или с два последователни мандата, образът ще остане непоклатим. На Форума за свободата в Айова през 2015 г. Пейлин изнесе 35-минутна реч, описана от присъствали консервативни автори и коментатори в най-добрия случай като объркваща, а в най-лошия като слагаща край на кариерата й. Байрън Йорк от \"Вашингтон екзаминър\" дори написа, че Пейлин е \"направила човек като Тръмп да изглежда сериозен кандидат за президент\". Колко подходящо тогава, че ученикът стана учител. /БТА **Има се предвид предизборното послание на Барак Обама за надежда и промяна.", "date": "2017.08.20", "title": "Тръмп е като Сара Пейлин, но се справя по-добре от нея"}
{"url": "http://www.dnevnik.bg/photos/2017/08/20/3027392_fotogaleriia_hiliadi_sreshtu_omrazata_i_rasizma_v/", "text": "Хиляди хора излязоха по улиците на американския град Бостън, за да протестират срещу омразата и расизма. Шествието им бе реакция на демонстрацията на десните активисти, които организираха в града митинг за свободата на словото.", "date": "2017.08.20", "title": "Фотогалерия: Хиляди срещу омразата и расизма в Бостън"}
{"url": "http://www.dnevnik.bg/skorost/2017/08/20/3025870_test_draiv_infiniti_q60_zarejda_s_adrenalin/", "text": "Има автомобили, които обещават много емоции още с външния си вид. Някои разочароват, но \"Инфинити\" Q60 нe е сред тях. Името е ново за марката, но всъщност това е третото поколение на спортните купета на японците след G35 (2002 г.) и G37 (2008 г.).", "date": "2017.08.20", "title": "Тест драйв: \"Инфинити\" Q60 зарежда с адреналин"}
{"url": "http://www.dnevnik.bg/sviat/2017/08/20/3027433_katedralata_sagrada_familiia_e_bila_celta_na/", "text": "Извършителите на терористичния акт на туристическата улица \"Ла Рамбла\" в Барселона първоначално планирали атаки на три многолюдни места в града. Една от мишените е трябвало да бъде известната катедрала \"Саграда Фамилия\", съобщава БТА. Терористите щели да заложат експлозиви до катедралата и на улица \"Ла Рамбла\". Третата избрана точка не е известна, но се предполага, че е било градското пристанище. Каталунските медии отбелязват, че е възможно плановете им да са осуетени от  взрива в къща в Алканар , където най-вероятно е предполагаемото скривалище на терористите. След това те били принудени да сменят тактиката и вместо да взривяват, извършили нападение с превозно средство на \"Ла Рамбла\". При атаката в Барселона  загинаха 14 души , а десетки бяха ранени. Малко след атентата последва нападение в курортния град Камбрилс, който се намира в близост до Барселона. Петима терористи прегазиха с кола петима души, преди да бъдат застреляни от полицията. Единият от пострадалите почина по-късно в болница. При нападението беше ранен и един полицай. И за двете атаки отговорност пое \"Ислямска държава\".", "date": "2017.08.20", "title": "Катедралата \"Саграда Фамилия\" е била целта на атентаторите в Барселона"}
{"url": "http://www.dnevnik.bg/citat_na_deniia/2017/08/20/3027434_citat_na_denia_privatizaciiata_razvali_kurortite_ot/", "text": "\"Националните курорти са имиджът на българския туризъм. Националните курорти, тогава когато са създавани преди години, нямат нищо общо с това в момента. Защото, за съжаление, през годините всички процеси, свързани с приватизацията, развалиха това какво е национален курорт, така както са искали да бъде - именно с хотели и ресторанти и това да ползват туристите.\" Това каза в интервю в неделния сутрешен блок по \"Нова телевизия\" министърът на туризма Николина Ангелкова в коментар за протестите и проверките в Слънчев бряг и обмисляната от министерството идея за  определяне на различни статути на курортите по Черноморието със закон . Ангелкова заяви, че дали ще има загуби от акциите и проверките за шум ще проличи през следващия сезон, както и че  действията на Валери Симеонов  не са били координирани с нея.", "date": "2017.08.20", "title": "Цитат на деня: Приватизацията развали курортите от това, което са били при създаването им"}
{"url": "http://www.dnevnik.bg/biznes/2017/08/20/3027437_velikobritaniia_iska_da_uvelichi_broia_na_britanskite/", "text": "Великобритания иска да разшири наличността на британски стоки на пазара на Европейския съюз след Брекзит и така да сложи край на пряката юрисдикция на най-висшия европейски съд. Това ще бъде заложено в два документа на британското правителство, които ще бъдат публикувани следващата седмица, съобщава БТА. Двата документа подчертават британската стратегия в преговорите за Брекзит. Те ще бъдат публикувани преди следващия кръг преговори, предвидени за края на този месец. Миналата седмица Лондон публикува предложенията си за бъдещо митническо споразумение с ЕС и за избягването на  физическата граница с Ирландия  след Брекзит. Общо ще бъдат публикувани пет нови документа, каза британският министър за Брекзит Дейвид Дейвис. Те ще обхващат пет области - стоки и услуги на пазара, поверителност на официалните документи и на информационния обмен с ЕС, сътрудничество в областта гражданското правораздаване, както и потоците от данни между Великобритания и ЕС.", "date": "2017.08.20", "title": "Великобритания иска да увеличи броя на британските стоки в Европейския съюз след Брекзит"}
{"url": "http://www.dnevnik.bg/sport/2017/08/20/3027331_huan_antonio_flecha_skai_ne_e_vinoven_che_drugite/", "text": "Х испанската \"Вуелта\" - Фрум се представя силно в големите надпревари, а в момента е в чудесна форма. На теория шансовете му са много големи. Във \"Вуелта\" обаче много често се случват сензации и не е изключено и сега да се появи млад талант, който да обърка сметките на големите. Няма да е никак лесно за Фрум. Победата му във Франция не беше чак толкова категорична и сега ще трябва да докаже, че умее да доминира продължително. Без съмнение върху него ще има доста напрежение.   - \"Вуелта\" по традиция е доста тежко състезание, особено в последните години и не мисля, че тази година ще бъде по-тежко от обикновено. Затруднението може да дойде от по-голямата дължина на етапите, както и от това, че състезателите ще преминават през някои доста ветровити местности. Вятърът ще бъде ключов елемент, тъй като обикновено първите етапи на обиколката започват при по-мек климат и съответно състезателите могат да си позволят малко по-ниско темпо. Сега обаче се очакват силни ветрове още от първите етапи. Сиера Невада този път ще бъде с по-сериозен наклон, а друго емблематично изкачване - Ла Тандера, също е с леко променен маршрут.   - Не смятам така. Мисля, че преди няколко години, когато се състезаваха Хоаким Родригес, Найро Кинтана, Алехандро Валверде и Алберто Контадор, беше доста по-оспорвано, отколкото ще бъде сега. Вярно, има двама състезатели, които вече са печелили вуелтата, но като цяло този път испанските състезатели са по-малко. Това има значение, тъй като за испанците това състезание е предизвикателство и винаги искат не само да победят, но и да запишат добри резултати. В джирото например видяхме, че Тибо Пино не се опита да запише резултати за генералното класиране, етапната победа му беше достатъчна. Според мен това категорично няма да е най-оспорваната вуелта.  - Контадор записа силни резултати в последните етапи на \"Тур дьо Франс\" и мисля, че добрата му форма ще се пренесе и на вуелтата. Фактът, че това е последното му състезание, със сигурност ще го мотивира още повече. Разбира се, няма гаранции, че всичко ще мине гладко. Видяхте какво се случи с  Юсейн Болт  на световното първенство по лека атлетика. При всички положения ще бъде много интересно да наблюдаваме Контадор. Каквото и да се случи обаче, резултатът от вуелтата няма да повлияе на наследството, което той ще остави след себе си. Колкото до втория въпрос - да, нормално е да има спад след една такава силна епоха. Такъв е кръговратът. Имаме талантливи състезатели като  Микел Ланда , но този път младите таланти не са толкова много. През последното десетилетие испанците спечелиха всичко възможно, а когато стигнеш до върха, пътят след това е само надолу. Както казах, това е напълно нормално. - Вуелтата е по-подходяща за младите състезатели, тъй като маршрутът е по-труден, а надпреварата е в края на сезона, когато умората вече се е натрупала. Също така това е последното състезание за годината и всички млади състезатели искат да се представят силно, за да получат шанса да преминат в по-голям отбор. Смятам, че това отличава \"Вуелта\" от останалите надпревари. - Към слизането след \"Ла Ковертория\" трябва да се подходи с повишено внимание, защото е по-опасно, отколкото изглежда на пръв поглед. Ако времето е дъждовно, шансовете за катастрофа ще се увеличат многократно. Това е доста опасно място и колоездачите трябва да имат едно наум още с приближаването си. - Може би да.  \"Скай\"  се фокусираха върху  \"Тур дьо Франс\"  и ще дойдат на \"Вуелта\" с доста по-млад и неопитен отбор, което може да е сериозна спънка в такава коварна надпревара. \"Скай\" изглеждаха напълно удовлетворени след успеха във Франция и е доста спорно дали мотивацията им в Испания ще бъде също толкова висока. Но надпреварата е много дълга. Три седмици са страшно много време и много неща могат да се объркат. Другите отбори не са достатъчно конкурентни в момента, но това, разбира се, не е по вина на \"Скай\". От една страна е хубаво да има доминиращ отбор, който да определя стандартите, но от друга страна, ще бъде добре за спорта да има повече интрига. - Според мен намаляването на колоездачите в един отбор от девет на осем беше добра идея. Също така мисля, че етапите наистина трябва да станат малко по-къси. Сега се вижда, че в последните километри колоездачите са твърде изморени и темпото на състезанието пада значително. Преди години имаше доста скандали, свързани с това, че във вуелтата не бяха включени много етапи, които да са подходящи за спринтьори. Може би трябва специално да се обособят етапи за спринт, тъй като те са доста зрелищни и винаги са интересни на феновете. Може би трябва да има повече равнинни етапи, където да може да се развие по-висока скорост. Само че на тези етапи обикновено спринтьорите бързо успяват да избягат напред и вместо да се получи по-интересен етап, накрая ефектът е точно обратният. - По отношение на отборите сами по себе си - да, със сигурност. Изключените състезатели обаче най-вероятно ще сформират друг отбор или отбори и по този начин броят на колоездачите, участващи в състезанията, на практика няма да се промени. От друга страна, това ще облекчи отборите тактически, тъй като по-малките групи се координират по-лесно. Като цяло обаче не смятам, че тази промяна ще има кой знае колко значим ефект.", "date": "2017.08.20", "title": "Хуан Антонио Флеча: \"Скай\" не е виновен, че другите отбори не са достатъчно конкурентни"}
{"url": "http://www.dnevnik.bg/kultura/2017/08/20/3019492_otkus_ot_v_dvorcite_na_knosos_na_nikos_kazandzakis/", "text": "\"В дворците на Кносос\" от Никос Казандзакис –красивият прочит на легендата за Тезей и Минотавъра с ново издание! Изящно написана история за сблъсъка на доброто и злото в Древна Елада с великолепно художествено оформление и с илюстрации от Васил Инджев! Древногръцките легенди и митове продължават да живеят в паметта на човечеството и да будят въображението му хиляди години след създаването им. Те са реалистичните прародители на приказките, в които богове и простосмъртни си приличат и често пътищата им се преплитат. Именно легендата за един от най-трагични древногръцки герои възкресява вълнуващата адаптация \"В дворците на Кносос\" на великия писател Никос Казандзакис – тази за Тезей, обединителя на Атика, и за Минотавъра, сковал в страх остров Крит. Творбата излиза в ново луксозно издание с твърди корици и с въздействащите илюстрации на Васил Инджев. Тезей, синът на цар Егей, е призван да се превърне в мъж, който ще разтърси основите на света. Пристигайки на остров Крит заедно с избраните атиняни, които трябва да бъдат принесени в жертва на Минотавъра в Лабиринта като кръвен дан, той е твърдо решен да освободи народа си от подчинението, което тегне над него. С помощта на дъщерята на цар Минос – смелата и непокорна Ариадна – той ще се изправи пред митичното чудовище и ще се опълчи на могъщия владетел. Умело преплитайки любовна история и митичните приключения, Никос Казандзакис изгражда мозайка от изящно слово, което ще пренесе читателя в Древна Елада. Това е време на прогрес, когато хората мечтаят да полетят, за да станат богоподобни. Време, когато светът се променя, когато морето бива завладяно от бързи галери, когато тайната на желязото тепърва ще бъде разкрита, а от север надигат глава русите варвари. История за чудовища, богове и героични подвизи – \"В дворците на Кносос\" плете разказ, който е смайваща съкровищница на човешкия дух. Наситените краски и размахът на стила на Казандзакис доукрасяват познатите полумитични образи, а авторът отправя посланието си – доброто трябва да надмогне злото. Никос Казандзакис е най-известният гръцки писател и философ на 20 век. Поет, есеист и философ, сред най-известните му творби са \"Алексис Зорбас\", \"Капитан Михалис\", \"Последното изкушение\", \"В дворците на Кносос\" и \"Аскетика\". \"Човекът умира, но човечеството живее, то е безсмъртно\" Из \"В дворците на Кносос\" I Разгарът на лятото, пладне. Слънцето пада отвесно върху прочутия из целия свят дворец в Кносос и бронзовите двойни секири, пъстроцветните покриви, широките му дворове блестят. Реката тече спокойно сред цъфналите олеандри. По двата ѝ бряга – маслини, кипариси, смокини; хора седят на сянка и ядат. Робите сноват из двореца, излизат от избите, преминават бързо-бързо по дългите тесни коридори, изкачват се по мраморните стълби, носят ястия на царедворците. Чува се силно бучене, сякаш дворецът е някакъв огромен кошер, пълен с трудолюбиви пчели. В далечината полето тръпне в мараня под слънцето. Жътвата е минала, снопите са натрупани по харманите, отвява се зърното. Житото, свещеният плод, който храни хората, вече се извисява сред харманите на големи златисти купове. Под маслиновите дървета селяните, изтегнати, ядат оскъдната си сиромашка храна – къшей сух хляб и няколко маслини. Не говорят, гледат струпаното жито и поклащат тъжно глава. Бронзовата врата на големия официален двор на палата се отваря. Появява се слаб, сух старец с обръснати мустаци, с дълги сиви коси, държи малък барабан. Пристъпя към средата на двора с бавни, тържествени крачки. Вдига палката, която държи в ръка, удря три пъти барабана: \"Бам! Бам! Бам!\". И извиква с тънък, пронизителен глас: – Тишина! Тишина! Царските дъщери искат да си поспят следобед! Тишина! Замълчава за малко, пристъпя още няколко крачки, вдига пак палката, отново удря три пъти барабана: – Тишина! Тишина! Царедворците искат да си поспят следобед! Тишина! Шумът секва изведнъж. Тези, които говорят, снишават глас, други, които се смеят, сподавят смеха си, робите стъпват на пръсти, вратите се затварят и робините мълчаливо постилат на двете царски дъщери да спят до отворените прозорци. Федра е по-голямата. Висока, мургава, с гъста къдрава коса, с плътен мъжки глас; Ариадна, по-малката, е тънка, руса и с нашарени устни и бузи, защото е много бледа и се срамува да не кажат, че е болна. Сега седи край прозореца и си вее с ветрилото. Поглежда надолу към двора, поглежда отвъд, към пожълтялото поле, и още по-нататък, в далечината, към свещената планина Юхтас, която прилича на великанска глава, полегнала върху скалите. – Ариадна, няма ли да дойдеш да поспиш? – каза Федра, която се беше вече изтегнала върху снежнобялата постеля. – Не ми се спи – отвърна с плачлив глас царкинята. – Няма да спя. Ще седя тук и ще гледам. Федра се засмя. Ариадна се извърна засегната. – Защо се смееш? – попита тя и смръщи вежди. – Сетих се нещо – отвърна с насмешка Федра. – Какво? – Нищо. Ариадна размаха припряно ветрилото си, прехапа устни и не продума нищо. Федра затвори очи и скоро се унесе в сън. Ариадна въздъхна облекчено. \"По-добре да съм сама – помисли си тя. – По-добре Страх ме е от Федра\" Надвеси се през прозореца и се усмихна. Сред двора върху един стълб, на който блестеше огромна двойна секира, се беше покатерила любимата ѝ маймунка – бяха ѝ я донесли лани от Египет – и сега белеше някакъв плод и го ядеше. – Киц! Киц! Киц! – извика царкинята и размаха ветрилото си. Хитрата маймунка вдигна глава, погледна я и също нададе радостен писък. – Ела! Ела! – повика я отново царкинята. Ала къде ти да зареже банана, който държеше и така лакомо ядеше! Навири опашката си, размаха я и тя като ветрило, и завря пак муцунка в сладкия плод.", "date": "2017.08.20", "title": "Откъс от \"В дворците на Кносос\" на Никос Казандзакис"}
{"url": "http://www.dnevnik.bg/sviat/2017/08/20/3027443_ispaniia_arestuva_pisatel_po_iskane_na_turciia/", "text": "Испанската полиция задържа в събота германския писател от турски произход Доган Акханлъ по искане на властите в Анкара. За ареста му е издадена и заповед от \"Интерпол\" по сигнала на турските власти. Външното министерство на Германия съобщи пред световните медии за случая и призова Испания да не екстрадира писателя, както настоява Турция. По-късно в неделя испанския съд освободи Доган Акханлъ с условието да не напуска Мадрид. За ареста първоначално съобщи депутатът от партията на \"Зелените\" Фолкер Бек, който го описа като политически мотивиран ход на президента Реджеп Тайип Ердоган. По-късно представител на външното министерство потвърди новината и заяви, че Берлин е поискал Мадрид да не екстрадира Акханлъ. Германският външен министър Зигмар Габриел е провел телефонен разговор с испанския си колега Алфонсо Мария Дастис Кеседо по казуса, предава БТА. Според вестника на Акханлъ \"Кьолнер щат-анцайгер\", обвиненията срещу него са неясни. Авторът често пише материали за нарушаването на човешките права в родната му Турция, прави трилогия за арменския геноцид, и разследва убийството през 2007 г. на журналиста от арменски произход Хрант Динк. Акханлъ е роден в Североизточна Турция през 1957 г., като по-късно се мести в Истанбул, а в периода от 1985 г. до 1987 г. е политически затворник, пише АФП. В началото на 90-те бяга от Турция и се мести в Кьолн. Тогава е лишен от турското си гражданство и през 2001 г. става германски гражданин. От 1989 г. писателят е издирван в Турция по обвинения за въоръжен грабеж, и е арестуван през 2010 г., когато се връща там. Четири месеца по-късно е освободен и обявен за невинен, преди апелативен съд да поиска преразглеждане на обвиненията срещу него. Оправдателното решение е анулирано от по-висшата инстанция и му е повдигнато ново обвинение - за връзки с терористи.", "date": "2017.08.20", "title": "Испания арестува писател по искане на Турция, Германия настоя да не бъде екстрадиран (допълнена)"}
{"url": "http://www.dnevnik.bg/photos/snimka_na_denia/2017/08/20/3027438_snimka_na_denia_da_se_kontuzish_predi_nachaloto_na/", "text": "Защитникът на \"Уест Хем\" Уинстън Рийд напуска контузен терена на \"Сейнт Мери\" още преди мачът със \"Саутхемптън\" да е започнал. Новозеландецът получи мускулна травма и беше изнесен на носилка. В негово отсъствие \"чуковете\" загубиха драматично с 2:3.", "date": "2017.08.20", "title": "Снимка на деня: Да се контузиш преди началото на мача"}
{"url": "http://www.dnevnik.bg/sviat/2017/08/20/3027425_shte_ocelee_li_nai-goreshtiiat_grad_v_sveta_sled/", "text": "Миналата година Световната метеорологична организация отбеляза най-високата температура, регистрирана някога в Източното полукълбо и най-високата в градски условия в света, в столицата на Кувейт - Кувейт сити. Подобно на други богати монархии в Залива Кувейт сити задържа темповете на строителство от последните десетилетия благодарение на стотици хиляди чуждестранни мигранти и огромни ресурси. Местните власти настояват, че вече се подготвят за борба с климатичните промени, но намаляването на водата и петрола, както и невъзможността да се предпазят всички работници от жаркото слънце поставят това заявление под въпрос,  пише в. \"Гардиън\" . Температурите в града могат да достигнат 45 градуса по Целзий още сутринта, а през деня често са и около 50 градуса. На работещите по улиците - като боклукчиите - се налага да обличат дрехи, покриващи цялото им тяло, за да се пазят от слънцето. Други включват климатиците си на много ниски температури в колите, офисите и търговските центрове. И климатиците, подобно на офис комплексите и всички постоянно издигащи се сгради в Кувейт сити се поставят от трудови мигранти, които са около 70% от населението на страната - около половината от други арабски държави, останалите от Азия и Африка. Въпреки затягането на трудовото законодателство, което вече забранява работа в най-горещите часове между 12 и 16 ч., много от тях продължават се трудят на открито по това време. \"Гардиън\" разказва за десети работници на строителна площадка близо до летището, които изграждат търговски център следобед при температура около 47 градуса. По ирония на съдбата тъкмо тогава те поставят климатици. Това не е проблем за кувейтските власти - работната сила идва от Египет, Индия или Бангладеш чрез подизпълнители, а на компаниите се дава възможност да заобикалят законодателството и да прекратяват отношенията с лица, които не желаят да работят в тези условия. Зависимост от петрола Проблемът обаче далеч не е само в положението на работниците, а в очакването климатичните условия в Кувейт да се влошат. Обществената агенция за околната среда предвижда увеличаване на средната годишна температура с 1.6% между 2010 и 2035 г., а това означава, че след 18 години тя би достигнала 28.7 градуса. \"Да, под натиск сме. Не просто от заради увеличаващите се температури, а и заради увеличаващото се морско равнище - търсенето на електричество и вода също ще е по-силно в бъдеще\", казва Шариф ал Хаят, който оглавява отдела за климатичните промени към агенцията. Справянето с тези проблеми ще е трудно по няколко причини, свързани основно с голямата зависимост на всички дейности в Кувейт сити от петрола. Богатите залежи са открити през 1938 г., а през 1952 г. с влияние от британски урбанисти се появява \"Големият план за Кувейт\", който включва пълно преобразяване на града. Старите къщи от кирпич, адаптирани към климата в Стария град, са съборени и заменени със сгради, уподобяващи Кувейт сити на западен град. Изгражда се система от магистрали, в която е изключително трудно повечето всекидневни задачи да се извършват без коли, задвижвани от евтин петрол. \"Планьорите, които дойдоха в средата на 20 в., планираха съобразно магистралите и запълваха местата около тях\", казва д-р Насър Абдулхасан, който оглавява занимаващата се с устойчиво строителство компания Agi Architects. \"За съжаление начинът, по който гледат на устойчивостта в този регион, е ограничен - на практика се състои в използване в използване не слънчеви панели, които стоят на покривите на остъклени от горе до долу сгради, за да зареждат с енергия климатиците\", казва той. \"Но за какво са ми изцяло остъклени сгради, ако ми трябва още енергия, за да ги охлаждам?\" Да произвеждаш вода чрез петрол Според д-р Мохамед ал Рашид от Кувейтския институт за научни изследвания около 30% от произвеждания тук петрол ще се използва за електричество и вода към 2030 г. Около 99% на сто от прясната вода се обезсолява с енергийно интензивен процес, който в момента зависи много от петрола. Водата същевременно е силно субсидирана от правителството - средният потребител плаща малко над 0.8 кувейтски динара (над 2 евро) за 1000 галона (над 3700 литра), докато истинската цена трябва да е около 10 динара. В момента Кувейт има втория най-голям воден резерв сред арабските монархии от Залива, но той е достатъчен да задоволи потреблението едва за 9 дни в случай на криза. Какво трябва да се направи Според компанията AGi един от начините за справяне с проблема с охлаждането на сградите е използването на бадгир - \"улавящите вятъра\" кули, използвани в персийската архитектура, които позволяват използване на въздушните потоци за охлаждане на сгради. От агенцията за околната среда пък обявяват, че от 2019 г. започва създаването на \"умен град\", който ще залага на градския транспорт, а не на коли, ще изгради повече пространства за ходене, а сензори ще наблюдават потреблението на вода и ще дават възможност тя да се използва повторно. Ще се промени и начинът, по който се управляват климатиците, като се отнема възможността на домакинствата да го правят поотделно. Проектът ще се изгради от южнокорейски строителни компании и се очаква да стане нов дом за 25 до 40 хиляди семейства. Според някои експерти обаче това не е достатъчно - трябва да се промени нагласата към живота в града, към обитаването на големи пространства и непрекъснатото увеличаване на броя на магистралите, които свързват различни точки, към потреблението на ресурси, но и към нуждата строителният бум да продължава със сегашните темпове, а цената да плащат работниците, които работят отвън по цял ден, без възможност да се скрият от слънцето.", "date": "2017.08.20", "title": "Ще оцелее ли \"най-горещият град в света\" след климатичните промени"}
{"url": "http://www.dnevnik.bg/v_pamet/2017/08/20/3027449_pochina_evropeiskiiat_shampion_po_vdigane_na_tejesti/", "text": "Последният български щангист с медал от олимпийски игри Величко Чолаков почина тази сутрин в Смолян, съобщиха негови близки. Тежкоатлетът, който спечели бронзов медал на игрите в Атина през 2004 г., се е почувствал зле, след което е издъхнал. Трагичната вест е потвърдена от Центъра за спешна медицинска помощ в Смолян. Сигналът е получен около 10.20 ч. сутринта, а смъртта е констатирана 10 минути по-късно. Чолаков е имал проблеми със сърцето, като се е лекувал активно. На този етап се предполага, че той е получил емболия, но причините за смъртта ще бъдат установени след аутопсия. Чолаков си отива едва на 35 години. Той е сребърен медалист от световното първенство във Ванкувър през 2003 г. Година по-късно печели бронз на игрите в Атина. Роденият в Смолян тежкоатлет е единственият българин с медал в най-тежката категория.  През 2004 г. става европейски шампион в Киев в категория над 105 кг, а две години по-късно във Владиславово взима сребро. През 2008 г. Чолаков даде положителна допинг проба, като в тялото му беше открито наличие на анаболни стероиди. Той беше хванат на извънсъстезателен тест заедно с голяма част от националния отбор по това време. Заради скандала, в който бяха въвлечени още Иван Стоицов, Георги Марков, Алан Цагаев и други, България оттегли отбора си от участие на олимпийските игри в  Пекин . След четиригодишно наказание Чолаков се върна, състезавайки се за Азербайджан. Той получи квота за участие на игрите в Лондон, но се оттегли заради здравословни проблеми. През октомври 2013 г. Чолаков прекрати кариерата си. Почетен гражданин е на Смолян и община Неделино. Чолаков е женен с две деца. В рамките на малко повече от две години това е втори трагичен случай в българските щанги. На 21 март 2015 г. след инфаркт  си отиде олимпийският шампион от Атина Милен Добрев . Той също почина на 35-годишна възраст. По-рано през тази година почина и дългогодишният треньор на националния отбор по вдигане на тежести  Иван Абаджиев .", "date": "2017.08.20", "title": "Почина европейският шампион по вдигане на тежести Величко Чолаков"}
{"url": "http://www.dnevnik.bg/bulgaria/2017/08/20/3027451_raionut_na_koral_beshe_otcepen_zaradi_mina_vuv_vodata/", "text": "Районът на плаж Корал беше отцепен тази сутрин заради открита стара противолодъчна мина в морето, съобщи Би Ти Ви. Спасителка на плажа я е открила рано тази сутрин на около 30 метра навътре от брега, на дълбочина около 1.8 м. В късния следобед кметът на Царево Георги Лапчев обяви, че мината е била унищожена и вече няма опасност за летовниците. Полицията съвместно с Военноморските сили са я взривили през деня. Представлявала стара германска морска мина, каквито са се използвали в световната война. От Сдружението \"Да запазим Корал\" разказаха сутринта за откритата мина и разпространиха подводни снимки от мястото. Те веднага са подали сигнал, на който по разказа им бързо са се отзовали от Гранична полиция и Военоморските сили, а полицията - около час по-късно, макар че  в ранни зори отново е имало полицейски проверки на къмпингуващите .", "date": "2017.08.20", "title": "Районът на Корал беше отцепен заради мина във водата (обновена)"}
{"url": "http://www.dnevnik.bg/photos/2017/08/20/3026843_fotogaleriia_koleda_prez_avgust/", "text": "Момичетата от емблематичната концертна зала на Ню Йорк Radio City Music Hall представиха традиционното си събитие ''Коледа през август''.", "date": "2017.08.20", "title": "Фотогалерия: Коледа през август"}
{"url": "http://www.dnevnik.bg/bulgaria/2017/08/20/3027718_plajut_kato_scena_za_digitalno_izkustvo_i_inovacii/", "text": "Българският носител на технологичен \"Оскар\" Владимир Койлазов, основателката на мрежата за дигитално развитие MOVE.BG Саша Безуханова, експерти на технологичния гигант Google и културни мениджъри от страната бяха лектори на провелата се вчера във Варна конференция \"Дигиталните технологии срещат изкуството\". Събитието даде начало на тримесечното турне на EDIT и Google, озаглавено EDIT on the ROAD. То ще премине през седем български града, за да запознае традиционния бизнес с дигиталния и да им помогне да си сътрудничат, да използват иновативни инструменти за растеж, да споделят знание и да изравнят скоростите на развитие на индустрията в различните градове на страната. Сред лекторите на конференцията във Варна освен наградения от Академията за технологията V-Ray Владимир Койлазов и инициаторката на EDIT Саша Безуханова, обявена за дигитална жена на Европа за 2013 година, беше и Марчин Олендер, регионален директор за публичните политики на Google. \"Стартираме националното ни турне за трасиране на дигиталните пътища на България EDIT on the ROAD от Варна – Mладежката столица на Европа за 2017 година, за да изпратим послание, че за икономическия просперитет на страната ни определящи са младите професионалисти, които познават технологиите и регламентите на съвременния свят и създават свои стартиращи компании със заявка за глобални бизнеси от България, каза Безуханова. Днес срещаме дигитални хора и артисти. Това са двете лица на креативността и партньорството между тези различен тип творци ражда нови решения за утрешния ден\" – каза в приветствието си Саша Безуханова. Олендер също акцентира върху необходимостта да се стимулира иновациите и дигитализацията, както в бизнеса, така и в изкуството. \"Програмата Google Growth Engine предоставя технология и подкрепа на бизнеси по целия свят, за да се развиват онлайн, обясни той. Ние сме партньори на MOVE.BG по проекта EDIT On the ROAD, за да дадем възможност на повече български фирми да участват в дигиталната икономика.\" Единственият българин, носител на голямата награда на Американската академия за филмови изкуства и науки за цялостен принос към киното в категория \"Научни и инженерни технологии\", Владимир Койлазов сподели, че компанията му Chaos Group има офиси в САЩ, Япония и Корея, но софтуерът се пише изцяло в България. \"Благодарение на навлизането на Интернет можем да вършим работата си отвсякъде по света, но винаги съм избирал да го правя от България\", каза той. Конференцията беше предшествана от четири работилници за дигитални артисти и предприемачи, където опитни културни мениджъри, програматори на фестивали и експерти споделиха интересни практики и опит в областта на съвременното дигитално изкуство и бизнес. Работилниците се проведоха в Innovator Creative Spaces - коуоркинг пространство във Варна, открито неотдавна. Лектори бяха Димитър Петров, аниматор и основател на студио \"Змей\", Полина Герасимова от студиото за експериментално дигитално изкуство \"Полиформа\", Веселина Сариева, основател на Open Arts Foundation и галерия Сариев, и Марчин Олендер от Google. След шумното начало във Варна маршрутът на EDIT on the ROAD продължава през Бургас, Пловдив, Стара Загора, Велико Търново, Габрово, Враца и Русе. Там EDIT ще срещне местните дигитални предприемачи с представители на традиционния бизнес и администрацията. В рамките на всяко събитие в страната е предвидена лекция от утвърден на международно ниво предприемач, презентация на инструментите за онлайн присъствие на Google, както и работилници за идентифициране на предизвикателствата и възможностите за развитие на регионалния бизнес чрез въвеждане на дигитални решения. Паралелно с турнето екипът на EDIT провежда проучване на дигиталния стартиращ, малък и среден бизнес в цялата страна. Данните от второто национално годишно проучване на дигиталния бизнес в България ще бъдат представени на заключителна конференция в София през ноември.", "date": "2017.08.20", "title": "Плажът като сцена за дигитално изкуство и иновации"}
{"url": "http://www.dnevnik.bg/bulgaria/2017/08/20/3027456_boian_petrov_na_trugvane_kum_daulagiri_niamam_obraten/", "text": "Алпинистът Боян Петров се качи на самолета за Непал тази сутрин, отправяйки се към десетия осемхилядник, който  планира да изкачи - Даулагири . На летището пред репортери той отпътува с усмивка и с думите: \"Нямам обратен билет. Ще седя там, докато не го кача\". Хималайският исполин е седми по височина на планетата със своите 8172 м. Пръвата задача ще е да достигне до базовия лагер и да се установи. След това ще започне да прави обходи, за да установи какви са условията и след това - аклиматизационни излизания и изграждане на лагери за престоя, обясни Петров пред Би Ти Ви. \"Искам да направя по-бърза атака, но разбира се, ако условията позволяват, защото там залогът ти е животът и не можеш да рискуваш\", каза Боян Петров. Той заминава сам, \"човек-експедиция\", а съпругата му дори не успяла да го изпрати на летището, защото вчера е завършила втория си ултра маратон за сезона - 110 км бягане в Родопите. \"Има и такива семейства\", коментира развеселен алпинистът.", "date": "2017.08.20", "title": "Боян Петров на тръгване към Даулагири: Нямам обратен билет, ще седя докато не го кача"}
{"url": "http://www.dnevnik.bg/sport/2017/08/20/3027647_chelsi_specheli_londonskoto_derbi_s_totnum_sled_kusen/", "text": "Шампионът \"Челси\" записа първа победа за сезона във  Висшата лига , след като надигра драматично с 2:1 \"Тотнъм\". Първото лондонско дерби за сезона беше белязано от много нервни моменти, но и аткрактивен футбол, както и инфарктна развръзка в края. В герой за сините се превърна Маркос Алонсо, който отбеляза и двата гола за тима си. Той откри преди почивката от пряк свободен удар, а в 88-ата минута вкара победния гол. За кратко \"Тотнъм\" се върна в двубоя, благодарение на автогол на резервата на \"Челси\" Миши Бачуай в 82-ата минута. Антонио Конте  взе ценен успех в 50-ия си двубой начело на сините, след като през седмицата беше поставен под огромно напрежение. \"Шпорите\" пък отстъпиха в първия си двубой на \"Уембли\", където ще домакинстват през този сезон. Поражението е първо за \"Тотнъм\" в лондонско дерби във Висшата лига, откакто Маурисио Почетино пое тима. Досега аржентинецът имаше девет победи и четири равенства. \"Не мисля, че съм изпълнявал много свободни удари по-добре от този, с който вкарах. През седмицата говорихме много с момчетата, с мениджъра, работихме здраво и мисля, че днес дадохме най-добрия отговор след загубата от \"Бърнли\". Опитахме да държим топката след почивката, но те бяха много добри и ни пресираха, все пак мачът е добър за нас\", каза след двубоя Алонсо. \"На първо място аз трябв да благодаря на моите играчи, за тяхната отдаденост и за работата, която свършиха в много тежък момент за нас. Липсва ни играч като Азар, който е контузен, но останалите се справиха отлично. Мачът беше много труден, срещу много добър отбор, но денят беше много добър за нас. Сега най-важното е да продължим да работим здраво. Мората и Бакайоко играха на добро ниво, но те могат много повече и затова са при нас\", каза след двубоя Антонио Конте. Той смята, че загубата от \"Бърнли\" не е повлияла толкова върху отбора му, защото \"Челси\" работи с дългосрочна стратегия и знае накъде отива. Седмица след  шокиращото поражение от \"Бърнли\" с 2:3  на \"Стамфорд Бридж\" Антонио Конте направи четири промени в титулярния си състав. Той не можеше да разчита на наказаните Кейхил и Фабрегас, а от титулярите отпаднаха Миши Бачуай и Жереми Бога. От първата минута започнаха новите попълнения Алваро Мората, Антонио Рюдигер и дебютиращият Тимуе Бакайоко, както и Андреас Кристенсен. \"Челси\" очаквано започна с трима защитници, но насити много средата на терена. Изненадващо Давид Луиз действаше пред тримата бранители – Аспиликуета, Рюдигер и Кристенсен. Бразилецът беше разположен във формата на ромб, заедно с Канте,  Бакайоко  и Вилиан. Формацията на Конте целеше да държи халфовете на \"шпорите\" максимално далеч. Канте и Бакайоко пресираха много далеч по терена и в началните минути \"Тотнъм\" имаше огромни проблеми. Първата опасност беше на сметката на гостите, като в 5-ата минута Мората се оказа непокрит и засече центриране на Аспиликуета, но стреля в страни. Още пет минути по-късно \"Тотнъм\" отговори с шут на Хари Кейн. Първоначално Куртоа изпусна топката, но след това се намеси стабилно. Тактическата постройка на \"Челси\" показа една голяма слабост, а именно когато топката минаваше между линиите и зад гърба на Луиз, лъсваха сериозните дефанзивни проблеми на шампионите. Въпреки това именно сините бяха отборът, който първи удари. В 24-ата минута Маркос Алонсо изпълни прекрасно свободен удар и с премерен изстрел от около 20 метра не остави шансове на Юго Лорис – 0:1. Неприятно впечатление направи и реферът Антъни Тейлър, който не посмя да изгони Ерик Дайър за много опасно влизане. Халфът вдигна много високо крака си, но за негов късмет получи само жълт картон. До края на първата част се игра изцяло на вратата на \"Челси\", като \"Тотнъм\" увеличи сериозно оборотите. В основата на почти всичко интересно беше Хари Кейн, който беше много активен преди почивката. Нападателят на \"шпорите\" отправи шест удара през първите 45 минути, с два повече от целия отбор на \"Челси\". В 42-ата минута Кейн нямаше късмет, след като финтира двама защитници, но ударът му по диагонала срещна страничния стълб. Две минути по-късно отличен шанс се откри и пред левия бек Бен Дейвис, но шутът му от дистанция беше спасен от Куртоа. \"Шпорите\" продължиха да бъдат много активини и след подновяването на играта. Тимът на Почетино тотално превъзхождаше съперника си, като владееше топката в повече от 60% от времето. Аржентинският специалист подходи и по-офанзивно вадейки Ерик Дайър, за да пусне на терена още един нападател, в лицето на Сон. \"Шпорите\" имаха още по-явно предимство, но заради факта, че \"Челси\" се прибра много дълбоко в собствената си половина, което не позволи за създаването на положения. Шампионът се отбраняваше с всичките си играчи зад централната линия, като дори Алваро Мората се прибра по-дълбоко, за да помага на халфовете. Сините разчитаха на епизодични ситуации при контраатаки. Те също криеха опасности и при една от тях Вилиан уцели страничния стълб с плътен удар по земя. Сините се виждаха победители на \"Уембли\", когато резервата Бачуай обърка вратите. В 82-ата минута Ериксен центрира остро от свободен удар, а в опит да изчисти белгиецът вкара топката в собствената си мрежа. След тази ситуация над 73 хиляди зрители на \"Уембли\" помислиха, че идва моментът на \"Тотнъм\", да вземе нещо повече от точка. \"Шпорите\" се хвърлиха в атака, но се оголиха сериозно отзад и си платиха жестоко за това. Драмата стана пълна, след като две минути преди края Алонсо отново изведе \"Челси\" напред. Давид Луиз отне топката в центъра на терена, подаде към Педро, а след испанска комбинация Алонсо я заби в мрежата за втори път. В ситуацията капитанът на \"шпорите\" Лорис се справи много слабо, като позволи от малък ъгъл топката да мине между краката му. \"Не мисля, че разликата между двата отбора е много голяма. Не съм доволен, защото с два удара във вратата ни вкараха два гола, така видях аз положенията. Като цяло обаче играхме добре, мисля че бяхме много стабилни. Не мога да говоря за разочарование, естествено идеята беше да спечелим срещата, но не винаги се получава\", каза мениджърът на домакините Маурисио Почетино. Според него \"Тотнъм\" не е имал късмет в ключовите моменти, а \"Челси\" се е борил много здраво, за да вземе трите точки.", "date": "2017.08.20", "title": "\"Челси\" спечели лондонското дерби с \"Тотнъм\" след късен гол"}
{"url": "http://www.dnevnik.bg/sviat/2017/08/20/3027653_ljubitelska_ekspediciia_otkri_amerikanski_voenen_korab/", "text": "Екип от изследователи-любители откри изгубен преди 72 години военен кораб на американските военноморски сили, съобщава Си Ен Ен. Крайцерът \"Индианаполис\" е потънал в последните дни на Втората световна война, ударен от снаряд от японска подводница. С него са транспортирани части за атомната бомба, пусната над Хирошима. Досега нахождението му не беше известно, но свободно формиран екип учени направили изчисленията и занесли оборудване до мястото, където бил открит - на над 5400 метра дълбочина някъде в Тихия океан. Точната локация засега се пази в тайна. Ръководител на екипа и инициатор на експедицията е съоснователят на \"Майкрософт\" Пол Алън. Откритието дава шанс на много близки на загиналите да се сбогуват и на САЩ да им отдаде почит, защото потопяването на крайцера \"Индианаполис\" е най-кървавата атака над военен кораб в историята, пише Си Ен Ен. Плавателният съд потънал само за 12 минути, което не позволило на екипажа дори да изпрати сигнал за бедствие или да спусне спасителните лодки. От близо 1200 моряци на борда се спасили само 316 човека. Има 22-ма от оцелелите, които са все още живи. Крайцерът бил ударен на 30 юли 1945 г. от японско торпедо. Тъкмо бил приключил тайната си мисия да достави части за атомната бомба, която е пусната седмица по-късно над Хирошима.", "date": "2017.08.20", "title": "Любителска експедиция откри американски военен кораб, потопен през 1945 г."}
{"url": "http://www.dnevnik.bg/sviat/2017/08/20/3027660_britanskite_vlasti_shte_proveriavat_obstoino_vseki/", "text": "Британските власти обмислят повече проверки на шофьорите, които искат да наемат леки коли и микробуси. Реакцията идва след нападението в Барселона, в което беше използван микробус, с който терористите блъскаха пешеходци, съобщава БТА. Британското министерство на транспорта работи с полицията и фирмите, които дават коли под наем, за да проучи възможността за затягане на правилата след  атентатите с наети автомобили и във Великобритания, Франция и Германия . Според министерството терористичната заплаха се променя, а това налага промяна и на реакцията на властите. Представител на браншовата асоциация на фирмите за даване на автомобили под наем във Великобритания каза, че те проучват как да споделят информация по-бързо, за да позволят на властите да правят справка между базите данни за наемане на коли и списъците с поставени под наблюдение хора във връзка с тероризъм. Тази година във Великобритания са извършени три нападения с автомобили. Властите увеличават броя на загражденията на мостове и на определени места в центровете на градовете, за да се опитат да предотвратят подобни атаки. Според полицията използването на наети автомобили прави много трудно предотвратяването на такива нападения.", "date": "2017.08.20", "title": "Британските власти ще проверяват обстойно всеки, който наема кола или микробус"}
{"url": "http://www.dnevnik.bg/photos/2017/08/20/3026744_fotogaleriia_moskva_se_gotvi_za_svetovnoto_purvenstvo/", "text": "Метростанциите в Москва са едни най-оживените и най-зрелищните сред подземните системи в света. Те са туристически обекти сами по себе си. Просторните гари са украсени с мозайки, мраморни статуи и витражи. Метростанция \"Спортивная\" е 43-ата в московския метрополитен. Сега тече основен ремонт, който е част от подготовка за световното първенство по футбол през 2018 г. Русия беше избрана измежду съвместните кандидатури на Испания и Португалия и на Белгия и Холандия, както и самостоятелната на Англия. Това ще бъде първият път в историята, в който световно първенство ще се провежда в Източна Европа.", "date": "2017.08.20", "title": "Фотогалерия: Москва се готви за световното първенство по футбол през 2018 г."}
{"url": "http://www.dnevnik.bg/sport/2017/08/20/3027664_novakut_etur_pobedi_slaviia_v_sofiia/", "text": "\"Етър\" постигна втора поредна победа в Първа лига, след като надигра с 2:1 \"Славия\" като гост. Новакът в елита показа характер на \"Овча купел\", като обърна белите от 0:1. Съставът на Станислав Генчев вече е без загуба в трети пореден двубой и се оттърси от колебливите изяви в първите няколко срещи. \"Славия\" продължава да бъде без победа на \"Овча купел\", като преди това загуби от \"Ботев\" с 2:3 и  \"Берое\" с 1:4 . Още в 3-ата минута гостите от Велико Търново можеха да открият, но Бадара не се възползва от елементарна грешка на вратаря на белите Стергиакис. Вместо това \"Славия\" се възползва и поведе в резултата в 16-ата минута. Тогава Иван Минчев центрира от свободен удар, а Стефан Велков изпревари Йордан Апостолов, за да засече топката с глава. До края на първата част битката се водеше в средата на терена, но съставът на \"Етър\" показа повече хитрина и успя да се върне в мача. На преден план излезе капитанът на виолетовите Иван Стоянов. Оптиният нападател сервира топката на Бадара в 43-ата минута и нападателят нямаше как да сбърка от няколко метра – 1:1. След подновяването на играта \"Етър\" продължи да бъде по-активен и се настани трайно пред вратата на Стергиакис. Великотърновци обаче започнаха с лека ръка да пропускат изгодни положения едно след друго. Единствените моменти, в които \"Славия\" стигаше до някакви опасности бяха след статични положения, но с пропуски се отчетоха Велков и Владислав Узунов. Всичко отиваше към равенство, когато в третата минута на продължението \"Етър\" заслужено стигна до гол. Иван Стоянов и Димо Атанасов комбинираха отлично по лявото крило, последния намери в пеналта Иван Петков и реализира победния гол. Младият треньор на \"Етър\" Станислав Генчев определи двубоя като добър за своя тим. Според него виолетовите са можели да спечелят и по-убедително. \"До последно искахме да победим, и мисля, че щеше да е незаслужено, ако не си бяхме тръгнали с 3 точки. Можеше и ние да поведем, а после получихме много глупав гол от статично положение. Това е най-голямата ми забележка - играта ни при статични положения\", заяви Генчев.", "date": "2017.08.20", "title": "Новакът \"Етър\" победи \"Славия\" в София"}
{"url": "http://www.dnevnik.bg/razvlechenie/2017/08/20/3027506_nai-komentiranoto_v_dnevnik_nevolite_na_edna_bulgarka/", "text": "1.  Как българка не може да получи пак гражданство заради арменския ѝ произход  - 308 коментара 2.  Десетки са ранени, има и загинали при сблъсъците в Шарлотсвил  - 204 коментара 3.  Защо Тръмп не заклейми веднага неонацистите след сблъсъците в Шарлотсвил  - 204 коментара 4.  Тръмп осъди расистите и неонацистите в САЩ  - 187 коментара 5.  Нова атака в испански град, убити са петима нападатели  - 181 коментара 6.  Високотехнологичен стартъп направи за смях общинската администрация във Варна (допълнена с видео)   - 171 коментара 7.  Прокуратурата търси дъщерята на Цветан Василев с европейска заповед за арест за пране на 2.6 млн. лв.  - 171 коментара 8.  Главният политически стратег на Тръмп напусна поста си  - 169 коментара 9.  Какъв е профилът на 180 ислямисти, арестувани в Испания за 4 години  - 158 коментара 10.  Поне 13 са жертвите и 100 ранените от атентата в Барселона, двама са задържани (хронология до 24 ч.)   - 157 коментара", "date": "2017.08.20", "title": "Най-коментираното в \"Дневник\": Неволите на една българка и сблъсъците в Шарлотсвил"}
{"url": "http://www.dnevnik.bg/sport/2017/08/20/3027674_belgiiski_triumf_vuv_vtoriia_etap_na_vuelta_nibali/", "text": "Белгиецът от \"Куикстеп\" Ив Лампер спечели втория етап от колоездачната  Обиколка на Испания  и облече червената фланелка на лидер. Той триумфира със самостоятелна атака в последния километър, за да финишира с минимален аванс пред останалите. Втори след него завърши съотборникът му Матео Трентин, а трети остана Адам Блайт от \"Акваблу\". Етапът от Ним до Груйсан (203 км), койото беше изцяло на френска земя се чакаше с огромен интерес, защото голяма част от него минаваше край морския бряг. Прогнозите бяха за много силни ветрове между 30 и 50 км/ч в час, като цял ден се говореше за образуване на ешелони и разкъсвания на колоната. Очаванията обаче не се оправдваха и между лидерите настъпиха минимални разлики. Нетипично за големи обиколки обаче в етапа нямаше откъснала се група. От началото отборите караха с много висока скорост, опасявайки се именно от страничните ветрове. Съставите с претенденти за генералното класиране искаха да са в челото и така не можа да се оформи група от бегълци. Първото разкъсване стана 75 км преди финала, но то не се оказа решаващо. \"Трек\" и  \"Скай\"  увеличиха скоростта, но нито един от преките им конкуренти нямаше затруднения. Малко по-късно стана сериозно падане, в което бяха въвлечени няколко състезатели. Хавиер Морено от \"Бахрейн Мерида\", който трябваше да бъде ключов помощник на Винченцо Нибали слезе от велосипеда. Както и в Джирото опитният испанец напуска рано състезанието. По време на Обиколката на Италия обаче той беше изхвърлен за удар срещу Диего Роза. Освен Морено заради контузии не завършиха мароканецът Абдиа от състава на ОАЕ и Михаел Колар от \"Бора\".  Най-интересно стана в последните 15 километра, когато отново излезе страничен вятър. Силните отбори се подредиха в челото, а \"Скай\" увеличи сериозно скоростта. Първото действие беше от Йън Станард, който водеше колоната до 5 км преди финала. От там щафетата поеха състезателите на \"Куикстеп\". Специалистите при такива условия Лампер и Трентин веднага увлякоха няколко състезатели със себе си, сред които беше и Нибали. Италианецът финишира в групата от десетима и успя да върне осем секунди от загубата си от Крис Фрум в отборния часовник. Само на пет секунди след Нибали беше Естебан Чавес от \"Орика\". Лидерът на  \"Скай\"  финишира на 13 секунди от победителя, заедно с Фабио Ару и Адам Йейтс. Нито един от състезателите с претенции за Топ 10 обаче не допусна да губи повече секунди. Утре предстои третият етап, който ще доведе до по-сериозни разлики. Колоната ще измине 158 км от Праде до Андора, като са включени две изкачвания от първа и едно от втора категория. Етапът завършва след 4-километрово технично спускане веднага след височината Алто де ла Комея от втора категория.", "date": "2017.08.20", "title": "Белгийски триумф във втория етап на \"Вуелта\", Нибали стопи осем секунди на Фрум"}
{"url": "http://www.dnevnik.bg/photos/2017/08/20/3027361_fotogaleriia_svetovnite_snimki_na_denia_-_19_i_20/", "text": "Активисти за правата на животните протестирах срещу бикоборството в Малага, Испания.", "date": "2017.08.20", "title": "Фотогалерия: Световните снимки на деня - 19 и 20 август 2017 г."}
{"url": "http://www.dnevnik.bg/sport/2017/08/20/3027679_mugurusa_vdigna_titlata_v_sinsinati_i_ne_pozvoli_na/", "text": "Шампионката от \"Уимбълдън\" Гарбине Мугуруса спечели тенис турнира в Синсинати след разгромна победа срещу световната №2 Симона Халеп. Испанката даде само един гейм на румънската си съперничка и имаше нужда от едва 56 минути за успеха с 6:1, 6:0. Загубата не позволи на Халеп да оглави световната ранглиста за пръв път в кариерата си в понеделник. Тя ще остане на втора позиция само с пет точки изоставане от лидерката Каролина Плишкова. Чехкинята сдаде титлата в Синсинати след  поражение от Мугуруса с 3:6, 2:6 в полуфиналите. Мугуруса ще се изкачи до третото място, след като спечели пети трофей в седмия финал в кариерата си. Тя записа четвърти пореден успех в мачове за титла след тези на \"Уимбълдън\" срещу Винъс Уилямс, миналогодишния \"Ролан Гарос\" срещу Серена Уилямс и в Пекин през 2015 г. срещу Тимеа Бачински. Другият й трофей е от Хобарт през 2014 г., когато надигра Клара Закопалова. Мугуруса вкара 70% от първите си сервиси и спечели 36 от разиграните 53 точки в подаванията й. Тя показа страхотна ефективност в ключовите моменти, като реализира пет от шестте си шанса за пробив и спаси двете възможности, които се откриха пред Халеп. Испанката записа трета победа в четвъртия си мач срещу румънката. За 25-годишната тенисистка от Констанца това е десета загуба в 25-ия финал в кариерата й. ", "date": "2017.08.20", "title": "Мугуруса вдигна титлата в Синсинати и не позволи на Халеп да стане №1"}
{"url": "http://www.dnevnik.bg/skorost/2017/08/20/3027689_novite_ogranicheniia_na_orlov_most_i_alternativnite/", "text": "Въпреки сравнително рехавият трафик в София в средата на август, започналият ремонт на ключовото кръстовище на \"Орлов мост\" преди седмица предизвика сериозни проблеми и задръствания, особено в пиковите часове. Логичният въпрос е \"Има ли обиколни маршрути и по-бързи ли са те?\". Еднозначен отговор няма, тъй като през \"Орлов мост\" минават разнообразни маршрути, водещи към различни части на София и съответно затрудненията не са еднакви. Преди да минем към алтернативите обаче нека припомним ограниченията. Къде се работи от днес? След като беше подменена настилката на двете крайни ленти в посока Народното събрание, в участъка между спирката и светофарите, от днес се работи в обратната посока. Съответно и проблемите с придвижването се очаква да бъдат за пътуващите в посока \"Младост\" и \"Дружба\", тъй като те ще ползват една, вместо четири ленти. Новост е затварянето на бул. \"Евлоги и Христо Георгиеви\" между Националния стадион и \"Орлов мост\", и невъзможността на \"Орлов мост\" да се направи ляв или десен завой, за да се продължи по бул. \"Цар Освободител (към Университета), или по бул. \"Цариградско шосе\" (в посока хотел \"Плиска\"). Добра идея е, като алтернатива на бул. \"Евлоги и Христо Георгиеви\" в посока Военна академия е да се ползва бул. \"Васил Левски\"и улица Шипка (виж картата, в зелено е обиколният маршрут за посока Военната академия, в синьо за обратната, а в червено затвореният участък от булеварда) .Обиколният маршрут за идващите откъм стадиона и искащи да завият надясно по бул. \"Цариградко шосе\" е завиване наляво по улица \"Гурко\" на кръстовището при Националния стадион, след това десен завой по бул. \"Васил Левски\" при Спортната палата и десен завой по бул. \"Цар Освободител\" на \"Университета\". Временно се разрешава левият завой по \"Гурко\" на Спортната палата С новата организация на движението на \"Орлов мост\", остава и невъзможността за идващите откъм Военната академия да продължат направо в посока НДК. Те могат да ползват една нова опция, а именно завиване надясно по бул. \"Цар Освободител\", ляв завой по бул. \"Васил Левски\", на спортната палата ляв завой по улица \"Гурко\", който до края на ремонта ще е разрешен и включване в бул. \"Евлоги и Христо Георгиеви\" на кръстовището при Националния стадион. . Неприятна е и невъзможността за идващите откъм Народното събрание да направят десен завой на \"Орлов мост\", в посока НДК. Пред тях има четири възможности, в зависимост от крайната цел на пътуването. Първата е завиване надясно още на кръстовището при военния клуб по улица \"Раковски\", хващане на бул. \"Патриарх Евтимий\" и излизане на кръстовището при НДК по бул. \"Фритьоф Нансен\". Втората е завиването надясно при Университета, поемане по бул. \"Васил Левски\", ляв завой по \"Гурко\" и десен по \"Евлоги и Христо Георгиеви\". Вариант е и завиване надясно по \"Васил Левски\" при СУ, хващане на бул. \"Патриарх Евтимий\", и включване в бул. \"Евлоги и Христо Георгиеви\" по ул. \"Шести септември\" или по бул. \"Фритьоф Нансен\". Четвъртата опция е продължаване направо на \"Орлов мост\", отклоняване към кръговото на Телевизионната кула, спускане по бул. \"Драган Цанков\" и ляв завой по бул. \"Евлоги и Христо Георгиеви\". Ляв завой на Орлов мост - невъзможен Проблем е и забраната на левия завой на \"Орлов мост\" в посока НДК. Опциите и тук са няколко. Първият е отклоняване в посока кръстовището на Телевизионната кула, като се минава през тунела под \"Цариградско шосе\" и спускане по \"Драган Цанков\" до \"Евлоги и Христо Георгиеви\". Този маршрут обаче крие риск от пападане в задръстване.. Вариант две е ляв завой на кръстовището при Софийския университет, хващане на бул. \"Васил Левски\", ляв завой по \"Гурко\" и десен по \"Евлоги и Христо Георгиеви\" на Националния стадион. От бул. \"Васил Левски\" може и да се продължи също по \"Патриарх Евтимий\" и \"Фритьоф Нансен\" (виж картата). Има и опция на \"Орлов мост да се продължи направо, като левият завой е по \"Раковски\", след което каране по \"Патриарх Евтимий\" и \"Фритьоф Нансен\". На лице са и други варианти, включващи улица \"Шести септември\" (виж картата). Най-голямото натоварване ще е на кръстовището при Университета Всички, които ще предпочетат да се възползват от разрешения ляв завой от \"Васил Левски\" по \"Гурко\", е добре да имат предвит, че по този маршту ще се движат и рейсовете с номера 72, 76, 204, 304 и 604. Левият завой на Университета пък е пословично тегав, дори без допълнителния трафик. Възможно, макар и малко вероятно е да се образуват задръствания в посока Университета, които се виждат още с пускането към \"Орлов мост\". Планиращите да завият надясно към Военната академия, може да ползват вариантът за заобикалянето им през локалното на \"Цариградско шосе\", което се хваща малко преди БТА и по улица \"Иван Асен II\", или перпендикулярните на нея преки (\"Мизия\" или \"Виктор Юго\"), се излиза на бул. \"Евлоги и Христо Георгиеви\". Този маршрут, но с продължение по улица \"Оборище\" и включване на бул. \"Цар Освободител\", при Университета, при парламента или по ул. \"Г.С. Раковски\", е вариант и за продължаващите в посока президентството (виж следващата карта). Генерална алтернатива Като цяло пътуващите по \"Цариградско шосе\" в посока Изток-Запад и обратно (тоест от \"Младост\" и \"Дружба\" към \"Люлин\" и \"Обеля\") е добре да помислят и за ползването на метрото, което покрива доста голяма част от маршрута и не зависи от задръстванията. Вариант е и минаването по булевардите \"Михай Еминеску\" (покрай посолството на Румъния), \"Ситняково\", \"Данаил Николаев\" (до Сточна гара) и Сливница (виж последната карта). Този маршрут, но в обратната последователност, е и единствената разумна алтернатива за идващите откъм \"Люлин\" и \"Обеля\" и пътуващи за \"Младост\", и \"Дружба\", като включването на бул. \"Цариградско шосе\" става в района на Орлов мост, или Борисовата градина, откъдето трафикът нагоре е доста спокоен, след ситото на \"Орлов мост\". Идващите откъм \"Люлин\" и \"Обеля\" е добре да имат предвид, че има стеснение на \"Сливница\", малко преди кръстовището с \"Христо Ботев\" и се образуват задръствания. Вариант за избягването им е десен завой по ул. \"Опълченска\", ляв завой по \"Симеон\" и ляв по \"Христо Ботев\" или \"Братя Миладинови (виж картата, обходът е в синьо). Освен това, често задръстването на бул. \"Ситняково\" и бул. \"Михай Еминеску\" е от гара Подуене до Румънското посолство, като това разстояние, от по-малко от километър, се минава за 20-30 минути. За момента плановете са ремонтът на \"Орлов мост\" да приключи утре (22 август). Не е изключено обаче да продължи и повече. Най-вероятно движението ще се движи във всички посоки около 27 август, докогато са променени маршрутите на градския транспорт, минаващи през \"Орлов мост\".", "date": "2017.08.20", "title": "Новите ограничения на \"Орлов мост\" и алтернативните маршрути (карти)"}
{"url": "http://www.dnevnik.bg/sport/2017/08/20/3027691_ludogorec_mina_vihreno_s_grumka_pobeda_prez_ruse/", "text": "\"Лудогорец\" премина по шампионски през гостуването си на \"Дунав\". Разградчани се наложиха с 5:0 в среща от шестия кръг в Първа лига. Гръмкият успех беше постигнат с голяма част от резервните футболисти, като повечето титуляри получиха почивка преди реванша със \"Судова\". Головете вкараха Върджил Мисиджан, Марселиньо, Жуниор Кишада и Джоди Лукоки, а Христо Попадийн си отбеляза автогол. \"Лудогорец\" събра 13 точки и е втори на една зад водача \"Черно море\", но има и мач по-малко. Със същия актив е и ЦСКА. \"Дунав\" остава без победа в последните си пет мача. Русенци имат пет точки, но са с три поражения в миналите четири кръга. За \"Дунав\" това беше най-слабият мач срещу \"Лудогорец\". Преди година в четирите срещи с шампионите отборът, воден от Веселин Великов, показа друго лице и затрудни съперника си. Русенци започнаха агресивно и бяха равностойни в първите минути, като създадоха и трудности за защитата на гостите. В петата минута Бранимир Костадинов не успя да нанесе завършващ удар. Русенци имаха отлична възможност да поведат в 14-ата минута, когато Васил Шопов стреля мощно от разстояние, но Броун спаси. \"Лудогорец\" поведе в 23-ата минута. Марселиньо изведе Мисиджан и холандецът отбеляза. В 37-ата резултатът стана 2:0 след хубава атака - Лукоки центрира и Марселиньо с глава удвои. Четири минути преди почивката Сисиньо центрира от дясно и Христо Попадийн си отбеляза автогол. Шампионите владееха инициативата и след почивката, като увеличиха преднината си. След около час игра се стигна до грозен инцидент, при който Мисиджан удари без топка играч на съперника в средата на терена. Съдията Георги Димитров, който беше с гръб, сложи край на саморазправата, като даде жълт картон на холандеца и на Петър Патев от домакините В 73-ата минута влезлият като резерва Кишада се разписа с лекота след подаване на Жоао Пауло. Пет преди края Лукоки беше изведен на стрелкова позиция и стреля точно за 5:0. ", "date": "2017.08.20", "title": "\"Лудогорец\" мина вихрено с гръмка победа през Русе"}
{"url": "http://www.dnevnik.bg/sport/2017/08/20/3027675_grigor_dimitrov_specheli_titlata_v_sinsinati/", "text": "Григор Димитров е новият шампион в турнира от сериите \"Мастърс 1000\" в Синсинати. Българският тенисист спечели най-голямата титла в кариерата си след блестяща победа срещу австралиеца Ник Кириос с 6:3, 7:5. Димитров не загуби нито един сет по пътя към първия си мастърс трофей и допусна само един пробив в 53 сервис гейма. Той спечели трета титла за сезона след тези от Бризбейн и София и общо седма в професионалната си кариера след турнирите в Стокхолм през 2013 г. и Акапулко, Букурещ и \"Куинс\" през 2014 г. Българинът показа изключително спокойна, търпелива и дисциплинирана игра през целия турнир. Във финала той изцяло контролираше играта от основната линия и успя по перфектен начин да неутрализира мощните удари на Кириос. Димитров показа блестяща защита и почти не допускаше грешки от дъното на корта. Сеченият му бекхенд и скоростното му придвижване по корта се оказаха истинско мъчение за 22-годишния австралиец, а когато се наложеше, и слайсът от форхенд вършеше отлична работа на българина. Въпреки че вкара само 56% от първите си сервиси, Димитров беше много стабилен на начален удар. Той загуби само 13 от разиграните в 59 точки в своите подавания и отрази двете точки за пробив, които се откриха пред Кириос. Австралиецът записа 15 аса срещу шест за българина и вкара цели 70% от първите си сервис. Когато обаче те не влизаха, ситуацията за него ставаше много, много трудна. Димитров излезе победител в десет от 18-те случая, когато трябваше да посреща втория сервис. Българският тенисист изчака търпеливо своите шансове, получи четири възможности да пробие и оползотвори две от тях - по една в двата сета. Той стигна до победата след 85 минути игра и записа втора победа от два мача срещу този съперник. Димитров си тръгва от Синсинати с 954 хиляди долара от наградния фонд и 1000 точки за световната ранглиста. В понеделник 26-годишният тенисист ще напредне с две места до №9 в света и ще се доближи на една позиция от рекордното си класиране. Освен това Димитров прави много важна крачка към дебютно участие във финалите на АТП. След първата си мастърс титла той заема петото от осемте места, осигуряващи класиране за Лондон. Кириос допусна втора загуба в петия финал в кариерата си. Той прекъсна серията си от три поредни победи във финални мачове и остава с трофеите от Марсилия, Атланта и Пекин от 2016 г. Австралиецът си тръгва от Синсинати с 467 хиляди долара от наградния фонд и 600 точки за световната ранглиста. В понеделник той ще напредне с пет места до №18 в света. За него това също беше първи финал в турнирите от сериите \"Мастърс\". Той е най-младият играч, достигнал до мача за титлата в Синсинати, от Новак Джокович през 2009 г. Хронология на мача (гейм по гейм):", "date": "2017.08.20", "title": "Григор Димитров спечели титлата в Синсинати"}
