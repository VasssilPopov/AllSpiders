{"url": "http://www.dnevnik.bg/sport/2017/05/08/2967130_grigor_dimitrov_zapochva_opita_za_vrushtane_kum/", "text": "Българският тенисист Григор Димитров започва днес по обед участието си в турнира от сериите \"Мастърс\" в Мадрид. Той ще играе с германеца Филип Колшрайбер в първия кръг.Мачът е в 13.00 часа и поставя началото в програмата за деня. Това ще е първата среща между двамата.Хасковлията, който е 12-и в схемата на надпреварата, . При успех днес следващият съперник на Димитров ще е победителят между Иво Карлович и Роберто Баутиста Агут. След това е възможна среща с Мъри.В другата част на схемата са Новак Джокович и Рафаел Надал, които могат да се срещнат на полуфинал.След силния старт на годината, извел го до две титли и полуфинал в Australian Open, българинът е в серия от четири поредни загуби и търси връщането на формата си и победите. Миналата седмица .Димитров ще играе в Мадрид за пета поредна година. През 2016 г. той загуби още в първия кръг от испанеца Пабло Кареньо Буста. Най-доброто му представяне беше през 2015 г., когато отстъпи в четвъртфиналите на рекордьора по титли Надал. При първите си две участия българинът стигна до третия кръг, където беше спрян от Томаш Бердих (2014 г.) и Стан Вавринка (2013 г.).", "date": "2017.05.08", "title": "Григор Димитров започва опита за връщане към победите с мач срещу Колшрайбер в Мадрид"}
{"url": "http://www.dnevnik.bg/sviat/2017/05/08/2967219_predvoditeliat_na_isliamska_durjava_v_afganistan_e_ubit/", "text": "Ръководителят на афганистанския клон на групировката \"Ислямска държава\" Абдул Хасиб е бил убит при операция на афганистанските специални сили в източната провинция Нангархар, съобщи президентът Ашраф Гани, цитиран от \"Франс прес\".Хасиб бе избран на поста миналата година, след като предшественикът му Хаиз Саид Хан загина при въздушен удар на американски дрон. Смята се, че по негова поръчка са били организирани редица големи нападения, включително през март срещу военна болница в Кабул, извършено от дегизирани като лекари бойци.Американската армия потвърди, че водачът на Ислямска държава в Афганистан Абдул Хасиб е убит във военна операция в края на април.В операцията на афганистански командоси и американски военни са убити още няколко командири и 35 бойци на терористичната група, гласи комюнике на командването на американските войски в Афганистан. ", "date": "2017.05.08", "title": "Предводителят на \"Ислямска държава\" в Афганистан е убит"}
{"url": "http://www.dnevnik.bg/sviat/2017/05/08/2965472_edna_purva_dama_koiato_ne_se_boi_ot_vuzrastta_si/", "text": "Еманюел Макрон и Доналд Тръмп имат нещо общо – и двамата имат 24 години разлика със съпругите си. Само че жената на Макрон – Брижит, е по-възрастна. Това предизвика коментари, възмущения и хули, каквито изобщо не бяха отправени към , задето се е омъжила за човек, с цяло поколение по-стар от нея.За сметка на това френските жени се радват на разбитото клише. \"Защо да не можем да се женим за по-млади мъже? Непрекъснато излизам с такива\", коментира пред \"Вашингтон пост\" собственичката на магазин за дрехи в Париж Мартин Бергоси. \"Нормално е да виждаш мъже с по-млади жени, така че е чудесно да се види и обратното\".Французите по традиция имат доста свободно отношение към интимния живот на политиците си, но множество интервюирани от \"Вашингтон пост\" французойки гледат благосклонно на Макрон именно заради необичайния му брак. \"Всеки ден виждам мъже да влизат в хотела, придружени с момичета, които могат да им бъдат дъщери\", отбелязва Клои Турнард.Макрон и съпругата му се срещат, когато той е 15-годишен десетокласник в Йезуитската гимназия в Амиен, а , едно от които е в неговия клас.По онова време Брижит носи името \"г-жа Озиер\", преподава френска литература и ръководи театралния клуб, а Макрон е талантлив пианист и отличник. \"Със сигурност не беше като другите. Винаги беше с учителите\", казва тя във френски документален филм. \"Той не беше пубер\". В 11 клас Макрон я убеждава да напишат заедно пиеса. \"Писането ни събираше всеки ден и създаде невероятна близост между нас\", каза тя пред \"Пари мач\". (На 1:20 от видеото можете да видите как г-жа Озиер целува Макрон в края на пиесата.)Разтревожените му родители молят учителката да стои далеч от него и го изпращат да довърши средното си образование в престижната гимназия \"Анри Четвърти\" в Париж. Въпреки опитите за раздяла, Макрон заявил на Брижит: \"Няма да се отървеш от мен. Ще се върна и ще се оженя за теб.\"С продължителни телефонни обаждания от Париж \"малко по малко той срази съпротивата ми\". В крайна сметка Брижит се раздeля със съпруга си и се премества да преподава в столицата. \"Казах си: Целият ми живот ще отиде напразно, ако не го направя\", споделя тя.Двамата сключват брак през 2007 г. Нямат общи деца и не планират такива. \"Е да, във Франция има много семейства\", казва Макрон.\"Има двойки от един пол и двойки от различни полове. Има различни родствени връзки. И има много любов.\"През 2015 г. тя напусна работата си в елитна парижка гимназия, за да помага на съпруга си.Бивши ученици от лицея \"Сен-Луи дьо Гонзаг\" я описват като въодушевен, енергичен, весел човек, който гори от желание да споделя своето увлечение по френските автори.Брижит казва, че като първа дама ще продължи да съсредоточава вниманието си върху младите хора. \"Моята битка ще бъде образованието\", каза тя пред сп. \"Пари мач\" миналата година.Еманюел Макрон има намерение да официализира ролята на първата дама, а съпругата му ще му помогне да реши как.\"Тя трябва да се произнесе по въпроса\", каза той този месец. 91-годишната Женевиев Перие, която живее в провинцията в област Бургундия, хвали пред \"Асошиейтед прес\" очевидната \"простота\" на Брижит Макрон, защото \"тя, изглежда сякаш говори на всички, когато я виждаме по телевизията. Изглежда много мила.\"Перие казва, че Брижит Макрон ѝ напомня на друга нетипична жена - първата дама на Франция през 50-те години на миналия век Жермен Коти. Първоначално Коти беше осмивана заради старомодния си стил, но се радваше на голяма популярност, след като се посвети на френския народ.Станфордската преподавателка Сесил Алдюи сочи пред \"Вашингтон пост\", че присъствието на Брижит в светлината на прожекторите е необичайно за Франция. В по-ново време бившата сега съпруга на предишния френски президент Никола Саркози, Сесилия, играеше значима роля в неговата кампания и работеше редом до него.Двамата се разделиха няколко месеца след избирането на Саркози през 2007 г. и той се ожени повторно за Карла Бруни - фотомодел и певица, която възприе по-традиционна роля като първа дама, стоейки извън политиката и участвайки в благотворителни прояви.Сегашният президент Франсоа Оланд и неговата приятелка Валери Трирвильор се разделиха през 2014 г., след като таблоид разкри връзката на Оланд с 18 години по-младата актриса Жули Гайе. Гайе и Оланд никога не са се появявали публично заедно. Бившият държавен глава Франсоа Митеран имаше любовница наполовина на неговите години. На погребението му през 1996 г. тя и съпругата му стояха една до друга.", "date": "2017.05.08", "title": "Една Първа дама, която не се бои от възрастта си"}
{"url": "http://www.dnevnik.bg/sviat/2017/05/08/2967205_makron_pobedi_s_nad_66_ot_glasovete/", "text": "Независимият центрист Еманюел Макрон печели президентските избори във Франция с повече от 66% от гласовете - резултат, на който коментаторите придават тежестта на референдум в полза на европейското бъдеще на страната.По данни на вътрешното министерство, което организира гласуването, след преброяването на почти всички бюлетини за най-младия лидер на Франция от времето на Наполеон насам са гласували 66.06%. За опонента му Марин льо Пен са гласували 33.94%.Вотът за избирането на най-младия президент във френската история е белязан и от рекордните 11.5% бюлетини без посочено име или с изписан протест върху тях срещу двамата кандидати.Почти рекордните 25.38% от общо 47 милиона регистрирани избиратели са отказали да гласуват.\n    Избраният за президент на Франция Еманюел Макрон ще участва тази седмица в няколко церемонии заедно с досегашния президент социалист Франсоа Оланд, от когото трябва да приеме властта най-късно на 14 май, предаде Франс прес.Конституционният съвет ще обяви официално окончателните резултати от президентските избори в четвъртък. Президентският мандат на Оланд изтича на 14 май.Новият министър-председател, когото ще избере Еманюел Макрон, ще стане известен до една седмица, заяви снощи генералният секретар на движението на Макрон \"Напред!\" Ришар Феран. В правителството на Макрон вероятно ще има петнайсетина министри - политици и представители на гражданското общество.Тази седмица политическото движение \"Напред!\" ще представи своите кандидати за депутати в Националното събрание на изборите на 11 и 18 юни, добави Феран. Днес Макрон ще участва заедно с Франсоа Оланд във възпоменателните церемонии на булевард \"Шанз-Елизе\" за капитулацията на нацистка Германия. В сряда двамата ще участват в церемония в центъра на Париж в Националния ден в памет на жертвите на робството.", "date": "2017.05.08", "title": "Макрон победи с над 66% от гласовете"}
{"url": "http://www.dnevnik.bg/skorost/2017/05/08/2966608_bez_kamioni_i_zasileno_policeisko_prisustvie_po/", "text": "Сериозен трафик се очаква днес по основните пътища в страната в последния от трите почивни дни покрай Гергьовден. Движението вероятно ще е по-натоварено от 1 май, тъй като не малко хора сляха двата празника. Пътната полиция и Агенция \"Пътна инфраструктура\" са създали организация за улесняване на трафика.Като част от мерките днес по традиция, ще бъде ограничено движението на товарни автомобили над 12 тона от 14.00 до 20.00 часа по автомагистралите и част от основните пътища в страната (виж картата).Това се прави с цел водачите на леки автомобили безпрепятствено да пътуват до местата, където ще празнуват. Днес влизащите в София през Владая ще ползват две ленти за движение.По традиция се очаква интензивно движение на входовете на столицата от автомагистралите \"Тракия\", \"Хемус\", както и по \"Струма\" и по главен път Е-79 София - Кулата.Заради продължаващите ремонтни дейности на тръбата за Варна на тунелите \"Витиня\" и \"Ечемишка\" на \"Хемус\" съоръженията се използват двупосочно в тръбата за София, като стеснението създава условия за задръствания. Като алтернативен маршрут за идващите от посока Варна от пътната агенция препоръчват слизане от аутобана на пътен възел \"Ботевград\", минаване по обходния път на града и връщане на магистралата при 30-и километър (Витинска река).Вариант е и използването на маршрута от пътен възел Ботевград през Скравена, Ребъркова, Елисейна, гара Лъкатник, Своге, Нови Искър и излизане на околовръстния път на София.Пристигащите от Шумен и Варна, или разположени близо до тях населени места, могат да минат през Ришкия проход до Карнобат и включване в магистрала \"Тракия\" или Подбалканският път. Вариант за много от населените места в Северната България е минаване през старопланинските проходи и излизане на Подбалканския път и \"Тракия\". За Габрово е удобен проходът \"Шипка\", за Велико Търново - Проходът на републиката.По всички натоварени пътни артерии е създадена организация, като ще има максимално полицейско присъствие, обявиха от КАТ.", "date": "2017.05.08", "title": "Без камиони и засилено полицейско присъствие по пътищата днес"}
{"url": "http://www.dnevnik.bg/sport/2017/05/08/2967233_klivland_stigna_do_finala_v_iztochnata_konferenciia/", "text": "Шампионът \"Кливланд кавалиърс\" е първият финалист в Източната конференция на Националната баскетболна асоциация (НБА). \"Кавалерите\" спечелиха гостуването си на \"Торонто раптърс\" със 109:102 и приключиха серията с 4:0 победи.Леброн Джеймс и компания стигнаха до финала в конференцията, без да загубят мач. В първия кръг на плейофите те отстраниха \"Индиана пейсърс\" със същия резултат. Тимът на Тайрон Лу има общо 11 поредни победи в директните елиминации заедно с трите последователни в историческия финал в лигата през 2016 г., когато обърна \"Голдън стейт уориърс\" от 1:3 до 4:3.В опит да достигне до трети пореден финал в НБА \"Кливланд\" ще се изправи срещу победителя от сблъсъка между \"Бостън селтик\" и \"Вашингтон уизърдс\". Те играят при резултат 2:2, след като през изминалата нощ столичани се наложиха със 121:102 за втория си пореден успех в серията.Леброн Джеймс беше най-полезен за победата на \"Кливланд\" срещу \"Торонто\", която беше седмата от осем мача срещу този съперник през сезона. Той завърши с 35 точки, девет борби и шест асистенции, като реализира 11 от 22-те си стрелби от игра, включително пет тройки от 12 опита.Отбор, в който играе Джеймс, достига до финала в Източната конференция за осма поредна година и общо за девети път при 12-те му участия в плейофите. Серията с \"Торонто\" пък е 11-ата от 33 изиграни от Джеймс, която неговият отбор печели без загубен мач.Лидерът на \"кавалерите\" се представи впечатляващо във всички срещи с канадския тим, записвайки средно по 36 точки, 8.3 борби, 5.3 асистенции, 3.3 тройки и 40.8 минути. От началото на плейофите той има средни показатели от 34.4 точки, 9 борби, 7.1 асистенции, 2.8 тройки, 2.1 откраднати топки и 1.5 чадъра при 55.7% успеваемост в стрелбата от игра, включително 46.8% от тройката, и 72.8% от наказателната линия.Кайри Ървинг обаче също игра страхотно срещу \"Торонто\" и имаше главна заслуга за успеха в ма №4, след като \"Кливланд\" по традиция през този сезон пропиляха огромна преднина. Те водеха с 12 точки след първото полувреме - 61:49, а в началото на третата авансът им достигна 16 точки.Последва спад в играта на шампионите\", който доведе до скъсяване на разликата до пет точки преди последната част след тройка със сирената на Пи Джей Тъкър за 80:85. \"Торонто\" продължи да играе по-организирано и стигна до обрат при 93:92. В този момент Ървинг пое нещата в свои ръце и вкара 11 поредни точки за своя отбор, а тройка на Леброн Джеймс за 106:95 довърши съперника.Ървинг завърши с 27 точки (10/24), девет асистенции, пет борби и четири откраднати топки. Страхотно включване от пейката пък направи Кайл Корвър, който вкара четири тройки от шест опита и общо 18 точки. Чанинг Фрай също влезе много силно от резервната скамейка с 10 точки за 12 минути след четири коша от пет опита.За \"Торонто\" Кори Джоузеф беше над всички с 22 точки при 73% успеваемост в стрелбата, 12 асистенции и шест борби. Серж Ибака беше най-резултатен с 23 точки, а Демар Дероузън добави 20 точки, осем асистенции и четири борби, като вкара осем от 18-те си стрелби от игра.В другия мач, който се игра през изминалата нощ, \"Хюстън рокетс\" победи \"Сан Антонио\" със 125:104 у дома и изравни резултата в серията - 2:2. Джеймс Хардън отбеляза 28 точки и направи 12 асистенции, а още шестима играчи на \"ракетите\" завършиха с двуцифрен точков актив - Ерик Гордън (22), Тревор Ариза (16), Лу Уилямс (13), Раян Андерсън (13), Боби Браун (11) и Пат Бевърли (10).За \"Сан Антонио\" Кауай Ленард и Ламаркъс Олдридж вкараха по 16 точки, а Джонатън Симънс беше най-резултатен със 17. \"Шпорите\" обаче нямаха шанс да се противопоставят при разликата в нивото на стрелба от далечно разстояние - седем тройки за тях при 19 за \"Хюстън\".Двата отбора заминават за Сан Антонио за мач №5 на 10 май, а два дни по-късно се връщат в Хюстън за шестия двубой. Победителят от тази серия ще играе на финала в Западната конференция срещу \"Голдън стейт уориърс\" или \"Юта джаз\". Те играят при 3:0 победи в полза на \"воините\", които също като \"Кливланд\" нямат загуба от началото на плейофите и могат да приключат серията тази нощ.", "date": "2017.05.08", "title": "\"Кливланд\" стигна до финала в Източната конференция без загубен мач"}
{"url": "http://www.dnevnik.bg/bulgaria/2017/05/08/2967223_tendenciiata_vse_po-malko_bejanci_da_vlizat_u_nas_se/", "text": "Търсещите закрила, които влизат в България и биват задържани на входа, във вътрешността на страната и при опит да излязат, продължават да намаляват. Въпреки че в последната седмица на април имаше леко увеличение тенденцията от края на миналата година да има по-малко мигранти у нас, се запазва.За първата седмица на май са задържани общо 38 души, докато в края на май те са били почти 60. За сравнение през март тази година общо са били установени близо 300 души, докато за същия месец през 2016 г. те са били близо 3000 души.Общо от началото на годината те са над 150 души. Сред тях най-много са тези от Афганистан, следвани от хора от Пакистан.Наскоро МВР обяви обществена поръчка за близо 5 млн. лв. за изграждането на ашест наблюдатели поста по българо-сръбската граница. Целта е да спре трафика на мигранти през Сърбия. Парите са от . Освен тази поръчка е обявена още една - за възстановяване на видеонаблюдението в зоната на Калотина, където има два поста, което ще струва малко над 400 хил. лв.Данните за настанените в центровете на Държавната агенция за бежанците и МВР показват, че преобладаващо в тях са сирийци и афганистанци. От началото на годината до четвърти май са задържани общо 516 граждани на трети страни.", "date": "2017.05.08", "title": "Тенденцията все по-малко бежанци да влизат у нас се запазва"}
{"url": "http://www.dnevnik.bg/sviat/2017/05/08/2967180_visokiiat_zalog_na_makron_e_v_ikonomikata/", "text": "След десетилетие на бавен растеж, увеличаваща се безработица и сриваща се конкурентоспособност, Франция избра президент с план да измъкне страната от икономическите затруднения. – бивш инвестиционен банкер, който напусна правителството на Франсоа Оланд два пъти заради недоволството си от бавния ход на реформите, обещава да реформира пазара на труда, да олекоти данъчната и пенсионната система и да оттегли регулациите, които пречат на иновациите.Но след като влезе в Елисейския дворец, 39-годишният бивш икономически министър ще се изправи пред страшни предизвикателства.Той ще се опитва да прокара дневния си ред в момент, в който Франция е по-разделена отвсякога в отношението си към разрушителните сили на глобализацията.Кампанията показа, че близо половината страна би предпочела по-диригентски подход към икономиката – така че ролята на държавата да бъде разширена, вместо ограничена, както предлага Макрон.За да може да въведе плановете си, той ще трябва да си осигури подкрепа в парламента. Въпросът е как все още недоказалата му се нова партия \"Напред!\" ще се справи в парламентарните избори идния месец.Дори да получи необходимото мнозинство, ще изминат месеци или дори години преди реформите му да дадат резултат. Забавянето може да изложи Макрон и правителството му на същите критики, които в крайна сметка прокудиха германския канцлер Герхард Шрьодер – човекът, който създаде \"Дневен ред 2010\".\"Макрон предлага постепенен подход, чийто успех зависи от преговорите с профсъюзите\", коментира Жил Моек, икономист в Bank of America Merrill Lynch. \"Разбирам тази стратегия, но тя няма да създаде резултати веднага. Ще отнеме време\".Икономическата програма на Макрон, създадена от Жан-Пизани Фери – бившият шеф на базирания в Брюксел институт \"Брюгел\", избягва подхода тип \"шок и ужас\" на конкурента му Франсоа Фийон. В него се включваше радикално орязване на работните места в публичния сектор и удължаване на минималната работна седмица.Вместо това Макрон предприема нюансиран курс, за който съветниците му твърдят, че се цели право в причините за икономическите проблеми на Франция. Много независими икономисти са съгласни с тях.Макрон няма да отмени противоречивата 35-часова работна седмица, както обещаваше Фийон. Вместо това планира да я заобиколи, като позволи на фирмите да преговарят със служителите си за работните часове и заплащането. Той намекна, че може да избърза с въвеждането на трудовите форми чрез парламента, като използва правото си на издаване на укази.По отношение на пенсиите Макрон няма планове да вдига официалната възраст за пенсиониране, която е 62 години. Вместо това той иска да обедини объркващата мрежа пенсионни планове, като премине към точкова система в шведски стил. В нея плащанията ще са обвързани с вноските, дадени по време на активната възраст.Подходът на Макрон към намаляване на държавния апарат също е премерен. Той иска да спести 60 млрд. евро за пет години, докато планът на Фийон предвиждаше 100 млрд. Орязването на корпоративния данък до 25% от досегашните 33% ще бъде въведено постепенно.Силви Гуяр – евродепутатка, която бе съветничка на Макрон по време на кампанията, прави сравнение с човек, който спортува по половин час дневно. \"Не изглежда много, но ако го правиш постоянно и правилно, ще има резултати. И е по-добре, отколкото да тичаш на маратон\".Постепенният подход на Макрон може да намали риска от опасни улични протести, които да попречат на плановете му – ужасът на много френски президенти.Но той остава уязвим на критика от консерваторите, които смятат, че френската икономика се нуждае от много по-смела реформа след едно десетилетие, смятано от мнозина за изгубено.Оланд прекара първите си две години на служба, угаждайки на старомодните социалисти в партията със символични стъпки като данъка върху богатството. Закъсня да премине към пробизнес реформа, надзиравана от Макрон и бившия премиер Манюел Валс.Предшственикът на Оланд – Никола Саркози, успя да вдигне възрастта за пенсиониране. Но не успя да свърши много други неща, преди да потъне в глобалната финансова криза и хаоса в еврозоната. Преди това парализиращи улични протести принудиха Жак Ширак да изостави плановете си за реформи.За Макрон залогът е много по-висок. Ако се провали в плановете си да накара французите да приемат глобализацията и Европейския съюз, след пет години Льо Пен и \"Националният фронт\" може да се окажат истинско предизвикателство за него.Проучване на фондацията \"Бертелсман\" показа колко е разделен френският електорат. 20% от хората се идентифицират с екстремното ляво или дясно в сравнение със 7% в целия ЕС. Едва 36% се определят като \"центристи\", спрямо 62% в ЕС.При липса на бързи икономически резултати, Макрон ще се затрудни да изпълни и друго от големите си обещания – да убеди Германия на \"голяма сделка\" за Европа, която включва по-близка интеграция в еврозоната.В негова полза работят два процеса.Първо, френската икономика вече оздравява. Желанието за потребление е на най-високите си нива за десетилетие, а доверието в бизнеса отбелязва връх за последните шест години. Макар че безработицата е висока – близо 10%, нови работни места се създават с най-бързия темп за последните 10 години.Франция вече е на прав път, казва Холгер Шмидинг от \"Беренберг банк\" и допълва, че стъпките от последните години са хвърлили страната на върха на класацията на ОИСР за структурни реформи.Друго позитивно развитие е промяната в профсъюзите. По-рано тази година умереният CFDT превзе позицията на най-силен съюз в частния сектор от крайния CGT.\"За пръв път има възможност във френските профсъюзи да има реформистко мнозинство\", казва Мое от Bank of America Merrill Lynch. \"Това може да направи преговорите по-ефикасни и е жизненоважно\".", "date": "2017.05.08", "title": "Високият залог на Макрон е в икономиката"}
{"url": "http://www.dnevnik.bg/sviat/2017/05/08/2966745_v_ljulkata_na_albanskite_partii_v_makedoniia_gledat_s/", "text": "В Тетово, само на 38 километра от македонската столица Скопие, повечето реклами и надписи на магазините биха затруднили който и да е посетител от България – освен ако случайно не знае албански. Там, където има и македонски надписи, на витрини или на плакати, те обикновено стоят под албанските. За автомобили движението към центъра е хаотично, а тесните улици трудно поемат обедния трафик. От минувачите по пътя се чува предимно албанска реч; някои от жените са покрили косите си с хиджаб, други – не.Македонското знаме се вижда рядко, най-вече в центъра и то над входовете на държавни институции, макар някои магазини също да красят витрините си с него. До входа на една общинска сграда обаче, точно пред входа, на който е знамето, започват сергии с червени сувенири, украсени с двуглавия орел от албанския флаг.Езиковата бариера се оказва и най-голямото предизвикателство – поръчката на кафе на централния площад отнема няколко минути, докато видът и броят на напитките се уточнява с жестове. Самото пиене на кафе пък през няколко минути бива прекъсвано от малки момичета, които сядат на масите пред заведението и искат пари от клиентите, а след като сервитьорът ги гони, бързо се завръщат за втори и трети опит. Когато окончателно си тръгнат, остават мъжете, които обикалят от заведение на заведение, за да продадат някой \"оригинален\" парфюм или часовник.Етнически албанци са над половината жители на този северозападен град съвсем близо до границата с Косово (тук бившият косовски премиер  е почетен гражданин). Останалите са македонци (малко над една трета), роми, турци, сърби и бошняци – но експерти предупреждават, чекогато властите решат да проведат преброяване на населението в Македония за пръв път след 2002 г.В Тетово македонци и албанци живеят смесени за разлика от Скопие, където двете групи са разположени сравнително компактно от различни страни на река Вардар. Въпреки това, влизайки в случайно избрани магазини, попадаме само на албанци. В няколко бакалии и кафета по една от главните улици продавачите вдигат рамене и успяват да кажат само: \"Не разбирам\".Ясир обаче няма проблем с македонския – само малко се притеснява от акцента си. Държи магазин за ислямски стоки – от книги и съдове с изписани текстове от Корана или хадиси до сапуни и козметика – точно срещу Шарената джамия недалеч от центъра на града. Някои от клиентите му са македонци. \"Понякога идват тук да купуват. А когато щамповам, също работя с македонци – нищо, че (надписите и изображенията) на стоките са верски.\"Казва, че в Тетово македонци и албанци се разбират помежду си и че той никога не е бил нападан от хулигани заради работата си, тясно свързана с исляма. Сблъсъците в парламента в Скопие не са променили отношенията между двата етноса в града, разказва той. \"Това миналата седмица беше само инцидент. Хората не се интересуват от война.\" Не се вълнува и от протеста на  в столицата, където хиляди излизат всяка вечер, за да се обявят в защита на целостта и суверенитета на страната си такива, каквито ги познават. \"МакедонияДори не ни интересува дали се казва Македония или по друг начин.\"Не обръща внимание на така наречената , която властите в Скопие свързват с влиянието на Тирана върху македонските албанци. \"Политиката си е политика. Тия пак ще са си заедно,\" казва Ясир и сочи към тавана. Добавя, че има предвид политиците в Скопие. \"Как сме живели и как ще живеем ние, македонците и албанците - това е друго. Живеехме добре, но сега мисля, че ще живеем още по-добре. Защо? Още сега ще имаме повече права. Имахме права, но нямахме много права в институциите.\"Същевременно подкрепя двуезичността – мисли, че е време тя да обхване и държавните институции. Не смята обаче, че тя може да се осъществи заради договорки между партиите, а заради факта, че на висок пост в страната вече има и етнически албанец. \"Мисля, че ще бъде добре. Досега нямаше албанец горе. Ние албанците нямахме нито един начело, а сега мисля, че ще бъде добро и за албанците, и за македонците. Ще имаме едни и същи права. Това е истинска демокрация, защото досега не беше такава.\"Според него повечето албанци са разочаровани от прекаралия десет години във властта  (ДУИ), \"защото много лъжат.\" Попитан дали смята, че албанските партии досега са защитавали правата му, обяснява: \"Ние, албанците, мислим, че (лидерът на социалдемократите Зоран Заев) ще е по-добър, защото той казва, че ще прави добро за албанците. Гледаме, че той е истински демократ. На нас не ни е нужно главният да е мюсюлманин или християнин. Важното е да прави добро на македонци и албанци.\"\"Досега всеки себе си гледаше. Сега мисля, че ще е по-добро. Менне политиката. Интересува ме хората да имат пари, защото някои нямат какво да ядат. А кой ще е глава и кой няма да е, не е проблем на никого,\" казва Ясир. \"Но ако политиката е лоша, и икономиката ще е лоша.\"На няколко преки разстояние на същия булевард Али бързо оставя цигарата си в пепелник, който държи пред малката бакалия, където работи, за да влезе вътре и да разкаже какво мисли за отношенията между албанци и македонци. Предлага и кафе. \"Тук е спокойно, но не знам за извън Тетово. Около Струмица например повечето са македонци. Там винаги има проблеми,\" казва той. \"В някои части не можеш да пиеш кафе, ако не си от техния етнос.Говори македонски ясно и без притеснение, с малки паузи между някои думи. \"Аз израснах с македонци. Но има някои около Тетово, които не владеят езика. Те имат проблеми, като ще ходят в институциите.\" Вдига рамене, попитан дали не е по-добре познатите му да научат македонски. \"Нормално е и е по-добре. Но е по-добре и македонците да знаят албански, нали?\"Казва, че албанските партии от много време обещават да осъществят исканията от общата платформа. \"Знаеш от колко години е платформата. Толкова години от Охридския договор и нищо... Ние винаги сме гласували за ДУИ. Последните месеци обаче, като излязоха бомбите* от Заев, видяхме кой е Али Ахмети (лидерът на ДУИ), видяхме кой е (Никола) Груевски... Не ги деля на македонци и албанци,Самият той не е гласувал за Заев, а за \"Алианса на албанците\" на Зиядин Села: \"По-добра платформа, нов в политиката, да му дадем шанс.\" Въпреки това мисли, че управление на социалдемократите ще се отрази добре на отношенията между македонци и албанци. \"Като влезе Заев във властта, само някое време трябва да мине и ще имаме по-добър живот заедно. Не само тук, а и в Скопие, в Струмица, другаде.\"На съседната улица Хашим, който има магазин за авточасти, пренебрежително маха с ръка, попитан какво мисли за случващото се в Скопие. \"Това си е работа на политиците, на тези по градските центрове. Нас ни интересува икономически да сме добре, да ни върви работата.\" Прекъсва обяснението си, когато в магазина идва Катица - тя държи плод и зеленчук в същата малка едноетажна постройка, в която е и той. Тя поздравява сърдечно и кима, когато Хашим обяснява: \"С Катица сме си всеки ден тук и си седим заедно пред магазинчетата, албанец и македонка. Така че какъв може да е проблемът между македонци и албанци?\"На връщане към Скопие минаваме край същия централен площад, а в далечината от сградите, разположени на него, заради голямата червена табела над входа най-ясно се откроява Демократичната партия на албанците (ДПА), чийто символ е черен двуглав орел на розово-червен фон – недвусмислена препратка към албанското знаме.Тук е основана и самата партия, чийто първи председател Арбен Джафери (подписал Охридското споразумение за край на македонско-албанския конфликт в страната през 2001 г.) е родом от Тетово, както и наследникът му, лидерът в оставка Мендух Тачи. От Тетово тръгва и някогашният конкурент на ДПА за албанските гласове в Македония, ДУИ, основана от бивши албански бойци след конфликта от 2001 г., която за броени години изтласква ДПА (сега с двама депутати) от политическия живот на Македония.Точно срещу офиса на ДПА е и този на \"Бали комбътар\" - Партията на албанския национален фронт, наследник на антикомунистическото, националистическо движение от Втората световна война, което сключва съюз с фашистка Италия срещу комунистическата съпротива. \"Бали комбътар\" се съживява във вид на партия през 1994 г., във вече демократична Албания, а десет години по-късно отваря клон именно в града, който по време на войната е най-голямата база на движението на македонска територия. Сградата обаче стои затворена, а и партията не се явява на избори редом с македонските албански партии.Така именно от Тетово започва битката за гласовете на македонските албанци, когато мирът е възстановен. Съдейки по резултатите от изборите през декември, когато социалдемократите станаха втора след ДУИ политическа сила в община Тетово, тук етнически македонец, Зоран Заев, е сериозна конкуренция.", "date": "2017.05.08", "title": "В люлката на албанските партии в Македония гледат с надежда към Заев"}
{"url": "http://www.dnevnik.bg/biznes/2017/05/08/2967238_evroto_poskupna_sled_pobedata_na_makron/", "text": "Еврото поскъпна към основните валути тази сутрин на борсите в Азия след избирането на проевропейския либерален кандидат Еманюел Макрон за президент на Франция и победата му над кандидатката на крайната десница Марин льо Пен, предадоха \"Франс прес\" и БТА.Малко след обявяването на резултатите еврото поскъпна до 1.1023 долара, в сравнение с 1.0999 долара в петък вечерта в Ню Йорк. Така еврото достигна най-висок курс от ноември, отбелязва АФП.Едно евро се продаваше за 124.59 йени тази сутрин, в сравнение със 124.05 йени в края на миналата седмица, и достигна най-висок курс към японската валута за повече от година.Валутните борси \"колективно въздъхнаха с облекчение\", но тази положителна реакция вероятно ще продължи кратко, подчерта австралийският банков експерт Фил Боркин. \"Въпросът е дали Макрон ще получи мнозинство на парламентарните избори идния месец\", добави той.Смятаме, че еврото може да поскъпва в следващите седмици и месеци, тъй като Европейската централна банка ще прояви по-голяма увереност след намаляването на рисковете в еврозоната, каза пред АФП Рей Атрил от Националната банка на Австралия.", "date": "2017.05.08", "title": "Еврото поскъпна след победата на Макрон"}
{"url": "http://www.dnevnik.bg/sviat/2017/05/08/2967230_rusiia_zapochna_rabota_po_morskata_chast_ot_turski/", "text": "Четири дни след посещението в Москва на турския президент Реджеп Тайип Ердоган компанията \"Газпром\" започна изграждането на морския участък на подводния газопровод \"Турски поток\".Според официалното съобщение проектът, преминаващ отчасти по дъното на Черно море, върви по план и към края на 2019 г. той трябва да заработи.Два кораба на компанията Allseas са ангажирани за полагането на тръбите - сега на руското крайбрежие се използва по-малкият Audacia, а в дълбоководната част ще работи Pioneering Spirit, който е най-големият строителен кораб в света.Договорът с Allseas е от декември миналата година и е за полагане на първата от проектираните 4 тръби с вариант да построи и втората. Такава е и договорката с Анкара - \"Турски поток\" да започне само като газопровод за турския пазар, а ако Европейският съюз има интерес да изгради насрещна инфраструктура на своя територия (в Гърция или България), да се добави и втора тръба за нуждите на Южна Европа. Всяка от тръбите ще бъде с годишен капацитет от почти 16 млрд. куб. м.Подводният участък е дълъг около 900 км и се простира от Анапа на руския черноморски бряг до турския бряг на около 100 км западно от Истанбул. Максималната дълбочина на полагане на тръбите е 2200 м.През 2014 г. руският президент Владимир Путин изненадващо обяви при посещение в Турция, че се отказва от проекта \"Южен поток\", който трябваше да премине през България, и го трансформира в \"Турски поток\". Последваха продължителни преговори, в които турската страна обвързваше разрешението за строителство с предоставянето на по-голям обем руски газ на занижени цени.В крайна сметка Турция и Русия подписаха съответното междуправителствено споразумение през октомври 2016 г., Путин го ратифицира през февруари, а през март бяха подготвени нормативната база и графикът за строителство.Споразумението за \"Турски поток\" е с продължителност 30 години с възможност да бъде удължавано с по 5 години след това.", "date": "2017.05.08", "title": "Русия започна работа по морската част от \"Турски поток\""}
{"url": "http://www.dnevnik.bg/sport/2017/05/08/2967251_shapekoense_specheli_purvi_trofei_sled_samoletnata/", "text": "Бразилският \"Шапекоенсе\" спечели щатското първенство на Санта Катарина. Това е първи трофей за тима от Шапеко, откакто през ноември миналата година по-голямата част от членовете на отбора \"Шапекоенсе\" победи \"Авай\" с 1:0 във втория мач от финалния плейоф в щатското първенство. Така общият резултат беше изравнен - 1:1, но воденият от Вагнер Мансини състав защити трофея си заради по-добри показатели в редовния сезон.\"Шапекоенсе\" печели отличието за втори пореден и общо шести път в историята си след 1977 г., 1996 г., 2007 г. и 2011 г.Клубът трябваше да изгради нов състав, след като в самолетната катастрофа загинаха 19 футболисти и целият спортно-технически щаб. Оцеляха само трима футболисти и трима души от екипажа от 77 души на борда. ", "date": "2017.05.08", "title": "\"Шапекоенсе\" спечели първи трофей след самолетната катастрофа"}
{"url": "http://www.dnevnik.bg/sport/2017/05/08/2967266_mourinyo_veche_e_nevuzmojno_da_zavurshim_v_top_4/", "text": "Мениджърът на \"Манчестър юнайтед\" Жозе Моуриньо обяви, че спечелването на Лига Европа е единственият шанс отборът му да се класира за Шампионската лига. Според него  е лишила \"червените дяволи\" от шансове да завършат в първата четворка на Висшата лига.\"Юнайтед\" заема пета позиция с 65 точки, като изостава с четири от \"Манчестър сити\" и с пет от \"Ливърпул\", който е изиграл мач повече. \"Арсенал\" е шести с 63 точки, но до края на сезона има да изиграе мач повече от манчестърските отбори и два повече от \"мърсисайдци\".\"Топ 4? Невъзможно. По две причини. Първата е, че според мен другите отбори (в битката за топ 4), които играят веднъж седмично, няма да губят точки. Втората е, че трябва да играем в четвъртък (реванша със \"Селта\" в Лига Европа) и срещу \"Тотнъм\" (в неделя) не можем да излезем с всичко най-добро, с което разполагаме. Три дни по-късно имаме мач със \"Саутхемптън\", а след това с \"Кристъл палас\". Другите играят по един мач на седмица. Не мисля, че имаме шанс за топ 4. Трябва да преследваме Шампионската лига през Лига Европа\", каза Моуриньо на пресконференцията след мача с \"Арсенал\".\"Направихме осем промени за този мач. Знаехме, че не можем да разчитаме на оптималния си състав, но това е решение, което сме взели. Искаме да спечелим Лига Европа - това е по-важно, отколкото да завършим в топ 4. Трябва да дадем почивка на някои играчи, защото в момента скамейката ни е доста къса и нито един от контузените няма да се възстанови до края на сезона\", каза още португалецът.Той заяви, че е разочарован от резултата, но е горд от своите играчи и много доволен от представянето и отношението им. \"Можехме да отбележим, през първото полувреме имахме няколко големи възможности и до първия гол контролирахме мача\", отчете Моуриньо.Мениджърът на \"Юнайтед\" не пропусна да направи и обичайната си закачка с феновете на \"Арсенал\". \"Феновете на \"Арсенал\" са щастливи и аз се радвам за тях. За пръв път те са щастливи, когато си тръгвам от тук. Когато си тръгвах от \"Хайбъри\", те плачеха. Когато си тръгвах от \"Емиратс\", те плачеха и вървяха по улиците с наведени глави. Днес си тръгват с високо развети шалчета. Това е голям клуб. Мислите ли, че се радвам, че голям клуб като \"Арсенал\" не печели трофеи? Не, не се радвам.\"\"Юнайтед\" прекъсна серията си от 25 поредни мача без загуба във Висшата лига, а Моуриньо записа първо поражение срещу Арсен Венгер в 13 двубоя помежду им. \"Арсен Венгер не е слаб мениджър, той е голям мениджър и да имам такава статистика срещу него не е нормално. Нормално би било да спечелиш, да загубиш, да завършиш наравно. Но наистина не ми пука за това. Няма проблеми (между нас). Стиснахме си ръцете след мача, а по време на мача не ми харесваше това, което винаги не съм харесвал (в мачовете срещу Венгер). Твърде много поставя под напрежение четвъртия съдия\", завърши Моуриньо.", "date": "2017.05.08", "title": "Моуриньо: Вече е невъзможно да завършим в топ 4"}
{"url": "http://www.dnevnik.bg/bulgaria/2017/05/08/2967261_borisov_i_radev_pozdraviha_makron_dopulnena/", "text": "Министър-председателят Бойко Борисов изпрати поздравителна телеграма до Еманюел Макрон по повод постигнатия убедителен резултат на изборите за президент на Франция, съобщи правителствената пресслужба.В нея премиерът Борисов отбеляза, че категоричната подкрепа за кандидатурата на Макрон е потвърдила желанието на френския народ за съхраняване на европейските ценности, принципите на свободата и демокрацията. \"Уверен съм, че отношенията между България и Франция ще продължат да се развиват динамично за просперитета и благото на нашите народи в обединена и силна Европа\", написа българският премиер.Президентът Румен Радев отправи поздравленията си чрез \"Фейсбук\". \"Поздравявам Еманюел Макрон за убедителната му победа на президентските избори. Без Франция няма Европа\", написа българският държавен глава. \"Вотът на френския народ потвърждава неговата привързаност към споделените ни ценности: свобода, солидарност, единство в многообразието и споделени отговорности за общото бъдеще на Съюза\", написа Радев.\"Вярвам, че Еманюел Макрон, който въплъти тези очаквания на французите и на всички убедени европейци, ще вложи тази политическа енергия в укрепването на единството на ЕС, което днес е поставено на изпитание. Убеден съм, че Франция избра президент, който ще работи за родината си със същата страст, с която тя го издигна, припозна и избра за свой лидер\", пише президентът Радев в социалната мрежа. ", "date": "2017.05.08", "title": "Борисов и Радев поздравиха Макрон (допълнена)"}
{"url": "http://www.dnevnik.bg/bulgaria/2017/05/08/2967255_goliama_chast_ot_sofiia_ostava_bez_topla_voda_za_11_dni/", "text": "Голяма част от София ще остане без топла вода за 11 дни от полунощ тази нощ. Причината е профилактика, при която ще бъдат подменени 21 км топлопроводи. ТЕЦ \"София-изток\" спира работа от 8 до 19 май.Следващото планово спиране ще бъде от 1 до 11 август.", "date": "2017.05.08", "title": "Голяма част от София остава без топла вода за 11 дни"}
{"url": "http://www.dnevnik.bg/video/2017/05/08/2967278_video_netaniahu_izhvurli_na_bokluka_dokument_na_hamas/", "text": "Израелският премиер Бенямин Нетаняху символично изхвърли в кошчето за боклук политически документ на ислямската терористична организация \"Хамас\", който бе коментиран на Запад като минимално смекчаване на антиизраелската позиция на палестинската групировка.В документа, представен преди седмица, се казва, че \"Хамас\" се отказват от дългогодишната си цел да бъде унищожена държавата Израел, но не и от въоръжената борба срещу нея и отхвърлянето на правото ѝ да съществува.Израелското правителство предупреди, че \"Хамас\" опитва да измами света, че става умерена, а във видеозапис Нетаняху обвини водещи издания, че разпространяват \"фалшиви новини\", когато приемат подобна трактовка на документа.Той нарече политическата позиция \"документ на омразата\", обвини \"Хамас\", че лъже света, след което смачка текста и демонстративно го пусна в кошче за боклук, \"където му е мястото\".\"Новият документ на \"Хамас\" казва, че Израел няма право да съществува, казва, че всеки сантиметър от нашата земя принадлежи на палестинците, казва, че няма приемливо решение, освен да бъде ликвидиран Израел... те искат да използват своята държава, за да унищожат нашата.\"Основана през 1987 г. като поделение на забранената в Египет мрежа \"Мюсюлманско братство\", \"Хамас\" успя да овладее властта в ивицата Газа, да води три кратки войни с Израел за последните 10 години, да извърши стотици въоръжени нападения срещу израелски обекти и граждани и да изстреля хиляди ракети.В събота бе сменено ръководството, като начело застана Исмаил Хания - лидерът на Газа. Досегашният лидер Халед Мешал, който от години живееше в Катар, е казвал, че групировката се сражава не с юдаизма като религия, а срещу \"ционистите агресори\".В заключение на обръщението си Нетаняху казва, че \"Хамас\" убива жени и деца, изстреля десетки хиляди ракети срещу нашите домове и промива мозъците на палестинчетата в детски градини за самоубийци\".", "date": "2017.05.08", "title": "Видео: Нетаняху изхвърли на боклука документ на \"Хамас\""}
{"url": "http://www.dnevnik.bg/biznes/2017/05/08/2967270_regulatorut_predupredi_za_podvejdashti_ol_inkluziv/", "text": "Чадърът и шезлонгът не са сред задължителните услуги в офертите \"всичко включено в цената\" (ол инклузив, all inclusive), но ако туроператорът или хотелиерът е обещал предварително, че ги предлага, е длъжен да го направи. За това предупреди председателят на Комисията за защита на потребителите Димитър Маргаритов, цитиран от пресцентъра на институцията.Маргаритов поясни, че наборът услуги, които задължително трябва да включва пакетът \"ол инклузив\", е описан в специална наредба, но безплатният чадър и шезлонг не са част от тях. Едновременно с това туристическите компании често привличат туристите с оферти \"ултра ол инклузив\",  но подобни дефиниции в нормативната уредба няма и съдържанието им е въпрос на интерпретация на тези, които ги предлагат.Затова той препоръча потребителите да се информират предварително какви конкретно услуги са включени в цената и ако те са описани в договора, да настояват да ги получат. Ако хотелиерът не е в състояние да ги предостави, клиентът има право да предяви претенция и да се оплаче в комисията.", "date": "2017.05.08", "title": "Регулаторът предупреди за подвеждащи \"ол инклузив\" оферти"}
{"url": "http://www.dnevnik.bg/sviat/2017/05/08/2967259_ekiput_koito_pomogna_na_makron_da_stane_prezident/", "text": "Новоизбраният френски президент Еманюел Макрон, който с  става най-младият лидер на страната след Наполеон, разчиташе основно на малък екип на възраст между 30 и 40 години, за да изработят кампанията му. Политически ветерани обаче също се присъединиха наскоро към вътрешния му кръг и е възможно да получат важни министерски кресла в бъдещата администрация.\"Ройтерс\" предлага списък на лицата, чийто глас се чува силно в обкръжението му.Социалистическият депутат, който прокара през парламента ключовия законопроект на Макрон за дерегулациите през 2015 г. (когато Макрон е министър на икономиката), беше един от първите законотворци, които се присъединиха към движението на младия центрист. Петдесет и четиригодишният Феран сега е втората по значение фигура в партия \"Напред!\" и кабинетът му в щаба на организацията е най-близкият до този на Макрон. Името му се споменава като потенциален премиер. \"Не съм колега на Еманюел Макрон. Аз му правя компания в това пътуване\", каза той в интервю за \"Ройтерс\".Роден югозападния град Родес, той идва от работническо семейство, но и има опит в частния сектор - измъкна банкрутиралия здравен фонд Mutuelles de Bretagne - и разбира как функционира администрацията и правителството. Феран е женен, има 3 деца и говори немски.Петдесет и две годишната Гулар работи като евродепутат и говори четири езика. Тя е уважаван технократ в Брюксел. Тя стои зад срещата през март между Макрон и канцлера Ангела Меркел. Родена е в Марсилия и е завършила елитното училище за администратори ENA. Името ѝ се спряга за външен министър.Популярен икономист в Брюксел, където основава влиятелния неправителствен институт Bruegel. През 2016 г. той напусна правителствения център за анализи France Strategie, за да се присъедини към Макрон и да помогне за съставянето на икономическата му програма.Известен сенатор и кмет на Лион, втория най-голям град във Франция, беше един от първите явни привърженици между социалистите на високи постове. Той е част от центристките тенденции в Социалистическата партия.Седемдесетгодишният политик служи като министър за правителствената реформа по времето на консервативния президент Жак Ширак. При Макрон той подбира кандидатите на Макрон за парламентарните избори през юни.Социалистическият депутат, работил за кратко като правен съветник на \"БНП Париба\", е сред главните изразители на посланията на Макрон в сутрешните блокове на радиата и телевизиите. На местните избори през 2015 г той оттегля кандидатурата си в Прованс, крепост на Националния фронт, давайки възможност на племенницата на Марин льо Пен, Марион Марешал льо Пен, да оглави местния общински съвет.Като официален говорител на Макрон той използва острия си политически нюх и тънкото си чувство за хумор, за да предизвика ефект в медиите. Работил е за социалистическия министър на здравеопазването Марисол Турен, преди да премине в частния сектор като част от компания, управляваща търговски центрове. Трийсет и девет годишният Гриво влиза в политиката като общински съветник в Бургундия. Преди това завършва \"Сианс По\", престижния институт за политически науки в Париж и бизнес училището HEC.Дългогодишното лице на центризма във Франция, с три неуспешни опита да стане президент зад гърба си, шейсет и пет годишният Байру обмисля дали да се кандидатира за нов мандат, когато е зашеметен от възхода на Макрон. Бивш министър на образованието и понастоящем кмет на По, той даде точки на Макрон в кампанията, която реши да влезе в редиците на бившия банкер през февруари, търсейки съюз с него. Много наблюдатели във Франция спекулират, че това може да означава министерско кресло за Байру, основал своето Демократично движение през 2007 г.Самопровъзгласява се като \"човек на земята\" - баща на шест деца и вярващ католик, сключил брак на 20 години. В дома на родителите си в Бордер в Югозападна Франция той се занимава и с отглеждане на състезателни коне.Министърът на отбраната от кабинета на Франсоа Оланд е най-значимата фигура в редиците на социалистите,  от Макрон. Шейсет и девет годишният Льо Дриан е сред малкото радващи се на популярност членове на правителството на Оланд, след като отговаряше за операции срещу ислямисти в Западна Африка и стои зад скока във френския износ на оръжия. В последната си роля той успя да продаде самолети \"Рафал\" в три различни държави – нещо, което убягна на предшествениците му. Льо Дриан казва, че по-скоро желае да се съсредоточи върху родния си полуостров Бретан, вместо да се присъедини към правителството. Възможно е обаче и да стане съветник или посредник в общуването със страните от Персийския залив и Африка.Макрон среща съпругата си, когато е на 16 години. По това време тя е негова учителка в Йезуитската гимназия в северозападния град Амиен. Тя е 24 години по-възрастна от него и женена с деца по онова време. Необикновеният им брак е предмет на силен интерес от лъскави списания. Тя често се появява до Макрон по време на кампанията. Известно е, че чете речите на Макрон и го съветва как да ги изнася.\"Трябва да вървя към обобщение сега. Брижит ще каже, че отново твърде много се разпростирам\", отбеляза Макрон на скорошен митинг, след като говори повече от два часа. (Повече за Брижит Макрон .)Главният политически стратег на Макрон е само на 29. До 2014 г. той смята да основе стартъп заедно с Макрон, но през същата година последният става министър на икономиката в кабинета на Оланд.Бившият началник на кабинета на Макрон в министерството на икономиката е потенциален началник на кабинета и в Елисейския дворец.Заместник лавен секретар в \"Напред!\". Отговаря за връзката с поддръжници на Макрон по места.Съветва Макрон по въпросите на Европа по времето, когато новоизбраният президент е министър на икономиката. Продължава да заема ролята за Макрон и след като той напусна поста и стоеше зад него на срещи с британския премиер Тереза Мей и германския канцлер Ангела Меркел, които той проведе тази година.Пиар гуруто на Макрон и негов \"медиен магьосник\". Голям фен е на операта.", "date": "2017.05.08", "title": "Екипът, който помогна на Макрон да стане президент"}
{"url": "http://www.dnevnik.bg/sport/2017/05/08/2967280_katarskite_aviolinii_shte_sa_sponsor_na_svetovnoto_po/", "text": "\"Катар еъруейс\" (Qatar Airways) ще бъде един от официалните партньори на ФИФА за световното първенство по футбол. Договорът, който беше подписан в неделя, обхваща следващите две световни първенства - в Русия през 2018 г. и в Катар през 2022 г. Финансовите параметри на сделката не бяха обявени. Катарските авиолинии заемат мястото на \"Eмиратс\" (Emirates), която отказа да поднови сътрудничеството си със световната футболна централа през 2014 г. заради подозренията в корупция при избора на домакин на следващите два мондиала.\"Катар еъруейс\" се присъединява към \"Кока-кола\", \"Газпром\", \"Адидас\", \"Виза\", \"Хюндай\" и китайския конгломерат \"Уанда\" като официален партньор на ФИФА - най-високото от трите нива на спонсорство в световната футболна федерация.\"Това е една от най-големите спонсорски сделки в световния спорт и най-голямата в историята на \"Катар еъруейс\", се казва в изявлението на ФИФА.След корупционния скандал и масовите арести на висши ръководители световната централа изпитва трудности в намирането на достатъчно търговски партньори. Освен \"Емиратс\" \"Сони\" също отказа да преподпише с ФИФА.През 2014 г. ФИФА имаше 20 спонсора за световното в Бразилия, а малко повече от година преди мондиала в Русия са само 11. В организацията си бяха поставили цел 100 млн. долара приходи от спонсорски договори за четиригодишния цикъл за Русия 2018.ФИФА завършила миналата финансова година със загуба от 391 млн. долара преди облагане с данъци, а предвидената загуба за 2017 г. е 489 млн. долара. Световната футболна федерация очаква да излезе на печалба от 1.07 милиарда през 2018 г. ", "date": "2017.05.08", "title": "Катарските авиолинии ще са спонсор на световното по футбол през 2018 и 2022 г."}
{"url": "http://www.dnevnik.bg/sport/2017/05/08/2967288_ngolo_kante_specheli_oshte_edna_nagrada_za_futbolist/", "text": "Полузащитникът на \"Челси\" Нголо Канте беше избран за футболист на сезона в Англия от спортните журналисти. Това е второто му индивидуално отличие, след като в края на април Канте, който играе своя първи сезон в \"Челси\", е фаворит и за наградата на Висшата лига. Той може да стане едва вторият футболист в историята, който печели трите най-престижни годишни награди в английското първенство. Досега това е правил само Кристиано Роналдо през сезон 2006/2007 г.Тази година в анкетата на пишещите за футбол журналисти гласуваха 340 души. Канте изпреварва своя съотборник в \"Челси\" Еден Азар, като двамата са получили 65% от гласовете. Трети е Деле Али от \"Тотнъм\".Гласове получиха общо 17 футболисти, сред които Серхио Агуеро, Тоби Алдервейрелд, Хари Кейн, Сесар Аспиликуета, Диего Коща, Давид Луис, Ромелу Лукаку, Златан Ибрахимович, Алексис Санчес, Филипе Коутиньо, Джърмейн Дефоу, Гилфи Сигурдсон, Бен Фостър и Антони Нокаерт.\"Невероятна чест е да спечеля тази награда. Да бъда избран за номер 1 сред толкова много страхотни футболисти в \"Челси\" и Висшата лига е много горд момент в моята кариера\", заяви Канте, който е на път да стане шампион в два поредни сезона с два различни отбора.Той пристигна във Висшата лига през лятото на 2015 г. и се утвърди като най-силния дефанзивен халф в английския елит, като два пъти поред беше избран в идеалния отбор на сезона.", "date": "2017.05.08", "title": "Нголо Канте спечели още една награда за футболист на сезона в Англия"}
{"url": "http://www.dnevnik.bg/sport/2017/05/08/2967293_grigor_dimitrov_spria_seriiata_ot_zagubi_sled_zdrava/", "text": "Григор Димитров прекъсна серията от четири поредни загуби и се класира за втория кръг на турнира от сериите \"Мастърс\" в Мадрид след трудна победа над германеца Филип Колшрайбер. Българският тенисист се наложи със 7:6 (7), 6:4 след здрава битка, продължила 1 час и 48 минути.Димитров записа първа победа от близо два месеца насам и втора в последните си седем срещи. Предишният му успех дойде на 13 март, когато се справи в два сета с руснака Михаил Южни в първия кръг на мастърса в Индиън Уелс.Българинът доминираше през по-голямата част от двубоя със заемащия 37-ото място в световната ранглиста Колшрайбер, но в играта му имаше доста възходи и спадове. Те бяха породени главно от проблемите, които изпитваше с ударите от бекхенд.Множеството грешки на хасковлията от тази страна позволиха на Колшрайбер да завърже интригата и в двата сета. В първия 33-годишният германец спаси шест сетбола, включително три поредни в тайбрека, а във втората част навакса пробив изоставане и стигна до \"скрит\" сетбол при 4:3.Сервисът и форхендът обаче измъкнаха Димитров в трудните моменти и му осигуриха първа победа на клей през 2017 г. Във втория кръг на турнира в Мадрид той ще срещне испанеца Роберто Баутиста Агут или хърватина Иво Карлович.Българинът, който на 16 май ще навърши 26 години, приключи двубоя с девет аса, 63% вкаран първи сервис и 78% спечелени точки след първи сервис. Той допусна четири двойни грешки срещу две за Колшрайбер. Германецът пласира пет аса по-малко, завърши с по-слаба успеваемост при първия сервис - 58% вкаран и 70% спечелени точки, но имаше предимство при втория начален удар - 53% срещу 47%.Двамата спасиха по четири точки за пробив, но Димитров се възползва при три от своите седем, а Колшрайбер - при две от шестте, до които се добра.Затварянето на мача не беше никак лесно, след като българският тенисист допусна обрат от 30:15 до 30:40 и трябваше да спасява точка за връщане на пробива. Tой обаче се справи с трудната ситуация и стигна до първата си победа на червени кортове през този сезон.Българинът изоставаше с 15:40 в този гейм, но двойна и две непредизвикани грешки на Колшрайбер донесе на Димитров \"скрит\" сетбол. Той го пропусна, но нови две неточности от форхенд на германеца сложиха край на гейма и дадоха възможност на световния номер 12 са сервира за победата.С много трудности Григор Димитров спира серията от три поредни гейма в полза на Колшрайбер. Българинът трябваше да спасява шанс за втори пореден пробив, който беше с цената на \"скрит\" сетбол, но успя да измъкне подаването си благодарение на сервиса и форхенда.Колшрайбер прави обрат в резултата и повежда за пръв път във втория сет. Димитров отново беше колеблив в ударите си от основната линия, а агресивната игра на германеца му донесе аванс от 40:15. Колшрайбер се възползва още първия си геймбол с първия си ас в мача.Германецът изравнява резултата след пробив на 30 в гейм, в който българският тенисист показа изключително пасивна игра и беше наказан. Колрашйбер отново намалява разликата до един гейм, след като за втори пореден път спечели подаването си с лекота. Този път той дори не даде точка на съперника.Димитров запазва преднината си, въпреки че трябваше да спасява първа точка за пробив във втория сет. Той допусна третата си двойна грешка в мача за 30:40, но отрази шанса за връщане на пробива с отлична комбинация от сервис и форхенд по правата, след което измъкна подаването си при първия си геймбол. Колшрайбер се разписва във втория сет след много убедителен гейм. Германецът поведе с 40:0, Григор Димитров намали след отличен ретур от бекхенд по правата, последван от воле на мрежата, но това се оказа единствената точка, която българинът взе в този гейм. Димитров затвърждава пробива и прави важна крачка към победата. Той изостана с 15:30 в първото си подаване на втория сет, но отговори с агресивна игра и спечели следващите три разигравания.Перфектно начало на втория сет за българина. Той стигна до 30:30 от 0:30, след което спаси геймбол пред Колшрайбер при 30:40 и получи шанс за пробив, който беше оползотворен след намеса на мрежата, която изкара форхенда на германеца в аут. Българският тенисист печели първия сет след много оспорван тайбрек, завършил 9:7. Той започна отлично за хасковлията, който реализира ранен мини пробив за 2:0, а след това затвърди предимството си, печелейки двата си сервиса за 4:1. Колшрайбер намали изоставането си до 3:4, но Димитров задържа аванса от един мини пробив и стигна до три поредни сетбола при 6:3. Германецът спаси първите два при свой сервис, а след това отрази и третия благодарение на нова грешка от бекхенд на българина. Със седмия си ас Димитров стигна до шеста възможност да приключи сета (четвърта само в тайбрека), но Колшрайбер отново се справи. Българинът обаче се добра до седми сетбол и този път успя да го реализира с отлично насочен начален удар до диагонала. Този път Колшрайбер нямаше никакви проблеми в подаването си и след гейм на нула вкарва първия сет в тайбрек.Димитров не се разстрои от пропуснатите възможности в предишния гейм и отново излиза напред в резултата. Той спечели подаването си на нула и за втори път принуждава съперника да сервира за оставане в сета. Колрашйбер показа здрави нерви и се справи с напрежението, сервирайки за оставане в сета, докато Димитров пропусна две възможности да спечели първата част. Германецът взе първата точка, но след това допусна непредизвикана грешка, а чудесен минаващ удар от бекхенд изведе българина напред при 30:15. Световният №37 изравни, но след това направи нова грешка и даде първи сетбол на Димитров. Колшрайбер отговори с две отлични атаки, за да стигне на свой ред до шанс да спечели гейма. Пропусна го и малко по-късно се стигна до втория сетбол. Димитров обаче прати ретура си в мрежата и след третото равенство в гейма Колшрайбер измъкна подаването си.Григор Димитров се доближава на един гейм от победата в първия сет. Той загуби първата точка, но изравни с четвъртия си ас. Последва най-красивата и продължителна точка в мача, която беше спечелена от Колшрайбер с отлична игра на мрежата. С помощта на началния си удар обаче българинът взе почти без разиграване следващите две точки, а ас номер 5 сложи край на гейма.Колшрайбер на свой ред отговаря с бързо спечелен сервис гейм, в който позволи на съперника да спечели само една точка. Димитров се върна към ритъма от първите си два сервис гейма и отново повежда в резултата. Българинът спечели подаването си на нула, като записа и третия си ас в двубоя.Българският тенисист веднага навакса изоставането си, след като взе надмощие в по-продължителните разигравания в този гейм. Той поведе с 30:0, а 40:30 стигна до първия си шанс за пробив мача и го реализира.След като спечели седем от осемте точки в първите си две подавания, Григор Димитров неочаквано се пропука. Българинът подари първия пробив в мача, след като пропиля аванс от 40:15, допусна двойна грешка за 40:40, а при последвалата точка за пробив изпрати бекхенда си много далеч в аут.Първият по-завързан гейм от началото на мача. Димитров поведе с 30:15, но Колшрайбер взе следващите две точки и стигна до геймбол. Българинът го отрази с отличен ретур. Германецът обаче стигна до нов след успешна атака на мрежата, а непредизвикана грешка от форхенд на световния номер 12 сложи край на гейма.Григор Димитров отново не срещна никакви проблеми на свой сервис. След като взе първото си подаване на нула, този път той даде само една точка на съперника. В тези два гейма българинът вкара седем от деветте си първи сервира.Колшрайебр имаше повече трудности в първото си подаване, но го спечели, без да се стигне до напрегнти моменти. Димитров стигна до 30:40, но добрият първи сервис и по-агресивната игра на германеца му осигуриха равенство в резултата. Григор Димитров открива мача с бърз сервис гейм, в който не загуби нито една точка, вкара три от четирите си първи сервиса и записа един ас.Колшрайбер ще запише осмо участие в Мадрид, като досега само три пъти е преминавал първия кръг. От 2010 г. насам той има само една победа в четвъртия за годината турнир от сериите \"Мастърс\" - преди два сезона, когато в първия кръг отстрани колумбиеца Алехандро Фала, а във втория кръг загуби от бъдещия шампион Анди Мъри.", "date": "2017.05.08", "title": "Григор Димитров спря серията от загуби след здрава битка с Колшрайбер"}
{"url": "http://www.dnevnik.bg/sviat/2017/05/08/2966049_a_vie_oshte_li_hvurliate_kopiia_i_drugi_znameniti/", "text": "                        22 191 – толкова на брой са самостоятелните ангажименти, поети от  през десетилетията, които го превърнаха в най-дълго служилия консорт в британската история.Макар да прекара живота си в, тя винаги е твърдяла, че се е опира на него в трудни моменти.\"Нямаше прецедент. Ако питах някого какво се очаква от мен, ме гледаха с празен поглед. Нямаха идея, никой не знаеше\", споделя  пред Би Би Си за началото на службата си.Филип е известен с това, че казва каквото мисли и класическият му британски хумор често го е поставял в неудобни или комични ситуации.Неговите изцепки са легендарни - британските вестници редовно публикуват стилистичните му бисери, припомня и  В Парагвай, например, принц Филип беше приветствал бившия диктатор ген. Алфредо Стреснер с думите, че се радвал отново да бъде в една страна, където народът няма думата.При посещение в една шотландска фабрика пък принцът демонстрира остроумие, което граничеше с дискриминацията: сочейки към един електрически контакт на стената той заяви: \"Този контакт явно е монтиран от индийци\".Дълго ще се помни също и приветствието му към бившия германски канцлер Хелмут Кол: \"Добър ден, господин Райхсканцлер!\" също събира някои от знаменитите му изказвания:- по време на рецесията през 1981 г. - през 1984 г., приемайки подарък от кенийка по време на официална визита.- към група британски студенти по време на посещение в Китай през 1986 г. - по повод плановете за къщата на херцога и херцогинята на Йорк в Сънингхил Парк. Херцогът на Йорк е принц Андрю – третото дете на Елизабет и Филип.- в Австралия през 1992 г., когато са го помолили да погали коала.- към британец, когото е срещнал през 1993 г. в Унгария. - към богат жител на Кайманските острови през 1994 г. - към шотландски инструктор по кормуване през 1995 г.- към група младежи с увреден слух, стоящи близо до свиреща перкусионна група. - към 13-годишно момче, споделило, че иска да иде в Космоса. - към австралийски аборигени по време на официална визита през 2002 г.- към медицинска сестра-филипника през 2013 г.- през 2013 г. на среща с Малала Юсуфзай.", "date": "2017.05.08", "title": "\"А вие още ли хвърляте копия\" и други знаменити гафове на принц Филип"}
{"url": "http://www.dnevnik.bg/bulgaria/2017/05/08/2967348_trafikut_kum_sofiia_se_zasilva_katastrofa_zatvori/", "text": "Трафикът в последния от трите почивни дни към София и в големите градове се увеличава, съобщава БТА, позовавайки се на информация от пресцентъра на МВР.Катастрофа в \"Кресненското дефиле\" малко след 15 ч. затвори прохода и образува колони от 4 км коли и в двете посоки. Ударили са се челно два автомобила, като двама души - възрастно семейство от едната кола - са загинали. Пострадали са жена и дете от другия автомобил, съобщи Би Ти Ви. Малко след 17.30 ч. започна поетапното пропускане на автомобилите в една лента, а към 18 ч. то беше напълно възстановено.Друг инцидент в тунел \"Витиня\" се размина без жертви. Там четири автомобила в ранните следобедни часове се удариха, движението беше възобновено скоро след това.На Владая ще се обособят две ленти за идващите в столицата автомобили. Аналогична мярка има предвидена на АМ \"Хемус\" в тунелите, в които движението е двупосочно.Към 16 ч най-натоварено е на \"Цариградско шосе\". По-рано през деня комисар Тенчо Тенев, началник на столичния КАТ, обяви, че между 80 и 100 хил. автомобила се очаква да се приберат в София.Има образувани колони от изчакващи товарни автомобили на изхода от страната на граничния пункт Капитан Андреево - 5 км, на пункта \"Лесово\" има 3 км, на ГКПП Дунав мост - Видин - 4 км.През трите почивни дни са регистрирани 51 тежки пътнотранспортни произшествия, при които има 8 загинали и 74 ранени.От Пътна полиция апелират към шофьорите да проявяват спокойствие, докато са на пътя, и да не предприемат неправилни или рискови изпреварвания, особено при мокри пътни настилки. Това предполага шофьорите да се движат със съобразена скорост и да заредят резервоарите на колите си с почистваща течност за чистачки.", "date": "2017.05.08", "title": "Трафикът към София се засилва, катастрофа затвори временно Кресненското дефиле (обновена в 18:07 ч.)"}
{"url": "http://www.dnevnik.bg/sport/2017/05/08/2967344_radostin_stoichev_se_zavurna_v_italiia_kato_trenyor_na/", "text": "След едногодишно прекъсване най-успешният треньор в клубния волейбол Радостин Стойчев отново се завръща към професията. Днес българският специалист подписа договор с \"Модена\", след което беше представен пред италианските медии от президента на клуба Катя Педрини.\"Модена\" е един от най-титулуваните отбори в Италия, като е печелил 13 пъти титлата в Серия А, 12 пъти купата и три пъти суперкупата на страната, четири пъти Шампионската лига, както и още 12 трофея.В настоящия състав са две от големите звезди в световния волейбол - бразилецът Бруно Резенде и французинът Ървин Нгапет. Тимът разполага още с играчи като Лука Ветори и Салваторе Росини, а междувременно опитва да привлече Матей Казийски. Сред спряганите имена за селекцията на \"Модена\" е и Иван Зайцев.Това ще е вторият италиански отбор в кариерата на Стойчев след \"Тренто\". 47-годишният българин, който през последните месеци беше свързван със селекционерския пост в Полша и Иран, водеше \"Тренто\" в два периода между 2007 и 2016 г. и изведе тима до 16 трофея.Стойчев беше начело на българския национален отбор между 2010 и 2012 г. На клубно ниво е водил още \"Славия\", \"Динамо\" (Москва) и \"Халкбанк\", като с трите отбора спечели общо шест трофея. \"Moдена\" спечели титлата в Италия през 2016 г., но този сезон не успя да защити златните медали. Отборът отпадна в полуфиналите на плейофите от \"Лубе\" с Цветан Соколов, който в неделя вечерта стана шампион.В Шампионската лига \"Модена\" достигна до финалната шестица, където отново беше спрян от \"Лубе\" след две загуби с 0:3 гейма, а в Купата на Италия трябваше да се задоволи с бронзовите медали след загуба от \"Тренто\" в полуфиналите.\"Следващият сезон ще бъде спектакъл\", гласи мотото на \"Модена\" за предстоящата кампания.", "date": "2017.05.08", "title": "Радостин Стойчев се завърна в Италия като треньор на \"Модена\""}
{"url": "http://www.dnevnik.bg/analizi/2017/05/08/2967352_napred_evropa/", "text": "\"Съобщенията за моята смърт бяха силно преувеличени\" може да каже Европа след френския избор. По телевизията там цитираха Марк Твен и по повод движението \"Напред\" на Макрон, което за една година разби политическия стъклен таван и спечели президентските избори: \"Те не знаеха, че е невъзможно, затова го направиха\". Разбира се най-удивителното е, че този необичайно млад за Франция политик увлече хората с надежда и оптимизъм, въпреки апокалиптичните стонове, с които са свикнали да ни облъчват медиите през последните години. И у нас имаше двама такива от ляво и от дясно на предните избори, но не успяха. Европа е най-доброто място, което човечеството е създавало до сега, най-богатото, най-интересното, най-добре защитеното в социално отношение. Погледнете към Китай, към Турция, дори към САЩ, където могат само да мечтаят за френските отпуски и градска култура. Трябва ли да искаме още, да пазим социалните си придобивки – ами разбира се. Но защо позволяваме някакви говорители, мотивирани от идеология, пари или нарцисизъм, да ни повтарят, че светът ни е станал нетърпим. Правят го крайно леви и десни и тук, и във Франция. Какво следва от техните клетви? Не разумно подобряване на обществата ни, а скок в неизвестното. При Льо Пен – назад към обезценка на франка, срив на икономиката, маргинализиране на великата Франция. При Меланшон – напред към нещо, което така и не разбрахме, освен, че ще запази достойнството на трудовия човек. Нали помните колко добър беше марксизмът-ленинизъм в громенето на капитализма и как нямаше и най-бледа идея какво точно ще е при комунизма? Ами скочихме в неизвестността и се озовахме в един държавен капитализъм от по-примитивен тип, доста далеч от мечтаното. Но този модел продължава да работи – вероятно ни е наследство от Царството божие, което по определение е отвъд рационалното разбиране.Макрон посмя да вземе на въоръжение Европа точно в момент, когато всички си мислеха, че тя е губеща карта. И ако спечели, значи времето на апокалиптиците почва да изтича – Съюзът се справи с кризата на еврото, бежанската вълна мина и замина, животът /наричан жлъчно от крайните ни съграждани \"статукво\"/ така или иначе продължава. Нещо повече, не подейства терористичната атака, оркестрирана точно преди първия тур; обратен ефект имаше хакерската атака преди втория, в основата на която може би стои отново Русия /тези 4 % отгоре спрямо проучванията Макрон дължи вероятно лично на г-н Путин!/. Тоя номер вече не минава – няма да мине и наесен в Германия. Тук не сме Америка, където общностите от самото начало живеят в свои културни балони, подсилени днес от интернет-филтрите в социалните мрежи. Франция е все още национална държава с мощен граждански рефлекс. Когато изтекоха лийковете, сериозната преса без колебание реши да не ги публикува преди да бъдат проверени и информацията – засечена от независими източници. До тогава г-н Макрон е дал под съд сайтовете, препращали информацията за клевета по повод предполагаемата му офшорна сметка на Бахамите например. Сблъсъкът на новия президент с Националния фронт не е между глобалисти и националисти. Дилемата е в това дали да защитаваме интересите си заедно в Европейския съюз или да го правим всеки по отделно. Позицията на Льо Пен днес е по-далеч от стария расизъм на баща й, по-близо до автономизма на един Фараж. Много хора там смятат, че бедите на страната идват от нас, източноевропейците, които отнемат работни места и подбиват социалните стандарти. Едно от местата, което Льо Пен използва, за да буни привържениците си, беше завод на Уърлпул, току-що делокализиран в Полша и оставил на улицата много работници – нали виждате, там заплатите са по-ниски, профсъюзите не си вършат работата, значи долу полския дъмпинг! Нека да е ясно на хора като г-н Каракачанов, депутата на БСП Иво Христов и другите нашенски симпатизанти на тази партия: тя не ни е приятел, няма как нашият интерес да е същия като нейния. Възхищавайте се естетически, но не подкрепяйте политически, моля!Макрон има друг план за Европа: политическа консолидация, при която богатият северозапад подпомага развиващия се юг-югоизток, но в замяна иска фискална и социална хармонизация. Това не значи еднакви данъци, значи съгласуване на данъчните политики, така че да се избегне състезанието по това кой ще свали най-ниско. Иска еврозоната да се централизира и да се управлява от министър, иска отделен бюджет за нея, както и централно поемане дълговете на отделните държави, което ще даде глътка въздух на закъсали като гърците. Иска обща охрана на границите, може би европейска армия. И спечели именно с тези идеи. Дали ще успее да приложи останалата част от програмата си като гъвкаво работно време, различни режими на пенсиониране, съкращаване на 120 000 държавни служители /закриване на постовете им при пенсиониране/, за сметка на нови учители и полицаи – тия неща ще са по-трудни. Във Франция подобни реформи се посрещат с бурни протести, а както Льо Пен, така и Меланшон вече заплашиха, че ще изкарат хората на улицата. Още по-трудно изглежда съставянето на правителство, защото Макрон в момента няма нито един депутат, а дясната републиканска партия за сега отказва да сътрудничи с него. Центърът във Франция изобщо е трудна работа, тук я няма немската коалиционна култура.Но нас основно ни засяга бъдещето на ЕС. Отива се към консолидиране на еврозоната, която ще се превърне във вътрешен кръг на Съюза. Бързичко трябва да се ориентираме към \"чакалнята\" на еврото, просто няма да има друг път. Към политиката по общи граници и отбрана. Да се подготвим за отстъпки в сферата на данъчното хармонизиране. В Германия няма да има изненади който и да спечели, така че хубаво е да тръгнем с летящ старт. Вероятно националпопулистите в управлението ще са сериозна пречка, но пък тази голяма цел далеч надхвърля едното правителство, ще трябва да се мобилизира цялото общество.Надеждата ми е, че индустриите на апокалипсиса почват да фалират. Новото поколение гледа напред спокойно и прагматично, подсмихвайки се на дядо, който по сто пъти пита дали неизключеният бойлер няма да избухне.", "date": "2017.05.08", "title": "Напред, Европа!"}
{"url": "http://www.dnevnik.bg/sviat/2017/05/08/2967373_devetima_poluchiha_obvinenie_za_bezredicite_v/", "text": "Прокуратурата в Скопие повдигна днес обвинение срещу 9 души във връзка с безредиците в парламента на 27 април, при които бяха ранени над 100 души, предаде агенция МИА, цитирана от БТА.Деветимата са обвинени в участие в група, която е възпрепятствала служебни лица да изпълнят задълженията си.Прокуратурата е предложила за двама от обвинените да бъде продължена мярката задържане в ареста, а останалите да бъдат освободени.На 27 април вечерта депутати от партията на етническите албанци Демократичен съюз за интеграция заедно с представители на Социалдемократическия съюз на Македония (СДСМ) със спорно гласуване избраха за председател на парламента Талат Джафери.Недоволни от избора, привърженици на ВМРО-ДПМНЕ на бившия премиер Никола Груевски и гражданска инициатива \"За единна Македония\" проникнаха в парламента. Над 100 души бяха ранени при безредиците. Европейският съюз и НАТО, към които Македония иска да се присъедини, осъдиха насилието.Междувременно сръбската агенция ТАНЮГ обръща внимание, че македонският \"Държавен вестник\" още не е публикувал решението за избора на Джафери за председател на парламента. Според конституцията на страната от датата на публикуването на решението започва да тече 10 дневен срок, в който държавният глава Георге Иванов трябва да реши дали да възложи мандата на лидера на социалдемократите Зоран Заев и партиите на етническите албанци, които формираха парламентарно мнозинство.", "date": "2017.05.08", "title": "Деветима получиха обвинение за безредиците в парламента в Скопие"}
{"url": "http://www.dnevnik.bg/sviat/2017/05/08/2967269_germaniia_zapochva_masovo_pretursvane_na_kazarmite_za/", "text": "Германската армия обяви масови проверки на всички казарми след като в гарнизон бяха открити нацистки \"сувенири\", съобщи агенция \"Ройтерс\". Oткритието бе направено по време на разследване на крайнодесен екстремизъм сред военните.То започна след като артефакти от нацистката ера бяха открити у военен, заподозрян, че планира расистка атака.Арестуваният се е регистрирал като  в плана си да извърши терористично нападение и да хвърли вината върху търсещи убежище. По време на разследването му бяха открити и други такива предмети в казарма в Донауешинген. В резултат на това генералният инспектор Фолкер Викер нареди масово претърсване на казармите. Министърът на отбраната  заяви, че армията трябва да изкорени крайнодесния екстремизъм. \"Процесът започва веднага и със сигурност ще има още разкрития. Не сме видели най-лошото\", коментира тя пред телевизия ARD.Излагането на нацистки знаци като свастиката е наказуемо според германското право, но притежанието на вещи на Вермахта не е. Въпреки това Фон дер Лайен заяви, че няма да толерира възхвалата на Вермахта в днешната армия – Бундесвера.Фон дер Лайен каза още, че арестуваният служител вероятно е работил със съучастници, за да открадне оръжия и муниции. Федералната прокуратура все още води разследване.Министърът каза, че армията не е взела достатъчно сериозно заплахата от крайнодесен екстремизъм, занимавайки се с други опасности като Русия и \"Ислямска държава\". Тя все пак отбеляза, че 18 служители на въоръжените сили са били отстранени за крайнодесните си възгледи от 2012 г. насам.Фон дер Лайен предизвика критиките на войници и депутати миналата седмица, след като осъди \"слабото лидерство\" на армията заради разкритията за планираната терористична атака. В четвъртък тя се извини за тона си.Предварителният доклад за претърсването ще бъде публикуван утре, а финалните резултати – на 16 май.", "date": "2017.05.08", "title": "Германия започва масово претърсване на казармите за нацистки символи"}
{"url": "http://www.dnevnik.bg/bulgaria/2017/05/08/2967363_bulgarski_karatist_se_pribira_sus_spartan_sled_travma/", "text": "По разпореждане на министър-председателя Бойко Борисов екипаж от авиогрупа \"Враждебна\" излетя днес с военно-транспортния самолет \"Спартан\" за Белград, за да транспортира националния състезател по шотокан карате-до Тодор Събев, съобщи правителствената пресслужба.Събев е пострадал по време на мач от европейското първенство, което се провежда в сръбския град Суботица. Все още няма информация каква е травмата на българския каратист.От пресцентъра на Министерския съвет заявиха, че семейството и близките на пострадалия са уведомени за състоянието му.\"Премиерът Борисов следи ситуацията и поддържа връзка със съотборниците на Събев и с министъра на здравеопазването. Със самолета пътува и екип на Военномедицинска академия\", се казва още в съобщението.", "date": "2017.05.08", "title": "Български каратист се прибира със \"Спартан\" след травма на европейското в Сърбия"}
{"url": "http://www.dnevnik.bg/sport/2017/05/08/2967362_bivshiiat_koloezdach_roberto_eras_specheli_delo/", "text": "Бившият колоездач Роберто Ерас ще получи държавно обезщетение от 725 хиляди евро, след като съдебната битка с испанските власти приключи в негова полза. Днес върховният съд в Испания отхвърли обжалването срещу отменената положителна допинг проба на Ерас.През 2005 г. бившият съотборник на Ланс Армстронг беше уличен в употреба на еритропоетин по време на Обиколката на Испания, която спечели. Той беше наказан за две години от испанската федерация по колоездене, а рекордната му четвърта титла във Вуелтата беше отнета.През 2011 г. съдът в Кастилия и Леон отмени решението и постанови, че при изследването на кръвната проба на Ерас са открити нередности. Година по-късно Върховният съд потвърди оневиняването на испанския колоездач и нареди титлата му във Вуелтата през 2005 г. да бъде върната.42-годишният Ерас, който караше заедно с Армстронг в US Postal между 2001 и 2003 г., прекрати кариерата си след наложеното му наказание.През 2013 г. той заведе иск срещу държавата за нанесени щети на стойности 1 млн. евро. Националният съд отсъди в полза на Ерас, но редуцира сумата на 750 хил. евро, които представляват половината от заплата му през последната му година в професионалното колоездене.Ерас спечели Обиколката на Испания рекордните четири пъти с три различни отбора - през 2000 г. с \"Келме - Коста бланка\", през 2003 г. с US Postal и през 2004 и 2005 г. с \"Либерти Сегурос\".Испанецът завърши в първата шестица при всичките си девет участия във Вуелтата. Той има още две класирания на подиума - трети през 1999 г. и втори през 2002 г., както и едно четвърто, едно пето и едно шесто място.При единственото си участие в Джиро д'Италия - през 1999 г., финишира пети, а това е най-доброто му класиране и в \"Тур дьо Франс\" - през 2000 г.", "date": "2017.05.08", "title": "Бившият колоездач Роберто Ерас спечели дело срещу испанските власти за 725 хил. евро"}
{"url": "http://www.dnevnik.bg/sport/2017/05/08/2967379_zauerland_ako_djoshua_pokaje_sushtite_slabosti_kubrat/", "text": "Промотърът на Кубрат Пулев Кале Зауерланд заяви, че е видял типични за млад боксьор слабости в играта на  Според него световният шампион може лесно да бъде победен от българина, ако покаже същите пропуски при евентуален мач помежду им. - тази на Международната боксова федерация (IBF). Ако откаже този мач, англичанинът ще трябва да освободи пояса и той да бъде заложен в двубой между Пулев и някой от другите боксьори в челото на ранглистата на IBF.Зауерланд заяви, че в момента текат преговори с екипа на световния шампион, но все още не е ясно дали ще се стигне до мач между двамата. Той е уверен, че Пулев има всички шансове да победи Джошуа заради по-големия опит, който притежава.\"Видях две лица от Антъни. Мачът с Кличко беше може би най-вълнуващият в тежката категория от много години насам, но също така на моменти видях един новак. Ако на ринга се появи новакът, Пулев лесно ще се справи с него. Ако Джошуа експлодира както в 11-ия рунд и половината на петия, ще бъде тежка вечер за всички\", коментира Зауерланд пред \"Скай спортс\".\"Вълнуващото при Джошуа е, че той все още се учи, докато Кубрат Пулев е опитен състезател, който е победил много добри боксьори в кариерата си\", каза още съсобственикът на германската промотърска компания \"Зауерланд\".Той допълни, че през декември германците са отхвърлили \"много добра оферта\" за мач между Пулев и Джошуа, за да се стигне до по-доходоносна сделка през тази година.\"Отхвърлихме офертата, защото знаехме, че сме задължителни претенденти. Кубрат си е заслужил този мач. Това е смисълът да има задължителен претендент в спорта. Той е стигнал до мач за световна титла, защото е победител останалите.\"Зауерланд все пак заяви, че може да бъде намерен компромисен вариант, ако Кличко реши да активира клаузата за реванш в договора с Джошуа. \"Ако има реванш, това определено ще бъде страхотен мач. Ние не искаме пречим на големите мачове, така че може би ще се намери решение, което да ни гарантира правото на мач в определен период от годината\", завърши той.", "date": "2017.05.08", "title": "Зауерланд: Ако Джошуа покаже същите слабости, Кубрат Пулев може да го победи лесно"}
{"url": "http://www.dnevnik.bg/tehnologii/2017/05/08/2967375_kak_da_razpoznavame_falshivite_novini_spored_feisbuk/", "text": "\"Фейсбук\" започва офлайн кампания в няколко британски вестника, сред които \"Гардиън\" и \"Таймс\", срещу фалшивите новини. Рекламите се появяват точно месец преди британските избори, съобщават английски медии.Посланието на инициативата е подобно на това, което социалната мрежа вече използва и : те съветватДруг съвет е информацията да бъде проверявана и от други източници, да се съобразяват и снимките, които придружават новината. Сред другите съвети са и по-внимателно вглеждане в URL-адреса, проверка за необичайно форматиране.Печатната реклама завършва с: \"Заедно, може да ограничим разпространението на фалшиви новини\". Никъде в рекламата социалната мрежа не е спомената, освен чрез поместване на логото й в началото на рекламата.Затова и се опитваме да се справим с проблема на фалшивите новини\", заявява пред \"Файненшъл таймс\" Саймън Милнър, директор по политиката на медията за Великобритания.От компанията ще изтриват мними профили и ще престанат да популяризират постове, които имат признаци на неправдоподобност, съобщава още БТА, цитирайки \"Ройтерс\". Те припомнят, че социалната мрежа спря 30 000 акаунта във Франция преди първия тур на президентските избори миналия месец и използва външни източници за проверка на фактите в страната. Освен това публикува в германски вестници разяснителни статии, в които съветва читателите как да различават фалшивите новини.", "date": "2017.05.08", "title": "Как да разпознаваме фалшивите новини според \"Фейсбук\""}
{"url": "http://www.dnevnik.bg/biznes/2017/05/08/2967364_erdogan_predlaga_zona_za_svobodna_turgoviia_na/", "text": "Президентът на Турция Реджеп Тайип Ердоган каза днес, че Анкара се стреми да укрепи икономически военните си отношения с петролните монархии от Персийския залив и даде като пример проект за зона за свободна търговия, съобщи БТА.В интервю, публикувано от кувейтската информационна агенция КУНА, Ердоган, който утре предстои да направи еднодневно официално посещение в Кувейт, допълва, че страната му е установила \"стратегически диалог на високо равнище\" с шестте членки на Съвета за сътрудничество в Залива (ССЗ), предаде АФП. Този Съвет обединява Саудитска Арабия, Бахрейн, ОАЕ, Кувейт, Оман и Катар.В момента се водят преговори по споразумение за изграждане на зона за свободна търговия, подчертава Ердоган.Търговският стокообмен между Турция и ССЗ в момента е близо 17 млрд. долара годишно или 15.5 млрд. евро, тоест десет пъти по-голям, отколкото през 1999 г.По време на визитата Ердоган и емирът на Кувейт шейх Сабах ал Ахмад ал Джабер ас Сабах се очакват да дадат начало на дейностите по разширяването на летището в Кувейт. Този проект е на стойност 4.3 млрд. долара или 3.9 млрд. евро и се изпълнява от турската компания \"Лимак холдинг\" (Limak Holding).След изпълнението на проекта, който е най-големият, печелен от турска компания в Кувейт, капацитетът на летището трябва да се утрои до 25 милиона пътници.В момента шест турски фирми работят по 30 проекта в Кувейт на обща стойност 6.5 милиарда долара, посочи Ердоган. Над 280 кувейтски компании присъстват в Турция, където кувейтските инвестиции възлизат на 1.7 милиарда долара от 2002 г. досега.", "date": "2017.05.08", "title": "Ердоган предлага зона за свободна търговия на страните от Залива"}
{"url": "http://www.dnevnik.bg/sviat/2017/05/08/2967397_dvijenieto_na_makron_smenia_imeto_si/", "text": "Избраният за президент на Франция Еманюел Макрон напусна своето политическо движение днес - ден след победата си на произведения вчера втори тур на изборите, предадоха световните агенции, цитирани от БТА.Генералният секретар на движението на Макрон Ришар Феран съобщи още на пресконференция, че то е преименувано от \"Напред!\" на \"Република, напред!\"Този ход се предприема едва пет седмици преди парламентарните избори, в които политическата сила, която засега няма нито един депутат, ще излезе с кандидати във всичките 577 едномандатни избирателни района.Феран каза, че \"Република, напред!\" ще обяви кого номинира за премиер най-рано в неделя. Той съответно ще води предизборната кампания на движението, което ще се опита да спечели мнозинство в Националното събрание, долната камара на френския парламент.Предвижда се половината от кандидат-депутатите да бъдат излъчени от гражданското общество, както и половината да са жени.Феран съобщи още, че \"Република, напред!\" ще проведе своя учредителен конгрес преди 15 юли. Дотогава временен ръководител на движението ще бъде Катрин Барбару - пенсионерка, която е имала кариера в държавния и частния сектор.Макрон основа своята политическа формация през април миналата година, когато бе министър на икономиката в правителството на президента социалист Франсоа Оланд. Това бе първият етап от светкавичния му поход към Елисейския дворец.След загубата партията на неговия политически съперник Марин Льо Пен - крайнодесният Национален фронт, също обяви, че се готви да смени името си, без да променя идеите си", "date": "2017.05.08", "title": "Движението на Макрон сменя името си"}
{"url": "http://www.dnevnik.bg/sport/2017/05/08/2967424_chelsi_hvana_titlata_s_dve_ruce_i_izprati_midulzbro_v/", "text": "\"Челси\" направи решаваща крачка към титлата във Висшата лига след категоричен домакински успех с 3:0 срещу \"Мидълзбро\". Tимът на Антонио Конте се откъсна със седем точки пред втория \"Тотнъм\" и се нуждае от три точки в оставащите си три мача, за да спечели златните медали.\"Мидълзбро\" пък изпадна в Чемпъншип само след една година в елита на английския футбол. Тимът, воден от Стив Аню, се присъединява към \"Съндърланд\", който се прости с елитния си статут още в края на април. Двамата отбора изпадат от Висшата лига за четвърти път, което е рекорд от създаването на най-популярната футболна лига през 1992 г.Последният тим, който ще се озове в Чемпиъншип през следващия сезон, ще бъде определен в битката между \"Суонзи\", \"Хъл сити\" и \"Кристъл палас\", които имат съответно 34, 35 и 38 точки преди последните си две двубоя през сезона.\"Челси\" пък може да стане шампион още тази седмица. Лондончани ще триумфират с титлата за втори път в последните три години и общо за шести в историята си, ако в петък спечелят гостуването си на \"Уест бромич\", който отдавна е спокоен за мястото си в елита.Попадения на Диего Коща, Маркос Алонсо и Неманя Матич донесоха безпроблемната победа на \"Челси\" срещу \"Мидълзбро. Това беше 27-и успех от 35 мача за лондончани, които събраха 84 точки. \"Тотнъм\" е втори със 77, следван от \"Ливърпул\" със 70, \"Манчестър сити\" с 69, \"Манчестър юнайтед\" с 65 и \"Арсенал\" с 63.\"Челси\" можеше да откри резултата срещу \"Боро\" само след 70 секунди игра, когато Алонсо се озова очи в очи с Брад Гузан и шутира с левия крак, но американският вратар се намеси, след което топката се отби в напречната греда.Сините продължиха да доминират и след няколко пропуснати възможности закономерно стигна до гол в 23-ата минута. Сеск Фабрегас пусна меко центриране над защитата, което Фабио не успя да пресече и топката стигна до Коща, който отблизо я прокара между краката на Гузан.Девет минути по-късно домакините решиха мача с второ попадение. Сесар Аспиликуета центрира към Алонсо, който стреля силно с левия крак от малък ъгъл. Топката най-вероятно нямаше да се озове във вратата, но се отби в крака на Гузан и влетя в мрежата.Няколко секунди след началото на второто полувреме напречната греда отново спаси \"Мидълзбри\" - този път след изстрел на Педро Родригес. Последваха добри спасявания на Гузан след удари на Кейхил и Фабрегас, преди Неманя Матич да отбележи третото попадение.Сръбският полузащитник се разписа в 65-ата минута след подаване на Фабергас. Испанецът стана първият футболист в историята на Висшата лига, който записва десет и повече асистенции в шест различни сезона.До края на мача \"Челси\" можеше да стигне до още по-убедителен успех, но направи доста пропуски и пожали съперника, който беше изключително беззъб в атака, отправи първия си точен удар едва четвърт час преди края на срещата и нито веднъж не затрудни Тибо Куртоа.", "date": "2017.05.08", "title": "\"Челси\" хвана титлата с две ръце и изпрати \"Мидълзбро\" в Чемпиъншип"}
