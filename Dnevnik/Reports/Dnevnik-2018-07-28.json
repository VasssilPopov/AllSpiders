{"url": "https://www.dnevnik.bg/sport/2018/07/28/3288691_ludogorec_izmukna_tochka_kato_gost_na_beroe/", "text": "Шампионът \"Лудогорец\" не впечатли и във втория си мач за сезона в Първа лига, стигайки до 1:1 като гост на \"Берое\". Седемкратният първенец, който преди седмица победи с 1:0 \"Етър\", този път имаше по-голям късмет, че завършва наравно. Попаденията на стадиона в Стара Загора паднаха през второто полувреме, при това в рамкит на едва четири минути. Марселиньо откри за гостите в 58-ата минута след контраатака и подаване на Сисиньо. Само четири по-късно капитанът на \"Берое\" Мартин Райнов се разписа след страхотен удар от далечно разстояние. След два кръга \"Лудогорец\" оглавява класирането с четири точки. \"Берое\" има две, след като и в двете си срещи завърши наравно. \"Лудогорец\" беше без някои основни играчи, които бяха съхранени за ревашна от втория предварителен кръг на Шампионската лига срещу \"МОЛ Види\". В домакинството си тимът от Разград завърши 0:0. \"Берое\" беше по-активният отбор, като пропусна много положения, а преди почивката удари и греда. Още във втората минута изстрел на Борислав Цонев се отби от гредата. Малко по-късно домакините пропуснаха и още една добра ситуация. В 39-ата минута пък Меса излезе сам срещу вратаря Ренан след грешка на Рафаел Форстър. В ситуацията беше отсъден корнер, но Ренан не успя да играе с топката, а домакините поискаха дузпа. През втората част темпото на игра се вдигна, като \"Лудогорец\" реализира при първата си опасна ситуация. Това стана в 58-ата минута, когато Марселиньо беше точен след хубава контраатака. Сисиньо напредна отдясно, върна към точката на дузпата и капитанът на \"Лудогорец\" вкара без проблеми. Веднага след гола мениджърът на шампионите Пауло Аутуори направи дефанзивна смяна и пусна на терена Светослав Дяков вместо голмайстора Марселиньо. Планът му обаче не сработи и четири минути по-късно \"Берое\" изравни. Александър Цветков изгуби топката пред наказателното поле на \"Лудогорец\", но тя попадна в Мартин Райнов, който без подготовка и с левия крак, изстреля истински снаряд, който не остави шансове на Ренан – 1:1. Последваха силни минути и за двата отбора, като Шверчок пропусна за \"Лудогорец\", докато Камбуров можеше да вкара за домакините.", "date": "2018.07.28", "title": "\"Лудогорец\" измъкна точка като гост на \"Берое\""}
{"url": "https://www.dnevnik.bg/sport/2018/07/28/3288563_tenisistut_stefanos_cicipas_nabira_sredstva_za_svoi/", "text": "Гръцкият тенисист Стефанос Циципас опитва да помогне на засегнатите от  горските пожари , които нанесоха огромни  поражения в страната и отнеха живота на над 80 души . 32-ият в световната ранглиста обяви, че набира средства в помощ на свой приятел тенисист, който е сред засегнатите. \"Много хора загубиха своите животи. Много семейства са засегнати от тази трагедия, която сполетя страната ни. Това се случи и на моят приятел Алекс, с когото аз играех в началото на кариерата си. Ние ходехме заедно по турнири, но в момента той е в много тежко състояние в болницата. Алекс изгуби дома си и аз искам да му помогна\", каза във видеообръщение Циципас. Той създаде страница във \"Фейсбук\", чрез която набира дарения в помощ на своя приятел. До момента има събрани над 3400 паунда, а Циципас обяви, че също ще отдели сума. \"Спомням си преди 10 години, когато се връщах от екскурзия в чужбина с моето семейство, как целият регион на Атина беше обгърнат в пламъци. Никога не съм бил по-изплашен в живота си\", каза още тенисистът.", "date": "2018.07.28", "title": "Тенисистът Стефанос Циципас набира средства за свой приятел, пострадал от пожарите в Гърция"}
{"url": "https://www.dnevnik.bg/bulgaria/2018/07/28/3288621_ot_buzludja_ninova_vidia_ikonomicheski_krugove_koito/", "text": "В България е създадена политико-олигархична група, която си е присвоила държавата и годишно \"краде\" по 10 млрд. лева. Тази \"прослойка от икономически кръгове\" си купува политици от всички цветове и няма значение кой управлява - те са добре - това казва лидерът на БСП Корнелия Нинова, цитирана от агенция \"Фокус\", на традиционния събор на социалистите на Бузлуджа, който  тази година събра рекорден брой посетители  и е под надслов \"За по-добър живот – нашата кауза е България\" По думите на Нинова България се управлява от \"шайка, която си отива\" и призовава \"народа\" към обединение и диалог. \"Да говорим за най-големия бич в България - бедността и неравенствата. Защо не седнем и не решим, че всички стари пенсии трябва да се преизчислят, с 200 лева не може да се живее\", казва Нинова. Другата тема за \"разговор\" според нея е \"българската земеделска земя\", като предлага да бъде сложен таван на субсидиите, които да се насочват към малките и средните производители. Нинова говори и за цензурата и репресията, които \"шайката\" налагат на \"всеки, който не е съгласен и критикува, е обявяван е за враг, провокатор. Затваря му се устата, уволнява се от работа, бизнеса му се преследва\". По думите й тя е \"посегнала на най-святото ни\" - \"правото да мислим свободно, да говорим свободни, да бъдем на различно мнение\". Решението за Истанбулската конвенция спаси коалицията Конституционният съд е спасил управляващата коалиция с решението си  да обяви Истанбулската конвенция за противоречаща на закона . Това е била тема, по която ГЕРБ и \"Обединени патриоти\" имат \"непреодолимо различие\" и всяко друго решение на съда е дали да предизвика \"разлив между политическите субекти в управлението, което и без това се тресе от политически скандали\" - това казва лидерът на Партията на европейските социалисти Сергей Станишев пред журналисти на Бузлуджа, цитиран от \"Фокус\". В решението на съда Станишев вижда \"ясна политическа конюктура\", защото мотивите на съда са \"слаби и неубедителни\". Той определи решението като \"тъжна новина\", защото показва, че з аконът отстъпва на политическия натиск . Според него е добър знак това, че БСП ще внесе предложения за промяна на закона за насилие над жени и деца. Вчера Корнелия Нинова  обяви, че е \" изключително щастлива\"  от решението на Конституционния съд. Според нея то е знак, че \"разумът и правото са надделели над чуждите интереси и послушанието на Бойко Борисов и кабинета му\" и по думите й то е \"победа на българския народ и идентичност\".", "date": "2018.07.28", "title": "От Бузлуджа Нинова видя \"икономически кръгове\", които си купуват политици"}
{"url": "https://www.dnevnik.bg/citat_na_deniia/2018/07/28/3288626_citat_na_denia_neka_bsp_da_si_hapnat_i_piinat_na/", "text": "Това каза премиерът Бойко Борисов, който е на посещение в Нови пазар. Той присъства на церемония по откриване на обновените административни сгради на полицейския участък и пожарната в града. Повод за коментара му стана провеждащият в същото време национален събор на социалистите на върха в Стара планина. Борисов подчерта, че е много трудно за кметовете при управление на правителство на БСП и припомни проблемите, които имал, докато бил начело на София. \"Аз знам какво е да си кмет по управление на БСП – в София щяха да уморят хората. Не помните ли, направиха криза с боклука. Те ще ми говорят за кметове какво са правили, какво са мъчили, да не говорим, че са ги и трепали преди години, около 44-та. Но честит им празник\", каза още премиерът. Пожарната служба в град Нови пазар обслужва територията на две общини – Нови пазар и Каспичан, като осигурява пожарната безопасност в 27 населени места. На територията, обслужвана от Районна служба \"Пожарна безопасност и защита на населението\" – Нови пазар, са разположени близо 13 000 хектара гори, важни пътни артерии, както и националните археологически и исторически резервати Плиска и Мадара.", "date": "2018.07.28", "title": "Цитат на деня: Нека БСП да си хапнат и пийнат на Бузлуджа, те обичат"}
{"url": "https://www.dnevnik.bg/sviat/2018/07/28/3288628_bosforut_e_zatvoren_i_v_dvete_posoki_zaradi_avariia_na/", "text": "Товарен кораб-цистерна, плаващ под гръцки флаг, е претърпял авария при преминаването през пролива Босфора край Истанбул, съобщава БТА. Аварията причини хаос в движението на плавателни съдове в района. Турските власти затвориха пролива за движение на кораби в двете посоки. Гръцкият кораб е с дължина 252 м. Екипи на турската брегова охрана са изпратени в помощ на авариралия плавателн съд. Те се опитват да го изтеглят, за да се освободи движението по Босфора.", "date": "2018.07.28", "title": "Босфорът е затворен и в двете посоки заради авария на кораб"}
{"url": "https://www.dnevnik.bg/sport/2018/07/28/3288605_klop_oshte_ne_moje_da_prosti_na_serhio_ramos_za/", "text": "Мениджърът на \"Ливърпул\" Юрген Клоп коментира за пръв път случката между Серхио Рамос и Мохамед Салах от финала в Шампионската лига. Тогава египтянинът получи контузия в рамото, която не му позволи да доиграе мача. \"Разбира се, че изгледах наново ситуацията. Ако го направиш и не си фен на \"Реал\" (Мадрид). Това беше безмилостно и брутално. Не мисля, че Мо при всички случаи би се контузил в такава ситуация\", каза Клоп. \"Не съм сигурен, че това ще се повтори - да отидеш и да удариш лакът на вратаря, да повалиш голмайстора им като борец и след това да победиш. Такъв беше мачът\". Германецът не е доволен от изказванията на Рамос, който опита да неглижира ситуацията. Според Клоп капитанът на \"Реал\" често се забърква в подобни ситуации. \"Ако събереш всички ситуации с Рамос, а аз гледам футбол от 5-годишен, тогава ще видиш много ситуации с негово участие. Хората ще кажат, че съм слаб, че се оплаквам и не мога да губя. Не е така, аз го приемам. Не е като да се будя сутрин и да си мисля за Рамос. Наред съм с това\", заяви Клоп.", "date": "2018.07.28", "title": "Клоп още не може да прости на Серхио Рамос за нарушението срещу Салах"}
{"url": "https://www.dnevnik.bg/photos/snimka_na_denia/2018/07/28/3288642_snimka_na_denia_migrantska_vulna_na_ispanski_plaj/", "text": "Мигранти акостират на плажа Дел Кануело в близост до испанския град Малага.", "date": "2018.07.28", "title": "Снимка на деня: Мигрантска вълна на испански плаж"}
{"url": "https://www.dnevnik.bg/bulgaria/2018/07/28/3288641_avtobus_s_29_putnici_na_junion_ivkoni_e_zakusal_vuv/", "text": "Автобус на фирмата \"Юнион ивкони\" с 29 пътници се е повредил във Франция рано тази сутрин. Дълги часове пътниците са стояли край пътя, заради липса на реакция от транспортната фирма, съобщава \"Би Ти Ви. Пред телевизията управителят на Георги Атанасов казва, че сега пътниците са закарани на безопасно място - близко заведение, като след отстраняването на проблема с автобуса, те ще продължат пътуването си до България. Причината за забавянето на реакцията е, че от повиканата френска пътна помощ са поискали парите да бъдат в брой, посочва Атанасов. Той твърди, че пътниците и френските власти са били известени за проблема. Пред телевизията обаче една от пътуващите казва, че не са получавали информация и след един час чакане се е наложило да се обадят на спешния телефон 112. По думите й е имало предложение френски автобус да извози пътуващите до София, но от българската фирма отказали. Тя казва и че автобусът на \"Юнион ивкони\" е бил в лошо състояние, като по задните седалки е имало течове от покрива. Акционер във фирмата е Ивайло Константинов - доскорощен депутат от ГЕРБ и настоящ координатор на партията в Дупница, както и бивш председател на общинския съвет в града. За последната година на автомагистрала \"Тракия\" имаше два инцидента с автобуси на фирмата,  като при единия загинаха 6 човека .", "date": "2018.07.28", "title": "Автобус с 29 пътници на \"Юнион ивкони\" е закъсал във Франция"}
{"url": "https://www.dnevnik.bg/bulgaria/2018/07/28/3288647_edva_8_ot_ogradata_po_suhoputnata_granica_s_rumuniia_e/", "text": "Единайсет километра от оградата, която се поставя по сухопътната граница с Румъния, за да се възпрепятства движението на диви свине и разпространението на африканска чума, вече са готови. Това съобщи министърът на земеделието, храните и горите Румен Порожанов пред журналисти в Шабла, съобщава БТА. Порожанов участва в оперативно заседание, на което ръководители на ветеринарни и горски служби от Североизточна България са докладвали за предприетите мерки за ограничаване на риска от заразата. На него се разбра, че на още осем километра коловете за оградата са забити, а на други 16 километра са разнесени. Оградата по цялото протежение на границата достига 133 километра, което означава, че завършената част от нея е малко над 8%. По думите на министъра близо 500 служители на държавните горски стопанства са ангажирани в работата по оградата и в контрола на границата, като патрули следят и през нощта за движение на диви свине. Той коментира, че досега патрулите не са забелязали движение на диви прасета, чиито набези се очаква да започнат след прибирането на реколтата. \"Цялата ограда ще бъде подсилена със спираловидна режеща тел, което ще оскъпи съоръжението, а финансовият ресурс ще бъде за сметка на държавните горски стопанства\", добави министърът. Участъкът от предпазната ограда от ГКПП - Дуранкулак, до морската зона е завършен. Цялото 40-километрово съоръжение между граничните пунктове Дуранкулак и Кардам в Добричка област ще бъде поставено до края на идващата седмица, съобщи директорът на Североизточното държавно предприятие Веселин Нинов. Горските служители информираха на пресконференцията, че в близките дни по граничното трасе през всеки 50 метра започва и разпръскването на репеленти - отблъскващи дивите свине вещества.", "date": "2018.07.28", "title": "Едва 8% от оградата по сухопътната граница с Румъния е изградена, обяви Порожанов"}
{"url": "https://www.dnevnik.bg/sviat/2018/07/28/3288649_hiliadi_rusnaci_protestiraha_sreshtu_pensionnata/", "text": "Хиляди руснаци участваха днес в протести в цялата страна, организирани от Комунистическа партия срещу проекта за пенсионна реформа, съобщава БТА. Според организаторите в Москва по улиците е имало 100 хил. души, докато според местните медии те са били около 10 хил. Демонстрацията е разрешена от властите. Множеството скандираше \"Путин, не пипай пенсиите ни!\" и размахваше плакати, на които пишеше \"Ние искаме да живеем от нашите пенсии, не да умрем на работното място!\". В Санкт Петербург около 1000 души се включиха в демонстрацията. Някои от протестиращите носеха портрети на Сталин. Протести имаше и в още десетки други градове, от Далечния изток до Западна Русия. Протестиращите освен това отвориха за подпис и онлайн петиция, в която се призовава за анулиране на пенсионната реформа, която сега се обсъжда в парламента. Досега петицията е събрала 2.9 милиона подписа. Пенсионната реформа предвижда прогресивно увеличаване на възрастта за пенсиониране. Това се случва за първи път от около 90 години в Русия. Възрастта ще бъде вдигната на 63 години за жените и 65 години за мъжете. Сега тя е 55 години за жените и 60 години за мъжете. За утре опозиционният лидер Алексей Навални е призовал симпатизантите си да участват в протест срещу реформата в Москва.", "date": "2018.07.28", "title": "Хиляди руснаци протестираха срещу пенсионната реформа на Путин"}
{"url": "https://www.dnevnik.bg/sport/2018/07/28/3288652_arsenal_razgromi_psj_v_kontrolna_sreshta_v_singapur/", "text": "Арсенал\" записа убедителна победа над ПСЖ в контролна среща преди началото на сезона. \"Артилеристите\" се наложиха с 5:1 над френския шампион в Сингапур, където и двата тима се намират на подготовка. Двубоят е едва втори за \"Арсенал\" при новия треньор на тима Унай Емери. Няколко дни по-рано \"артилеристите\" отстъпиха на \"Атлетико\" (Мадрид) след дузпи. Попаденията за английския тим отбелязаха Месут Йозил, два пъти се разписа Александър Лаказет, Роб Холдинг и Еди Нкетия. Единствено голът на Йозил беше преди почивката, като \"Арсенал\" игра по-силно през второто полувреме. Унай Емери използва почти всичките си футболисти, но тези, които играха срещу \"Атлетико\" записаха по-малко минути. Срещата пък беше първа за Йозил. ПСЖ игра с млади футболисти, като единствено Джанлуиджи Буфон беше използван от звездите. Вратарят, който премина в Париж през втора лято, остана на терена до 73-ата минута.", "date": "2018.07.28", "title": "\"Арсенал\" разгроми ПСЖ в контролна среща в Сингапур"}
{"url": "https://www.dnevnik.bg/politika/2018/07/28/3288650_postoiannite_protesti_sa_znak_za_lipsa_na_doverie_v/", "text": "Непрекъснатите протести от всякакво естество са доказателство, че доверието на гражданите към политическата система е отдавна подкопани, като връщането му е \"много тежко предизвикателство. Това казва депутатът от ДПС Велислава Кръстева пред радио \"Фокус\". Според нея най-сериозната причина за липсата на доверие е \"консумацията на властта заради самата власт\", което е отделило \"на светлини години управляващите от гражданите\". Тя казва и че след приемането на България в Европейския съюз в политическата класа не е формулирала \"нито една задача, която да бъде основна политическа цел\". Кръстева казва, че \"на управлението на страната не му достига визия, воля за така необходимите реформи\", а също така и капацитет за провеждането им.", "date": "2018.07.28", "title": "Постоянните протести са знак за липса на доверие в политическата система, смята депутат от ДПС"}
{"url": "https://www.dnevnik.bg/sport/2018/07/28/3288657_hamiltun_triumfira_v_mokrata_kvalifikaciia_na/", "text": "Пилотите на \"Мерцедес\" Люис Хамилтън и Валтери Ботас окупираха първите две позиции в драматичната квалификация за Гран при на Унгария, 12-и кръг за сезона във Формула 1. \"Сребърните стрели\" нямаха шанс да се борят с \"Ферари\" на суха писта, но преди квалификацият заваля дъжд, който промени изцяло разпределението на силите. Четирикратният световен шампион грабна 77-ия си полпозишън след феноменална последна обиколка. Преди нея Кими Райконен и Себастиан Фетел заемаха първите две места, но бяха изместени от пилотите на \"Мерцедес\". За пети път през сезона Хамилтън ще потегли пръв след Австралия, Испания, Франция и Великобритания. Само два пъти дотук той успя да превърне полпозишъна в победа. \"Невероятно е за отбора да сме на първа редиция. \"Ферари\" бяха най-бързи през целия уикенд, опитвахме да бъдем близо до тях, но сега дъждът промени абсолютно всичко\", каза Хамилтън след квалификацията. Зад Хамилтън и Ботас ще стартира Райконен, а Фетел е до него на втора редица. Топ 10 допълват още Карлос Сайнц, Пиер Гасли, Макс Верстапен, Брендън Хартли, Кевин Магнусен и Ромен Грожан. Хамилтън ще опита да спечели за шести път Гран при на Унгария. Той е рекордьор на трасето \"Хунгароринг\", след като има пет успеха. Състезанието преди година спечели Фетел. Първият сегмент на квалификацията беше много драматичен, след като пилотите започнаха на мокра писта. Едва към края на 20-те минути за подготовка трасето започна да изсъхва и постиженията се подобриха. Фетел и Райконен няколко пъти промениха позициите си, докато Даниел Рикардо беше единственият, който заложи на по-твърд тип гуми – софт. Австралиецът беше на ръба до последно, но успя да запише добра обиколка в края и да продължи напред. След първата част на квалификацията отпаднаха пилоти от четири различни тима – Щофел Вандорн (\"Макларън\"), Естебан Окон и Серхио Перес (\"Форс Индия\"), Шарл Леклер (\"Заубер\"), както и Сергей Сироткин от \"Уилямс\". Във втората част отново заваля над \"Хунгароринг\", което направи условията за квалификацията много тежки. Пилотите излязоха с гуми интермедия или изцяло мокри, но не всички се оказаха подготвени. Фернандо Алонсо, Нико Хюлкенберг, Маркус Ериксон и Ланс Строл останаха под чертата и не успяха да продължат. Проблем имаше и Рикардо, който отново беше на ръба, но този път не успя да се класира напред. За финалната фаза обаче се класираха Карлос Сайнц от \"Рено\", както и пилотите на \"Торо Росо\" Пиер Гасли и Брендън Хартли. Във финалните 12 минути беше още по-интересно, като до последно от \"Ферари\" държаха първото място. Буквално в последните обиколки условията се подобриха драстично, което позволи на двата болида на \"Мерцедес\" да изскочат напред.", "date": "2018.07.28", "title": "Хамилтън триумфира в мократа квалификация на \"Хунгароринг\" и ще стартира пръв"}
{"url": "https://www.dnevnik.bg/sport/2018/07/28/3288664_snimka_na_denia_vladimir_putin_nagradi_ruskite/", "text": "Руският президент   за представянето им на световното първенство. Сборная стигна до четвъртфиналите, където отпадна с дузпи от Хърватия, но остави отлични впечатления.", "date": "2018.07.28", "title": "Снимка на деня: Путин награди руските национали за силното световно първенство"}
{"url": "https://www.dnevnik.bg/politika/2018/07/28/3288666_bsp_na_buzludja_shaikata_gerb_si_otiva/", "text": "Стефане, честен кръст - ти социалист ли си или си прикрит гербаджия? Знаеш ли за какво си дошъл тука – за революция и промяна ли или за концерта на Горан Брегович?\". Тези въпроси задаваше през смях възрастен мъж на по-младия си съгражданин от Разград, докато тази сутрин двамата слизаха от паркинга на автобусите до чинията на Бузлуджа към историческата поляна, където социалистите празнуваха днес 127 години БСП. Няколко часа и малко дъжд по-късно на традиционния събор имаше и обещания за промяна, и концерт на Горан Брегович, и разкази за младостта, и обяд със сандвичи, кебапчета и бира, и танци. БСП обяви, че шайката в лицето на управляващите от ГЕРБ си отива и направи плаха заявка за предсрочни парламентарни избори. Имаше и покана за разговор по предложенията на партията за бъдещето на България и за обединение на народа за достойнство, справедливост и по-високи доходи. Визията, която не е видяна  Традиционно на Бузлуджа днес се качиха социалисти и симпатизанти от цялата страна, които постелиха найлони и черги на мократа и кална поляна и се приготвиха за концерти и политически приветствия. Някои използваха времето, за да си купят нещо за спомен – имаше сувенири, бонбони, лукум, чаши, малиново вино и дори икони. Имаше и слух, че имало магнитчета с лика на Корнелия Нинова. \"Ей, ще им направим забележка. За каква Визия за България ни питате – нищо не сме видели? Може би сега ще ни я представят, ама не знам, де – то нали ще има концерт?\", обясни пред \"Дневник\" възрастен мъж от Свилен. Жена от Сандански пък разказа как пътували почти цяла нощ, за да стигнат на събора сутринта. \"Бедност, ниски пенсии -така живеем. Малко да се повеселим тук сме дошли и да пием по бира\", каза друг възрастен мъж и обяви, че идва за 40-и път на Бузлуджа. На него Визия за бъдещето не му трябвала, тъй като време не му останало. Малко дъжд и малко закъснение  Макар началото да бе обявено за 10.00 часа, концертната програма започна към 11.20 часа, а аргумент за закъснението бе, че имало много автобуси, които не са стигнали до поляната. Закъснението не смути хората, тъй като макар и поляната да бе кална от предишни дъждове, времето бе слънчево. В началото на политическия митинг обаче леко заваля дъжд. \"Вървели сме пеша 10 километра. Каква е тази организация, какво е това чудо?\", оплакваше се един от гостите на поляната. Друг търсеше организаторите, които бяха облечени в зелени якета, за да ги информира, че му събрали 10 лева за автобус. Концертът започна с 20 хил. души кворум, а по-късно водещият обяви, че на поляната вече са се събрали 40 хил. души. Последното му съобщение бе за 74 хил. души. За шайката ГЕРБ и предсрочните избори  Основни говорители на политическия митинг освен Корнелия Нинова бяха президентът на Партията на европейските социалисти (ПЕС) Сергей Станишев и депутатът от \"БСП за България\" Елена Йончева. Подгря ги представител на синдикат \"Защита\", който поиска оставка на правителството и каза: \"България има своята Желязна лейди, която ще извади страната от кризата. Мачкай, Корнелия!\". \"Един бивш депутат си ги нарича \"шайка\". Тази престъпна група трябва да бъде дадена на прокуратурата\", обяви Елена Йончева и разказа за ограниченията за свободата на словото, аферата \"Кумгейт\" и други белези на управлението на ГЕРБ. Сергей Станишев пък се обяви за предсрочни избори, които били спасението за България. Според лидера на ПЕС вчерашното решение на Конституционния съд, че Истанбулската конвенция противоречи на основния закон, спасява на власт правителството на ГЕРБ и \"Обединени патриоти\". Той каза още, че е нужно обединение, за да успее левицата да спечели и изборите за евродепутати. Корнелия Нинова не спомена нищо за предсрочни избори, но говори за \"шайката управляващи\", която си отивала. \"Тази шайка пороби народа си! Посегна на най-святото – правото да мислим и да говорим. Който мисли различно е враг и е преследван\", обяви Нинова. И допълни: \"Шайката си отива, народът остава\". Икономически кръгове купували хора от всички партии  Лидерът на БСП изброи предложения от Визията на партията за България, сред които - преизчисляване на старите пенсии, защото не можело те да бъдат 200 лева; семейно подоходно облагане и помощ за млади семейства при закупуване на жилище и кола; по-нисък данък добавена стойност върху лекарствата, за да паднат цените им; по-добри здравеопазване и земеделие и др. Тя покани хората за обединение и разговор по тези предложения, като поиска край на прехода и общи действия за промяна. \"Ще има съпротива на смелите ни идеи. Създадоха политико-олигархическа група, която си присвои държавата и краде по 10 млрд. лева от вас годишно. Има прослойка от икономически кръгове, която си купува политици от всички цветове. Който и да е на власт, тя е добре\", каза още Нинова. Тя допълни, че срещу Визията има и критици в средите на БСП. Освен Сергей Станишев в челните редици на митинга нямаше от познатите лица на БСП. Представители на т.нар. вътрешна опозиция не се виждаха на поляната. Сред тях има критици на Визията на БСП, а аргументите им са, че няма финансови изчисления. Горан Брегович и изгубени хора  Концертът на Горан Брегович започна около 13.30 часа, а пред сцената затанцуваха по-младите от гостите на събора. Възрастните започнаха да се изнасят към автобусите, тъй като организаторите им бяха съобщили час за тръгване 14.00 – 14.30 часа. Брегович и музикантите му изпълниха някои от най-големите си хитове, сред които \"Калашников\", \"Буба мара\" и др. БСП плати 10 хил. евро хонорар на изпълнителя. Организацията с напускането на поляната обаче се оказа лоша, тъй като много хора се опитваха да си тръгнат от един и същи изход по едно и също време. Автобусите слизаха от паркинга до него, а полицаите викаха името на населеното място, за което пътува съответното возило. Докато пристигнеше цялата група, минаваше време, което изнерви хората. Изтеглянето на автобусите продължи и след 17.00 часа.", "date": "2018.07.28", "title": "БСП на Бузлуджа: Шайката ГЕРБ си отива"}
{"url": "https://www.dnevnik.bg/sviat/2018/07/28/3288653_orban_obiavi_zavoi_na_es_kum_neliberalna/", "text": "Изборите за новия състав на Европейския парламент на 23-26 май 2019 г. ще доведат до завой на Европейския съюз към нелиберална християндемокрация, която ще сложи край на мултикултурализма, каза унгарският премиер Виктор Орбан. В реч в събота пред годишния събор в Румъния на живеещите в чужбина етнически унгарци той каза, че западният политически елит на ЕС бил \"видимо изнервен\", защото се е провалил в защитата на съюза от мюсюлманска имиграция и е време да си ходи. Ден по-рано в интервю за германския в.\"Билд\" той каза, че границите на ЕС трябва безпрекословно да се затворят и \"никой не бива да бъде пускан или докарван вътре\". Според него \"всеки спасен [в Средиземно море] трябва да бъде връщан в Африка\", а за кризата с мигрантите са виновни европейските политици, \"които ги окуражават и създават впечатление, че си струва да поемат към Европа\". Орбан, според когото \"имиграционната политика не е общо дело на ЕС, а национален въпрос, която всяка страна член трябва сама да решава\", критикува и германския канцлер Ангела Меркел. \"Ако водех бежанска политика като вашия канцлер, хората щяха да ме изритат от кабинета ми още същия ден\", допълва той в интервюто. На събора в Бъйле Тушнад премиерът заяви по адрес на европейския политически елит, че \"тяхната цел е да трансформират Европа, да я насочат към една постхристиянска ера, в която нациите ще изчезнат\". Орбан обави, че именно този процес може да бъде спрян на евроизборите догодина и че \"е в наш елементарен интерес да прекратим тази трансформация\". Под аплодисменти на симпатизантите си унгарският лидер добави, че имало алтернатива на нелибералната демокрация, която с нетолерантността си към алтернативни гледни точки действала недемократично в Западна Европа, разказва \"Ройтерс\". \"Християнската демокрация не е либерална... тя е, ако искате, нелиберална\", каза той. След което разясни, че за разлика от либералната демокрация, християндемокрацията отхвърля мултикултурализма и имиграцията, като запазва своя антикомунистически характер и отстоява християнските ценности. \"Предстои ни голям момент - да кажем \"Сбогом!\" не само на либералната демокрация, но и на елита от 1968 г.\", заяви Орбан, имайки предвид вълната от бурни промени преди половин век, разклатила консервативния обществен ред в много държави на Запад. В основата си призивът на спечелилият през април за трети пореде път парламентарни избори унгарски лидер не е нов, но този път има повече симпатизанти в Европа. Освен управляващите полски националисти и подкрепа по отделни въпроси от други правителства в Централна Европа, посланията му се усилват от десните евроскептици в Австрия и от популистите, които са на власт в Италия. В петък Орбан приветства и появата на антиевропейско движение с централа в Брюксел, основано от Стивън Банън, бивш ръководител на предизборната кампания на Доналд Тръмп, бивш президентски главен стратег и собственик на издание, популярно сред крайната ксенофобска десница в САЩ. Сега унгарският премиер иска тези сили да овладеят Европейския парламент като изведат миграцията като водеща тема на изборите. Орбан редовно използва Бъйле Тушнад за подобни речи. С население малки над 1000 души това е най-малкият град в Румъния. Още от времето на Австро-Унгарската империя той е известен заради минералните си води и между 1876 г. и 1920 г. попада в рамките на Унгария в дуалната монархия. През 2014 г. тук премиерът обяви края на либералната демокрация в Унгария, а две години по-късно стана първият лидер на страна от ЕС, подкрепил на изборите президента Доналд Тръмп. Днес Орбан заяви, че през втората половина на 2018 г. предстоят нови големи предизвикателства, които ще дадат начало на цяла нова културна епоха в Унгария, но не даде подробности какво има предвид под тези гръмки думи. Агенция \"Блумбърг\" обръща внимание и на поредния му призив ЕС да облекчи \"примитивния\" режим на санкции срещу Русия така, че Полша и балтийските републики да защитават интересите си, но това да не важи за Унгария и други страни, които поддържат тесни връзки с управлението на Владимир Путин.", "date": "2018.07.28", "title": "Орбан обяви завой на ЕС към \"нелиберална християндемокрация\" през 2019 г."}
{"url": "https://www.dnevnik.bg/sport/2018/07/28/3287608_zashto_vupreki_jegite_letnite_olimpiiski_igri_sa_prez/", "text": "Две години преди началото на летните олимпийски игри в Токио  високите температури се оказаха най-голямото притеснение за домакините . Япония преживява изключително горещо лято, като в понеделник в страната бяха отчетени рекордните 41.1 градуса по Целзий. Жегите в японската столица повдигнаха въпроси за периода, в който се провежда най-големият спортен форум - през юли и август, когато е обичайният пик на температурите и влажността, а рискът за здравето на спортисти и зрители е най-висок. Когато през 1964 г. Токио посреща за пръв път лятната олимпиада, събитието се провежда през доста по-хладния и сух октомври. Четири години по-късно игрите в Мексико също са през октомври. В последните три десетилетия обаче състезанията са през юли и август, когато е идеалният прозорец за телевизионните компании. Те плащат милиарди, за да придобият правата за излъчване, а летните месеци - когато спортният календар е значително по-облекчен - увеличават шансовете да бъде привлечена по-голяма аудитория. \"Заради вече съществуващите програмни ангажименти в спорта летните олимпийски игри просто биха имали по-малка стойност, ако се провеждат през октомври\", коментира бившият президент на CBS Sports Нийл Пилсън. Toй добави, че Международният олимпийски комитет е \"добре запознат с предпочитанията на американските телевизионни мрежи за времето на провеждане на летните и зимните игри\". Когато започваше кандидатстването за игрите през 2020 г., МОК обяви, че трябва се проведат от 15 юли до 30 август. Токио си избра периода от 24 юли до 9 август. Затишието в спортния календар е основният фактор за избора на дати, показват публични записи на МОК и мнението на експерти в телевизионния спортен маркетинг. През септември или октомври олимпийските игри трябва да се състезават за вниманието на зрителите с други събития като началото на сезона в Националната футболна лига (НФЛ), плейофите в бейзболната лига (МЛБ) и ранните месеци на футболния сезон в Европа. \"Игрите са предназначени да запълнят в този прозорец, защото това е периодът в спортния график, когато не се случва много\", заяви пред \"Ройтерс\" Виктор Матесън, професор по икономика в колежа \"Холи крос\" в Масачузетс. Градовете кандидати могат да предложат алтернативни дати, но няма гаранции, че МОК ще ги одобри. Когато подаде заявка за домакинство за 2020 г., Доха предложи игрите да са през октомври, защото в Катар е прекалено горещо през юли и август. Olympic Broadcasting Services, която осигурява телевизионно покритие за много събития, и IOC Television & Marketing Services са били много критични към идеята, показва доклад на олимпийската работна група от април 2012 г. \"Когато се провеждат в предпочитания от МОК период - през юли и август - олимпийските игри осигуряват на телевизиите гаранция, че ще бъдат лидери на пазара в праймтайма. През октомври рейтингите със сигурност ще са по-ниски\", се казва в писмото на МОК до Катар 2020 от 2012 г. От NBC, която през 2014 г. се съгласи да плати на МОК 7.65 милиарда долара за ексклузивните права за излъчване на олимпийските игри на територията на САЩ до 2032 г., са отказали коментар пред \"Ройтерс\". От \"Дискавъри\", която придоби \"Евроспорт\" през 2015 г. и похарчи 1.3 милиарда евро, за да купи паневропейските права за четири олимпийски цикъла до Париж 2024, също не пожелаха коментар по темата. Говорителят на МОК Майкъл Нойел каза в писмо до \"Ройтерс\", че телевизионните оператори \"дават своя принос при разработването на графика за състезанията, след като датите за провеждането на игрите вече са утвърдени\". \"МОК определи юли и август за месеците, в които ще се проведат летните олимпийски игри през 2000 г. Не е постъпвало искане за изключение за кандидатурата на Токио, нито са водени консултации за датите със заинтересованите страни\", допълва Нойел. Повечето летни олимпиади от 1976 г. насам са се провеждали през юли и август, като няколко пъти организаторите е трябвало да се справят с високи температури. Правени са и изключения за датите. През 2000 г. игрите в Сидни се проведоха в последните две седмици на септември заради климата в Южното полукълбо. От организационния комитет на Токио 2020 са посочили в кандидатурата си, че в предложените период \"има много дни на меко и слънчево време\", което \"осигурява идеален климат за спортистите, за да се представят възможно най-добре\". Горещините в Япония това лято обаче са довели до смъртта на повече от 80 души, а хиляди са били приети в болница. От 1998 г. насам средната температура в Токио в последните десет дни на юли и първите десет на август е 32 градуса по Целзий, показват данните на японската метеорологическа агенция. Най-големите притеснения са свързани с трасето за маратона и спортното ходене. Екип от международни експерти, изследвали топлината, влажността и други данни по предложения маршрут през юли и август 2016 и 2017 г., са установили, че има завишен риск от топлинни удари за спортисти и зрители. Те са призовали организаторите да създадат места с повече сянка. \"Опасявам се, че условията в Токио ще бъдат най-лошите за маратона в историята на олимпийските игри\", заяви Макото Йокохари, професор по екология в университета в Токио, който е участвал в проучването и е съветник по планирането на игрите през 2020 г. Домакините обявиха, че приемат изключително сериозно въпроса. Те решиха да преместят началото на маратона за 7 часа сутринта местно време. Освен това върху трасето за най-дългата бегова дисциплина и други главни пътища на разстояние над 100 километра ще бъде поставена специално разработена смолиста настилка, която отразява инфрачервените лъчи и може да понижи температурите с 8 градуса. Организаторите ще използват и различни методи за охлаждане на зрителите, включително тенти, вентилатори и охлаждащи спрейове. \"Подготвяме мерки срещу жегата във всеки един аспект\", каза говорителят на Токио 2020 Маса Такая. \"През октомври и ноември щеше да е идеалното време за Токио, но определено не и лятото. Тогава е горещо и много влажно\", заяви Йокохари.", "date": "2018.07.28", "title": "Защо въпреки жегите летните олимпийски игри са през юли и август"}
{"url": "https://www.dnevnik.bg/bulgaria/2018/07/28/3288527_uikendut_shte_e_topul_s_kratkotraini_valeji/", "text": "Уикендът в България ще бъде топъл. Очаква се на места да има краткотрайни валежи, но те няма да са силни. Такава е прогнозата за времето на Националния институт по метеорология и хидрология (НИМХ). Днес преди обяд над повечето райони в страната ще има разкъсана облачност. След обяд и до полунощ отново ще се развива купесто-дъждовна облачност и на много места ще има краткотрайни, в отделни райони интензивни валежи, придружени от гръмотевици и временни усилвания на вятъра. Очакват се и градушки. Температурите слабо ще се повишат, но ще останат по-ниски от обичайните за месеца. Максималните показатели ще са между 28 и 33 градуса. Над Черноморието преди обяд ще има временни разкъсвания на облачността. Около и след обяд облачността, купеста и купесто-дъждовна, ще е значителна. Температурата на морската вода ще е 25-27 градуса. На много места в планините ще превали и прегърми. Има условия за локални интензивни валежи. В неделя главно след обяд и до полунощ, ще има краткотрайни, в отделни райони интензивни валежи, придружени и с гръмотевици. Възможни са и градушки. Преди обяд ще е слънчево. Температурите ще останат малко по-ниски от обичайните за периода, като преобладаващите максимални стойности ще са между 27 и 32 градуса.", "date": "2018.07.28", "title": "Уикендът ще е топъл с краткотрайни валежи"}
{"url": "https://www.dnevnik.bg/ot_vas/novini_ot_vas/2018/07/28/3288126_piano_stulbi_vuv_varna/", "text": "Inspire е иновативен проект за град Варна и страната. Стълбите на централния подлез до катедралата \"Свето Успение Богородично\" във Варна вече са завършени.", "date": "2018.07.28", "title": "Пиано стълби във Варна"}
{"url": "https://www.dnevnik.bg/analizi/2018/07/28/3288344_evropa_ne_viarva_na_obeshtaniia/", "text": "Фразата, която може би най-добре обобщава реформаторските наклонности на управляващите в България, е \"не ме гледай какво правя, а слушай какво ти говоря\". Затова повече от десет години постоянно се правят: - пенсионна реформа, която задържа пенсиите ниски и дефицита в НОИ – все толкова висок - здравна реформа, която постоянно надува разходите, включително доплащанията от пациентите, а здравните услуги остават с ниско качество - административна реформа, която не води до съкращаване на броя на заетите в обществения сектор, увеличава разходите за тях и не подобрява качеството на услугите - съдебна реформа, която все се случва, но нито вътрешните наблюдатели, нито европейските партньори са убедени, че има реалeн резултат - и ред други, за които няма да ни стигне времето. Поредните обещания за реформи са  оповестени  в средата на месеца, а целта им е да убедят европейските партньори, че България е готова за влизане в Механизма на обменните курсове (ERM II). Единият от няколкото ангажимента, които държавата поема, е да подобри управлението на държавните компании, което е логично, тъй като те са източник на условни задължения за държавата, а голяма част от тях са в лошо финансово състояние и много бързо могат да се превърнат в реален фискален риск. Само седмица по-късно обаче управляващите нагледно показват, че нито разумното харчене на публични средства, нито доброто управление на държавни компании е приоритет, тъй като взeмат решение за увеличаване на капитала на Държавната консолидационна компания (ДКК) с 500 млн. лв. без разчет или обосновка за необходимостта от това. От решението става ясно, че средствата ще се използват за ремонт на язовири, но скоростта, с която бе взето решението, както и подробностите (или липсата на такива) около него повдигат сериозни въпроси относно водената уж разумна фискална политика. Размиване на отговорност Въпреки че с промени в Закона за водите от края на юни 2018 г. се създава нова държавна компания \"Управление и стопанисване на язовири\", която трябва да управлява и поддържа язовири, публична и частна държавна собственост [1] , парите за поддръжка не отиват в нея, а в ДКК. Оставяме настрана, че вече има ред държавни компании, които могат да управляват и поддържат язовири, като \"Напоителни системи\", и преминаваме към няколко уловки: 1. Общините, които не могат да се грижат за язовирите, не са длъжни да ги прехвърлят на новата компания 2. Дори и общините да искат да ги прехвърлят, това може да отнеме много време, тъй като \"повечето от язовирите нямат изрядни документи\", обясняват от  Министерството на икономиката 3. \"Управление и стопанисване на язовири\" ще се грижи и за язовири, за които текат спорове за собствеността. С други думи, без да е ясно чия е собствеността на язовирите (т. 3) и без да е ясно кога (и дали изобщо) тя ще бъде прехвърлена на държавната компания (т. 2), ДКК ще има грижата да финансира ремонтните дейности по язовирите, което представлява колосално разминаване между права и задължения по собственост и абсолютно размиване на отговорността. Какво би попречило например на някоя община да се \"забави\" с подготвянето на документите, докато текат ремонтните дейности, а след това да се откаже да прехвърли собствеността на язовира? Същото се отнася и за язовири, за които се води спор за собствеността. Кой носи отговорността, ако ДКК, която не е собственик, предпочете по-ниска оферта, съответно по-некачествен ремонт? Кой носи отговорността, ако собствениците на даден язовир не осигурят достъп до него за ремонтните дейности? Това е т.нар. проблем принципал - агент, който се изразява в това, че интересите на принципала (собственика на язовира) и агента (компанията, която трябва да го управлява и поддържа) се различават, но вместо да уеднакви интересите им, парламентът съумява да ги раздалечи още повече, като включи трета страна – ДКК, която трябва да ремонтира язовирите. Сметка на око Следващият интересен момент е колко ще струват ремонтните дейности. От доклад на Държавната агенция за метрологичен и технически надзор [2]  става ясно, че 414 язовира се нуждаят от спешен ремонт. Проверките на язовирите от надзорната агенция от началото на  март 2018 г.  оценяват опасните язовири на около 150, а в края на миналата година от Министерството на икономиката твърдят, че те са около 200. Няма да разберем как опасните обекти се оказаха двойно повече от предварителните оценки, нито ще разберем как са изчислени необходимите средства за ремонтирането им, тъй като дейностите са различни и не може да се използва осреднена сума. Така например ремонтът на  язовир \"Бели Искър\" , който е с обем от 15,3 млн. м3, се очаква да е около 30-60 млн. лв., но той е от големите, а дори не фигурира в списъка на държавната агенция. Основната част от посочените за опасни язовири са с обем под 500 хил. м3, а само 6 са с обем над 3 млн. м3, които се класифицират като големи. Изпълнителите и бюджетното финансиране След като стана ясно, че не е ясно как е изчислена кръглата сума от 500 млн. лв. за ремонти на язовири, нека видим как е осигурена и кой ще я разпределя. Средствата се отпускат за сметка на централния бюджет, но представляват извънбюджетен разход, т.е. няма да доведат до увеличение на бюджетните разходи през 2018 г., а оттам няма риск за изпълнението на бюджетното салдо. Това се извършва на основание чл. 109, ал. 4 от Закона за публичните финанси, както бяха отпуснати средствата за разплащане на НЕК с \"Атомстройекспорт\", за увеличението на капитала на държавни компании като НДК, за увеличението на капитала на държавни болници като ВМА и др. Това, че няма да се отрази на бюджетния баланс, не означава, че не е необходима прозрачност и оценка на ефективността, тъй като става въпрос за публични средства, а както обърнахме внимание по-рано – държавните компании формират квазифискални разходи и условни задължения за държавата, които могат да се превърнат в реални. Този подход вероятно се използва, за да се прикрие неефективното изразходване на средства и неразумната фискална политика, защото алтернативата е централният бюджет директно да отпусне средства на общините за ремонт на язовирите. В този случай обаче въпросните 500 млн. лв., освен че представляват непредвиден бюджетен разход, биха влошили и бюджетното салдо, а това влошава аргументите, че страната е готова за ERM II. В началото на статията повдигнахме въпроса защо средствата отиват в ДКК, а не в новата държавна компания \"Управление и стопанисване на язовири\". Един от възможните отговори е, че ДКК е замислена през 2010 г. като холдинг за приватизация, но тази функция се изчерпва само за две години, а от 2016 г. вече е холдинг за управление на държавни компании и  национализиране на нови такива . От създаването на ДКК през 2010 г. до 2015 г. компанията е с внесен капитал от малко под 9 млн. лв., а през 2016 г. изведнъж се изстрелва на около 230 млн. лв., както се вижда на долната графика. В края на 2017 г. е гласувано ново увеличение на капитала от 120 млн. лв., което се вижда от отчета на компанията за първото тримесечие на 2018 г., а новото предложение за увеличение с 500 млн. лв. ще го увеличи до 853 млн. лв., или близо 2,5 пъти. Липсата на яснота относно необходимите разходи за ремонта на язовирите навежда на мисълта, че предназначението им е друго. Едно обяснение, е че това е скрита рекапитализация на дружествата в холдинга, друго – че е свободен ресурс за нови национализации. Към всичко това се добавя и особеността, че ДКК няма задължение за провеждане на обществени поръчки, ако се съди по досегашната работа на холдинга. Няма съмнения, че има язовири, които са в окаяно състояние и се нуждаят от спешни ремонти, но повече от всичко те се нуждаят от добро управление, защото ремонтните дейности не са еднократни. Това, което разбираме от подхода на управляващите обаче, е, че не само че не се търси трайно и устойчиво решение на проблема, а се запазват старите и порочни практики. Те включват непрозрачно разпределение на публични средства, липса на оценка за ефективност и ефикасност на публичните разходи, създаване на възможности за безконтролно харчене и размиване на отговорността. По този начин изпратеното писмо до ЕК с ангажименти за реформи започва да прилича все повече на обещанията на алкохолик, че се е променил и спира да пие, а 1-2 седмици по-късно се вижда, че това е далеч от истината. [1]  В този обхват не влизат язовирите, които се стопанисват и управляват от \"Национална електрическа компания\" - ЕАД, \"Напоителни системи\" - ЕАД, \"Земинвест\" - ЕАД, ВиК операторите с държавно или с държавно и общинско участие в капитала и тези, отдадени на концесия, за които в концесионния договор е предвидено извършването на основен ремонт и реконструкция от страна на концесионера [2]  Може да бъде намерен на сайта на  Министерски съвет \"Дневник\" публикува анализа на  Института за пазарна икономика .", "date": "2018.07.28", "title": "Европа не вярва на обещания"}
{"url": "https://www.dnevnik.bg/sviat/2018/07/28/3288257_mitata_na_trump_moje_da_udariat_po_znamenata_za/", "text": "Знамената в червено, бяло и синьо с надпис \"Да запазим Америка велика\" за  втората предизборна кампания  на президента на САЩ Доналд Тръмп са готови. Проблемът е, че те са произведени в Източен Китай и скоро могат да пострадат от наказателните мита на самия Тръмп, който води ожесточен търговски спор с Пекин, предаде \"Ройтерс\". В компанията Jiahao Flag в провинция Анхуей, жени работят на шевните машини, за да поръбят знамената с размер на плажни кърпи \"Тръмп 2020\", а други ги сгъват и подреждат в кашони за доставка. Фабриката е произвела около 90 000 знамена от март, каза мениджърът г-жа Яо Юанюан. Това е необикновено голям брой за така наречения слаб сезон. Администрацията на Тръмп наложи мита за  34 млрд. долара върху китайски стоки . След като Пекин отвърна с реципрочни мерки, Вашингтон обяви допълнителни мита върху китайските продукти за 200 млрд. долара и заплаши че може да обложи с мита целия внос от Китай, включително и знамената. Доставчиците на дребни сувенири, които ще са част от предизборната кампания на Тръмп, не могат да устоят на ниската цена, която предлага фабриката на Яо Юанюан - 1 долар на знаме. Собственичката на фабриката твърди, че купувачите са както от Китай, така и от чужбина и не знае дали са свързани с официалната кампания на Тръмп или с Републиканската партия. Jiahao Flag прави знамена за Тръмп от времето, когато ключовият му лозунг като кандидат беше \"Да направим Америка отново велика\". Този факт подчертава иронията в твърдата му позиция за търговията с Китай. \"Продажбите са страхотни от 2015 година\", уточнява Яо Юанюан. Усилията на Тръмп да изтръгне по-добри търговски условия от Китай заплашват ценовото предимство, което има фабриката, а твърдата му позиция по въпроса може накрая да отблъсне доставчици като Яо Юанюан. /БТА", "date": "2018.07.28", "title": "Митата на Тръмп може да ударят по знамената за втората му предизборна кампания"}
{"url": "https://www.dnevnik.bg/biznes/2018/07/28/3287510_i_delovite_putuvaniia_kakto_turisticheskite_sa/", "text": "Освен оживлението в туризма Националният статистически институт отчита и повече пътувания със служебна цел през тази година. Обяснението на бума на командировките на чужденци в България е в икономическото оживление и засилените търговски контакти със съседни държави, а не повечето пътувания на чиновници покрай европредседателството. Както и при туристическите пътувания, най-много командировани идват от съседни на България страни. През първите пет месеца на 2018 г. деловите пътувания от Румъния са 147 хил., а от Гърция - 130 хил. Едва на трето място по честота на командировките е Германия, откъдето са осъществени 40 хил. пътувания със служебна цел. От страните извън ЕС най-отчетливо изпъква Турция, откъдето между януари и май са осъществени 68 хил. командировки.", "date": "2018.07.28", "title": "Пътуванията по работа в България са предимно от съседни страни (графика)"}
{"url": "https://www.dnevnik.bg/sport/2018/07/28/3287663_oblechi_tovafutbolnata_flanelka_kato_sredstvo_za/", "text": "Не един, не два, не три... а цели 18 спонсора. Уелският ръгби отбор \"Скарлетс\" представи екипите си за новия сезон, като впечатление направи огромното присъствие на спонсорски лога - на фланелките, на гащетата, отпред, отзад, по ръкавите... \"Подкрепата на местни и национални компании е живителна сила за успеха на региона\", каза търговският директор на клуба Нейтън Брю. Поставянето на лога върху екипите на спортисти вече се превърна в огромен бизнес. А във футбола той е за милиарди. Клубовете се стремят да привличат все повече приходи, а компаниите - да се показват пред зрителите и да се обвързват емоционално с тях.  Всичко започва през 70-те години на миналия век. Според различни информации през 1973 г. германският \"Айнтрахт\" (Брауншвайг) става първият клуб, който въвежда спонсорско лого на екипите си в големите първенства в Европа. Заради ограничения ръководството дори сменя емблемата на клуба с нова, основана на логото на \"Ягермайстер\". Няколко години по-късно спонсорството на фланелките се пренася и в Англия. Четири десетилетия след това в напълно променена епоха и увеличени възможности за достигане до феновете, клубове и компании търсят различни възможности, за да привличат вниманието. Ключът се крие в подхода и добрите хрумвания. Преди време испанският \"Хетафе\" и партньорът му \"Бъргър кинг\" успяха да \"откраднат\" заглавия в медиите с екипа си. По-неизвестният \"Луго\" също привлече интерес в страната с представянето на \"бирената\" си екипировка. Отново с Испания се свързва и друг интересен дизайн. През 2003-04 г. \"Атлетико\" (Мадрид) рекламираше филма \"Спайдърмен 2\", тъй като имаше договор с \"Колумбия пикчърс\". Четвъртодивизионен отбор в Бразилия \"включи в играта\" номерата на екипите си, за да представя актуални промоции на супермаркет. Не трябва да се подценява и моментът на представянето на новите екипи. Преди години \"Борусия\" (Дортмунд) използва поляна с над 80 000 цветя, за да покаже фланелката си.  ", "date": "2018.07.28", "title": "Облечи това: футболната фланелка като средство за привличане на вниманието"}
{"url": "https://www.dnevnik.bg/bulgaria/2018/07/28/3288474_za_divite_praseta_i_ogradata/", "text": "Дивата свиня е много умен и устойчив вид дивеч. Възможностите й са почти неограничени за представите на градския човек. Те могат да скачат на 4 метра височина, но го правят обичайно, когато са уплашени. Това става обичайно, когато са подгонени, като се катерят едно върху друго.  Могат и да преминават под оградна мрежа с височина 1.8 метра, за да търсят храна или за да изядат кучето, което ги лае. Когато са подгонени, направо разкъсват мрежата и преминават през нея.  Способни да изкопаят трапове до 1 м дълбочина. Обичайно правят това, когато търсят наорени, сол или нарочно вкопани вертикално кочани царевица. Свинете спокойно стигат до хранилката, заградена с ограда от бодлива тел, каквато сега се строи по българско-румънската граница, само за да си \"откраднат\" някой кочан царевица и пак излизат \"навън\" (на 2-3 м), за да си го изядат на спокойствие. Защото знаят, че вътре се стреля и \"вътре\" загиват прасета. Глигани могат да преплуват река Дунав, виждал съм го с очите си. Знам за глиган, преминал в българска територия в района на Парил между Али ботуш (Славянка) и Пирин през кльона. Подгонен от мечка и убит от нея, като и той е успял да разкъса много меча кожа. Чумата по дивата свиня се появява, когато има свръхзапас. По време на трудовия ми стаж през последните 45 години това е трето появяване на чума. Преди 35 години имаше в Кюстендилска област. Преди 15 години – около Велинград. Но тя бързо отзвучава след измирането на \"излишните\" прасета, а популациите им бързо се възстановяват поради високия коефициент на прираст. Проектираните огради на бази за интензивно стопанисване на дива свиня са от поцинкована мрежа с дебелина 4 мм и отвори 50 х 50 мм. Височината на оградата е минимум 1.5 м, като на релефните понижения може да стигне и 3 м. Вкопана е в земята минимум на 30 см. От вътрешната й страна в долния край на мрежата се завързват ритловици, за да не могат свинете да я повдигат. Или се полага хоризонтален ред мрежа.  В капаните, предназначени за улов на диви свине, мрежата е с височина 4 м, подсилена с хоризонтални ритловици не само по земята, а и на 0.5 м и 1 м. Много ефективен начин за предпазване от диви свине са измислили хората от родопските села. За тях производството на картофи е основен поминък и не могат да си позволят реколтата им да бъде унищожена от диви свине. Въпреки че там проектираме допустим запас 50% от останалите райони на страната, дивите свине пак унищожават реколтите им. През последните години те заграждат нивите си с електропастири, захранвани от слънчеви батерии, и вече нямат оплаквания от дивите свине.  Следя новините и виждам, че вече е задействан механизмът за изграждане на показваната ограда, закупени колове, бодлива тел, репелентите, служителите от ловните стопанства, изпратени на границата за строеж на оградата.  Моето мнение е, че при сегашната ситуация е наложително едно подсилване на оградата с електропастири от 3 проводника, захранвани от слънчеви батерии, които да произвеждат напрежение от 6000 до 10 000 V. Проводниците трябва да са захванати за дървените колове чрез съответни изолаторни пръстени. Най-горният – над дървените колове, а другите два – на нива между редовете от бодлива тел. По този начин ще се намали опасността от допиране на бодливата тел до електропроводите и токовите утечки при дъжд и сняг. Така оградата би могла да спре спокойно движещи се диви свине. Стойността на заграждане с електропастир на 10 км е около 1000 лв. По този начин общата стойност за подсилване оградата на сухоземната ни граница с Румъния ще бъде около 13 – 15 хил. лв.  Не трябва да се спира патрулирането около оградата с цел предотвратяване на достъп от други лица, установяване на преминаване от диви свине, разкъсване на оградата от други причини. ", "date": "2018.07.28", "title": "За дивите прасета и оградата"}
{"url": "https://www.dnevnik.bg/sviat/2018/07/28/3288467_i_novoto_kgb_ne_e_kato_edno_vreme/", "text": "Наблюдавайки конкуриращите се руски шпионски агенции, техните припокриващи се операции срещу САЩ и на моменти небрежната им професионална работа, някои ветерани от ЦРУ се чудят дали руските шпиони не искат всъщност да бъдат разкрити. Истината е, че президентът Владимир Путин вероятно няма нищо против дейностите на неговото разузнаване да са толкова очебийни, че да са предмет на всекидневни публични дебати. Целта му не е да краде тайни, а да дестабилизира американската политическа система. От гледна точка на Путин колкото повече хора за обсебени от идеята за рояци руски шпиони, толкова по-добре. \"Руските разузнавателни дейности в последните няколко години станаха не само по-енергични, но и по еклектични\", обясни в имейл бившият директор на ЦРУ Джон Бренан. \"Това е разнородна, предприемчива и често конкурентна екосистема... Част от работата им е наистина много, много добра и показва изключителна вещина, а друга - не толкова\", каза той. Ролф Моуат-Ларсен, бивш специалист по Русия в ЦРУ, вижда смяна на поколенията в руското разузнаване. \"Цената на преминаването към подход за по-бързи резултати е по-голямата небрежност. Необмислените решения са нещо обичайно. Контролът от страна на по-възрастни и опитни кадри е по-слаб\", казва той. Новият освободен, лежерен стил е виден от атаката на Русия през 2016 г. срещу американската политическа система. Кремъл атакува от три посоки:  чрез военното разузнаване ГРУ , Федералната служба за сигурност (ФСБ) и развъдника на тролове в социалната мрежа, известен като  Агенция за интернет изследвания , която се ръководи от един от близките на Путин олигарси. Руснаците осъществиха своята скрита пропагандна акция чрез \"Фейсбук\", \"Туитър\", \"Уикилийкс\" и други социални медии. Кой знае дали е имало \"тайно съглашателство\", но руските висши представители са поддържали контакт през 2016 г. с редица сътрудници на Доналд Тръмп, на високо и ниско равнище, което ФБР не би могло да не забележи. Това бе обратното на гъвкава манипулативна кампания. Операция \"Хаос\" може би е подходящо название. Москва за обмен на информация. Според 13-те обвинителни акта на министерството на правосъдието  срещу 12 сътрудници на ГРУ  през юли, руските конспиратори започнали хакерските си атаки срещу личните имейли на Хилари Клинтън на 27 юли 2016 г. По-рано същия ден Тръмп обяви публично: \"Русия, ако ме чуваш, надявам се да успееш да откриеш 30-те хиляди липсващи имейла.\" Путин беше формиран от безкомпромисната бюрокрация и изключителна секретност на КГБ. Но като руски президент той възприе друг оперативен модел - по-свободен, по-фрагментиран, при който различни служби си съперничат за благоволението на лидера. Старото КГБ беше разбито на две части, започвайки през 1991 г. - Службата за външно разузнаване СВР, която наследи шпионската мисия в чужбина и в която беше служил Путин, и ФСБ, която пое вътрешната сигурност. ФСБ все повече бива въвлечена във външни операции и сега може да засенчи посестримата си, каза в интервю Майкъл Салик, експерт по Русия и бивш оперативен шеф в ЦРУ. ФСБ вероятно е осъществила хакерската атака Cozy Bear срещу Националния комитет на Демократическата партия през 2015 г. и беше подведена под отговорност от американското правосъдие миналата година за \"хакването\" на 500 млн. имейла в \"Яху\". \"Грубо казано, ФСБ върши неща, които всички други мислят да направят, но не пристъпват към тях, тъй като са твърде рисковани, твърде провокативни политически или има твърде голяма опасност да доведат до ответни действия\", писа миналата година в американското сп. \"Атлантик\" специалистът по руско разузнаване Марк Галеоти. ГРУ, традиционно най-дейното крило на руското разузнаване, сега, изглежда, отново се активизира след грешки при войната в Грузия през 2008 г., които му струваха скъпо. Украйна беше на подмолни бунтовнически действия, писа този месец Галеоти. Той съзира ръката на ГРУ в анексирането на Крим през 2014 г. и свалянето на пътническия самолет на \"Малейжа еърлайнс\", в намесата в американската политика през 2016 г. и опита за убийството през март във Великобритания на избягалия бивш руски шпионин Сергей Скрипал. Отравянето на Скрипал илюстрира готовността на Русия да рискува и пълния ѝ непукизъм, че може да бъде хваната. Нервнопаралитичният агент \"Новичок\", който се твърди, че е използван, лесно може да бъде проследен до Русия. Интригуващ пример за новото поколение руски шпионаж  е случаят с Мария Бутина , която американското правосъдие този месец подведе под отговорност по обвинения, че е организирала тайна кампания за оказване на влияние, която отчасти е била насочена към Националната асоциация на притежателите на огнестрелно оръжие (NRA). В обвинителния акт се казва, че тя е била направлявана тайно от висш руски представител, работил в парламента и в централната банка, и е била вербувана от втори руснак - олигарх милиардер. Когато Бутина била снимана близо до Капитолия в деня на встъпването в длъжност на Доналд Тръмп, нейният руски наставник ѝ пратил одобрително съобщение: \"Смелчага\", както показва съдебната документация. Три месеца по-късно, когато американските контакти на Бутина бяха изнесени в медиите, нейният предполагаем наставник ѝ писал: \"Как се справяш там в светлините на новата слава? Почитателите ти искат ли ти вече автограф?\" Това не е КГБ от времето на дядо ви. Путин ръководи многопластова шпионска служба в съзвучие с епохата на интернет - толкова бърза, достъпна и с такъв разрушителен потенциал, колкото и снимка в приложението \"Снапчат\". /БТА", "date": "2018.07.28", "title": "И \"новото КГБ\" не е като едно време"}
{"url": "https://www.dnevnik.bg/bulgaria/2018/07/28/3288564_angelkova_se_pohvali_s_rust_ot_9_na_chujdestrannite/", "text": "Скандалите между вицепремиера Валери Симеонов и Николина Ангелкова покрай законопроекта за шума не са навредили на летния сезон. За юни е отчетен ръст от 4.7% на туристите спрямо миналата година, а за първите 6 месеца от 2018 г. чуждестранните туристи са се увеличили с 8.9% в сравнение със същия период за 2017. Данните изнесе министърът на туризма Ангелкова пред Нова телевизия. По думите ѝ бизнесът настоява да се удължи срокът за обсъждане на текстовете на закона, за да може да се направи така, че да може общините сами да решават до колко часа да може да се вдига шум. Тя обясни, че международните туристически оператори продават почивките в България в два отделни пакета – за семейна или парти ваканция. Именно заради това курорти като Слънчев бряг трябвало да останат такива, каквито са в момента. Ангелкова допълни, че на някои плажове са правени по 10-15 проверки, като след две повтарящи се нарушения може да започне процедура по отнемане на концесията.", "date": "2018.07.28", "title": "Ангелкова се похвали с ръст от 9% на чуждестранните туристи, скандалите не пречели на сезона"}
{"url": "https://www.dnevnik.bg/zelen/2018/07/28/3288566_blizo_100_lalugeri_sa_premesteni_ot_mestoobitanieto_im/", "text": "Открити 96 лалугери на дъното на строящия се по проект на Министерството на регионалното развитие и благоустройството (МРРБ) язовир \"Луда Яна\" са преместени. Смяната на местообитанието им се наложи, тъй като досегашното попадаше в границите на строителната площадка на новия воден обект за питейни нужди, съобщиха от ведомството. Колонията е преместена от екип от учени на Института по биоразнообразие и екосистемни изследвания и от Българска академия на науките на подходящо място в рамките на защитена зона от Европейската екологична мрежа Натура 2000, в района на Панагюрски колонии. За временни укрития на животните до пълната им адаптация на място бяха изкопани дупки, които да послужат за укрития. Засега лалугерите се приспособяват успешно. Язовир \"Луда Яна\" се изгражда в рамките на финансирания от Световна банка \"Проект за развитие на общинската инфраструктура\". Той трябва да бъде завършен догодина и ще бъде с обем 20 млн. куб. м, а стената му ще е висока 50 м. С пускането на язовира в експлоатация ще се осигури непрекъснатост на водоподаването на 45 хил. души от Панагюрище, селата Оборище, Поибрене, Попинци, Баня, Бъта, Левски, Елшица, както и мина \"Радка\" и площадките на \"Оптикоелектрон\" и \"Асарел\".", "date": "2018.07.28", "title": "Близо 100 лалугери са преместени от местообитанието им заради строеж на язовир"}
{"url": "https://www.dnevnik.bg/sport/2018/07/28/3288551_estonecut_ot_tanak_vodi_sled_purviia_den_na_rali/", "text": "Пилотът на \"Тойота\" От Танак води след първия ден на рали \"Финландия\", осми кръг за сезона в Световния рали шампионат (WRC). Естонецът спечели шест от първите 11 скоростни отсечки и има аванс от 5.8 секунди пред Мад Остберг със \"Ситроен\". \"Доволен съм от деня, в който най-важното е, че се опазихме от проблеми. Колата се представя отлично и в събота ще бъде важно да спечелим още време\", каза Танак след първия ден. Естонецът се върна на най-доброто си ниво, след като в последните надпревари имаше проблеми. Той пое лидерството от първата отсечка и след това само увеличаваше аванса си спрямо норвежеца. Остберг се отчете с две етапни победи, а освен него по една отсечка спечелиха Яри-Мати Латвала, световният шампион Себастиен Ожие и Крейг Брийн. \"От води, но е важно, че не губихме толкова много време през деня. Продължаваме да сме близо, но ще хвърляме и един поглед какво става зад нас, защото ни предстои важен ден\", каза норвежецът от \"Ситроен\". Трети в подреждането е Латвала, който е на 23.1 секунди зад съотборника си. Следват Хейдън Падън с \"Хюндай\" (+36.4), Тему Сунинен с \"Форд\" (+46.1) и Ожие на 58 секунди. Лидерът в световния шампионат Тиери Ньовил с \"Хюндай\" изостава на почти две минути, като заема десетото място. В събота ще бъдат изминати осем скоростни отсечки с обща дължина 142.86 километра.", "date": "2018.07.28", "title": "Естонецът От Танак води след първия ден на рали \"Финландия\""}
{"url": "https://www.dnevnik.bg/gradska_sreda/2018/07/28/3288391_s_proekt_za_12_mln_evro_stolichnata_obshtina_shte/", "text": "Столичната община ще търси район, в който да обособи зона за развиване на биоземеделие, както и други природосъобразни решения на проблемите в града. Дейностите се финансират по програма \"Хоризонт 2020\" на Европейския съюз. Бюджетът на целия проект е 13.5 млн. евро, като Столичната община ще получи 1.2 млн. евро, които са 100% безвъзмездни. Срокът за изпълнение на проекта е 60 месеца. За работата си по проекта, наречен \"Демонстриране на иновативни природосъобразни решения в градовете\", София ще си партнира по проекта с Порто и Нант, като дейностите ще се координират от португалския Център за социални изследвания към университета \"Коимбра\". От българска страна академичен партньор ще бъде Университетът за архитектура, строителство и геодезия, а Асоциацията за развитие на София ще провежда обществени обсъждания и ще се грижи за популяризирането на проекта. Темите, върху които ще се фокусира проектът, са \"Енергия\", \"Вода\", \"Околна среда\" и \"Биоземеделие\". Целта е да се формира градски \"зелен\" коридор, като районът, в който ще бъде особен, предстои да бъде избран. Коридорът ще обедини инфраструктурни елементи и градски общностни инициативи, които ще се осъществят върху конкретна територия.  Ще бъдат идентифицирани и идеите, които ще се осъществят в него. Очакваните резултати са създаване на стратегия за по-активно гражданско участие, установяване на работещите природосъобразни практики и последващ мониторинг на въздействието на \"зеления коридор\". ", "date": "2018.07.28", "title": "С проект за 1.2 млн. евро Столичната община ще развива биоземеделието в града"}
{"url": "https://www.dnevnik.bg/biznes/2018/07/28/3288592_v_bulgariia_durjavata_moje_da_otneme_biznes_i_da_go/", "text": "В България е възможно мощната, централизирана държава да отнеме бизнес, да фалира бизнес, да го даде на други му, да отгледа фаворити, да си измисли хора за дърпане на ушите. Това каза председателят на Българската стопанска камара  Радосвет Радев  пред БНТ. По думите му \"полезността на времето, в което живеем, е че тези процеси са публични и видими\". Радев посочи, че обратният сценарий, в които бизнесът влияе на политиката, също съществува в практиката. \"Много нормално е в някой град, понеже наближават местни избори, икономически силните да излъчат свои кандидати за общински съветници и за кметове\", каза Радев. По думите му \"в масовия случай предприемачите в страна не очакват и не искат подаръци от държавата, а единствено същите условия и ясни правила, които да не се променят постоянно\". Именно това било задължението на политиците, а не да правят  проверки по плажовете и заведения по Черноморието , които според него са \"недопустима, грубиянска намеса\" в българския бизнес. Друг проблем за бизнеса според председателя на БСК е, че има много ненужни регулации, който държавата все пак се опитвала да намали. Попитан за обявеното  завръщане на радио \"Свободна Европа\" в България  Радев, който е собственик на радио \"Дарик, каза, че това е знак, че в страната съществува медиен плурализъм. Според него обаче това е \"медийна институция, създадена в друго време и с други политически цели\". Той посочи, че когато радиото е било закрито \"рейтингът му беше под 0\" и че в момента няма тема, която да не се отразява от другите медии в страната.", "date": "2018.07.28", "title": "В България държавата може да отнеме бизнес и да го даде на друг, смята председателят на стопанската камара"}
{"url": "https://www.dnevnik.bg/sviat/2018/07/28/3288598_vselenskata_patriarshiia_e_gotova_da_predostavi/", "text": "Вселенският патриарх Вартоломей потвърди в послание до украинския президент Петро Порошенко намерението да се предостави автокефалия на Украинската православна църква (Киевска патриаршия). Изявлението беше публикувано на страницата в интернет на украинското президентство, съобщава БТА. \"Признавайки голямата отговорност на първопрестолната Вселенска патриаршия, която никога не се е съгласявала с незаконни и неканонични ситуации, които са разклащали естественото функциониране на Православната църква, и в тези отговорни времена тя пое инициативата да възстанови единството на православните вярващи в Украйна с крайната цел да дари на украинската църква автокефалия\", се казва в изявлението, в което се цитира посланието на патриарх Вартоломей. В момента в Украйна действа Украинската православна църква - единствената канонична православна църква, която сама по себе си представлява самоуправляваща се църква в състава на Московската патриаршия. Съществуват и две непризнати от световното православие структури - Киевската патриаршия и Украинската автокефална православна църква. Още от 1991 г. украинските власти нееднократно предприемат опити да създадат църква, която да е отделна от Московската патриаршия. През април тази година Порошенко изпрати лично писмо до патриарх Вартоломей с молба да предостави автокефалност. На 22 април Синодът на Вселенската патриаршия разгледа молбата на украинския президент и прие решение да обсъди въпроса с църквите в православния свят. Украинската православна църква (Московска патриаршия) не смята за \"нещо извънредно\" изявлението на патриарх Вартоломей за намерение да се предостави автокефалия на непризнатата Киевска патриаршия, съобщи заместник-ръководителят на Отдела за външноцърковни връзки на УПЦ (МП) протойерей Николай Данилевич. \"Вселенският патриарх се надява да бъде възстановено каноничното единство на православните в Украйна. Молим се благословеният народ да се удостои отново с едно-единствено църковно ръководство, да бъде възстановена каноничността и да се изцели разколът. Това е всичко, за което говорим ние\", се казва в съобщение на страницата му във \"Фейсбук\".", "date": "2018.07.28", "title": "Вселенската патриаршия е готова да предостави автокефалия на украинска православна църква"}
{"url": "https://www.dnevnik.bg/sviat/2018/07/28/3288593_trump_sujivi_ideiata_za_suzdavane_na_arabsko_nato/", "text": "Администрацията на президента Доналд Тръмп тихомълком дава нов тласък на инициатива за нов политико-отбранителен съюз от 6 сунитски арабски държави в опит да ограничи експанзията на Иран в района, съобщи \"Ройтерс\" като се позовава на американски и арабски официални лица. Вече има планове за обсъждане на Близкоизточния стратегически съюз (Middle East Strategic Alliance или MESA) на среща на върха на 12-13 октомври във Вашингтон, допълват няколко от източниците на агенцията. От Белия дом потвърждават, че работят от няколко месеца по концепция за алианс с \"нашите регионални партньори\". В дискусиите за евентуалната структура, която някои наричат \"арабско НАТО\", участват 6 държави от Персийския залив, Египет и Йордания. Не е ясно как ще станат съюзници Саудитска Арабия и Обединените арабски емирства с Катар, с когото от 13 месеца са в остър конфликт заради обвинения, че емирството подкрепя тероризма. В Катар обаче е най-голямата военновъздушна база на САЩ в района, а както говорител на Съвета за национална сигурност към президента Тръмп, така и официални източници от Риад и Абу Даби казват, че спорът няма да е проблем за създаването на съюза. Засега не е ясно и как MESA би контрирал Иран, но Вашингтон и сунитските му съюзници имат интереси в конфликтите в Сирия и Йемен, както и да бъде гарантирано свободното движение на петролни танкери през Персийския залив. Преди дни ирански висши служители заплашиха, че когато през септември и ноември влязат в сила възстановените американски санкции срещу страната, преминаването през Ормузкия проток повече няма да е сигурно. Според четирима от източниците на \"Ройтерс\" САЩ искат задълбочено сътрудничество между осемте страни в противоракетната отбрана, обучението на армиите, борба с тероризма и други инициативи за подсилване на икономическите и дипломатически връзки в района. Инициативата е от миналия май. Тя дойде от Саудитска Арабия преди визитата на Тръмп, на която той обяви огромна оръжейна поръчка. В т.нар. Декларация от Рияд се обявяваше намерение за създаване на MESA до края на 2017 г. с акцент върху борбата с тероризма и пиратството и защитата на морските трасета. Тогава местните медии твърдяха, че интерес към плана проявяват държави от предвождата от Саудитска Арабия организация Ислямска военна коалиция за борба с тероризма. Техните лидери обещаха да се борят с тероризма във всичките му форми и прояви, да изкоренят подстрекаващите го идеологии и да пресушат източниците им на финансиране. Те приветстваха и създаването в саудитската столица на Глобален център за борба с екстремистките идеологии и обмяна на информация за чуждестранни бойци и връзката им с терористични организации. Инициативи като MESA е имало и в предшни американски администрации, но те са се проваляли. Сега Тръмп, който иска съзниците по света да поемат повече отговорности и разходи за сигурността си, подхожда внимателно и говорителят на Съвета за национална сигурност не потвърждава нито, че президентът ще приеме лидерите от района, нито че има цел алиансът да е факт в средата на октомври. Изграждането на регионален противоракетен щит би било добра първа стъпка. Високопоставен ирански източник казва за \"Ройтерс\", че \"под претекста за повече сигурност в Близкия изток американците и техните съюзници в района само повишават напрежението\" и усилията няма да постигнат нищо повече от \"задълбочаване на пропастта между Иран, регионалните му съюзници и подкрепените от САЩ арабски държави\".", "date": "2018.07.28", "title": "Тръмп съживи идеята за създаване на \"арабско НАТО\""}
{"url": "https://www.dnevnik.bg/bulgaria/2018/07/28/3288601_stolichnata_policiia_raboti_po_sluchai_s_barikadiral/", "text": "Полицията работи по случай с 41-годишен мъж, който от 21:45 снощи се е заключил в апартамента си. Към момента няма данни за престъпление и проява на агресия, като на мястото са изпратени и психолози, съобщават от пресцентъра на МВР. Според информацията мъжът е отказал да пусне родителите си в жилището. Със съдействието на полицията те са били настанени да нощуват на друго място, съобщава \"Би Ти Ви\", като по информация на телевизията мъжът е психично болен. Вечерта полицията се е оттеглила, като пред сградата на площад \"Славейков\" дежури полицейски бус. Работата по случая продължава.", "date": "2018.07.28", "title": "Мъж се барикадира в дома си в София"}
{"url": "https://www.dnevnik.bg/politika/2018/07/28/3288604_rekorden_broi_socialisti_za_poslednite_13_godini_se/", "text": "Над 20 хиляди души са се събрали на поляните на връх Бузлуджа на традиционния събор на БСП, съобщиха от пресцентъра на социалистите. Тази година срещата на левицата е под надслов \"За по-добър живот – нашата кауза е България\". По данни на БСП днешният събор е най-многобройният от 2005 г. насам. На върха са и млади социалисти от Словения, Сърбия, Черна гора и Румъния. Преди началото на събора председателят на БСП Корнелия Нинова и депутати от партията поднесоха венци и цветя на барелефа \"Основоположници на социалистическото движение\", на паметника на Хаджи Димитър и на паметника на партизаните от Габровско-Севлиевския отряд. Все още към върха се качват хора, като се очаква броят на събралите се социалисти да се увеличи.", "date": "2018.07.28", "title": "Рекорден брой социалисти за последните 13 години се събраха на Бузлуджа"}
{"url": "https://www.dnevnik.bg/sport/2018/07/28/3288553_otborut_ot_formula_1_fors_indiia_e_zaplashen_ot_falit/", "text": "Отборът на \"Форс Индия\", който се състезава във  Формула 1  от 2008 г. е заплашен от фалит, съобщи BBC. Заместник-шефът Боб Фърнли потвърди, че тимът вече е в администрация, като Върховният съд в Лондон е назначил синдик. В петък от \"Форс Индия\" заявиха, че са изправени пред критичен момент в историята на отбора, но вярват че съвсем скоро предстои инвестиция. Проблемите на \"Форс Индия\" идват от казуса около собственика и главен акционер  Вижай Малия . Индиецът е с издадена заповед за екстрадиране от Великобритания, където живее, в родината му. Според властите в Индия бизнесменът дължи около 900 милиона паунда за фалита на своята авиокомпания Kingfisher през 2013 г. Неговият дипломатически паспорт беше обявен за невалиден през април 2017 г. и оттогава Малия не напуска Великобритания. Главният оперативен директор Отмар Шафнауер вярва в спасяването на отбора. Той заяви, че ако \"Форс Индия\" влезе в администация е възможно да преодолее проблемите. Смята се, че един от потенциалните инвеститори е канадецът Лорънс Строл. Той е баща на пилота на \"Уилямс\" Ланс Строл и може да купи отбора. Личното състояние на 59-годишния Строл се оценява на 2.4 милиарда долара, а по непотвърдена информация той плаща на \"Уилямс\", за да може 19-годишният му син да кара в отбора. Междувременно настоящият пилот на \"Форс Индия\" Естебан Окон е много близо до договор с \"Рено\" за 2019 г. Французинът, който е част от програмата на \"Мерцедес\" вече е постигнал споразумение със заводския тим. Проблемите на \"Форс Индия\" идват в навечерието на Гран при на Унгария. Отборът не оправдава очакванията през настоящия сезон, като дели пето място с \"Хаас\" с по 59 точки в класирането при конструкторите. Преди година \"Форс Индия\" завърши четвърти със 187 точки.", "date": "2018.07.28", "title": "Отборът от Формула 1 \"Форс Индия\" е заплашен от фалит"}
{"url": "https://www.dnevnik.bg/photos/2018/07/28/3288594_fotogaleriia_nai-dulgoto_pulno_lunno_zatumnenie_za/", "text": "Най-дългото пълно лунно затъмнение за този век беше наблюдавано от различни точки на света.", "date": "2018.07.28", "title": "Фотогалерия: Най-дългото пълно лунно затъмнение за века впечатли от всички точки на света"}
{"url": "https://www.dnevnik.bg/bulgaria/2018/07/28/3288607_kratki_novini_policiiata_v_sofiia_izdirva_14-godishno/", "text": "Кола изгоря на магистрала \"Тракия\" Движението на автомобили в район на 320-ти километър на магистрала \"Тракия\" е затруднено, след като кола, пътуваща в посока Бургас, е горяла. Пострадали няма, като автомобилът е бил изгасен от екип на пожарната, съобщава БНТ. На мястото има екип на полицията, който регулира пропускането на автомобили. Полицията откри издирвано 14-момче Столичната полиция е открила 14-годишно момче, което бе в неизвестност от 25 юли (сряда), когато по обяд е излязло от дома си в квартал \"Лев Толстой\". То е в добро здравословно състояние и е предадено на родителите му. Въпреки чумата, в с. Воден се е провел събор Ден след като в с. Воден са били евтаназирани 130 животни, заради положителна проба за чума, в селото се е провел традиционният събор, предаде \"Би Ти Ви\". Воден беше едно от първите села, за които след проверка се установи, че са огнища на чума, заедно със селата Кости (Бургаско), Парково, Крайново и село Странджа. Само във воден бяха евтаназирани 1056 животни от 20 ферми. Забраната за масови събирания обаче е закъсняла и така на 23 юли се е провел събора на селото. Пред телевизията жители на Воден казаха, че курбан не е бил правен, но в домовете си са яли месо. Кметът на Воден пък каза, че макар сега да е въведена забрана за масови събирания, такива все още се провеждат.", "date": "2018.07.28", "title": "Кратки новини: Кола изгоря на магистрала \"Тракия\""}
{"url": "https://www.dnevnik.bg/bulgaria/2018/07/28/3288614_roditelite_na_hora_s_uvrejdaniia_izlizat_na_protest_na/", "text": "Родители и близки на хора с увреждания ще излязат на обединен протест на 30 юли, понеделник, в София. Под надслов \"Системата убива - всички\" недоволството ще започне в 17 ч. пред Народното събрание, като ще има шествие до Министерския съвет, където около 20 ч. и ще приключи протестът. \"Системата не убива само децата, възрастните с увреждания и техните семейства! Системата убива - всички! Това е протест на народа срещу системата! Системата прокуди стотици деца и възрастни с увреждания, прокуди за десет години 1 200 000 българи\", пишат организаторите на протеста в писмо до медиите. Те подчертават, че в България няма нито един осъден за корупция по високите етажи на властта. Освен това страната била най-бедната и корумпирана държава в Европа. \"Ще търсим отговорност от отговорните! Ще искаме оставки! Не, няма да се \"махне този проблем\" от главата на премиера! Проблемът сте вие, управляващите от всички партии и коалиции\", пишат още организаторите и подчертават, че имат подкрепата на десетки неправителствени организации. През седмицата се разбра, че законопроектите за хората с увреждания ще бъдат внесени наесен в парламента. Социалният министър Бисер Петков увери, че полага максимални усилия, за да постигне съгласие в работната група. \"Реалистично е законопроектът за хората с увреждания да бъде одобрен от МС и да постъпи в НС най-рано в края на септември\", каза Петков. Майките на деца с увреждания протестират от началото на юни тази година, като почти в цялата страна вече има палаткови лагери. Този в София е непосредствено до Народното събрание.", "date": "2018.07.28", "title": "Родителите на хора с увреждания излизат на протест на 30 юли"}
{"url": "https://www.dnevnik.bg/sport/2018/07/28/3288562_senzaciiata_ot_svetovnoto_purvenstvo_aleksandur/", "text": "Руският халф Александър Головин вече е футболист на \"Монако\", обявиха от клуба. 22-годишният играч беше свързван с преминаване в \"Челси\", но две седмици преди началото на сезона в Лига 1 вече е част от \"монегаските\". Осемкратният френски шампион плати 30 милиона евро за правата на Головин, който досега беше част от ЦСКА (Москва). С екипа на московските \"армейци\" Головин записа 113 мача и 13 гола. Той се представи много силно на световното първенство в родината си. Головин вкара гол и даде две асистенции срещу Саудитска Арабия при 5:0 в мача на откриването, а след това беше на високо ниво във всеки следващ двубой. \"За мен това е ново предизвикателство и нямам търпение да играя в силен отбор като \"Монако\", каза Головин след трансфера си.", "date": "2018.07.28", "title": "Сензацията от световното първенство Александър Головин подписа с \"Монако\""}
{"url": "https://www.dnevnik.bg/sviat/2018/07/28/3288600_bez_regulaciia_socialnite_mreji_se_zaplaha_za/", "text": "Компании, стоящи зад социални мрежи като \"Фейсбук\", трябва да носят съдебна отговорност за разпространяването на \"вредни и подвеждащи\" материали, разпространявани на техните платформи. Дейността им трябва да се облага с данък или да подлежи на регулация, защото това, което се случва почти без никакъв контрол в момента, е заплаха за демокрацията и опасна злоупотреба с лични данни. Това се казва в предварителните заключения на британска парламентарна комисия, разследващата злоупотребата с данните на 87 милиона потребители на \"Фейсбук\" от страна на компанията \"Кеймбридж аналитика\". Текстът ще бъде разпространен в неделя, но един от известните привърженици на Брекзит вече разпространи съдържанието му в своя блог. В него се казва, че Великобритания е изправена пред \"криза на демокрацията\", защото избирателите са атакувани с \"пагубни възгледи\", манипулиране на данни и намеса в избори. Докладът, разпространен от Доминик Къмингс, е на Комисията за дигитални процеси, култура, медии и спорт, която го извика да отговори на обвиненията срещу предвожданата от него лобистка група Vote Leave. Той отказа да се яви, а сега нарича текста \"фалшива новина\". Комисията подчертава, че потребителите на  \"Фейсбук\" възпрепятства усилията ни да получим информация за компанията във връзка с това разследване. Те сякаш смятат, че проблемът ще изчезне сам, ако не споделят информация за него, и реагират само под натиск\", се казва в доклада. Авторите му отново призоваха ръководителят на компанията Марк Зукърбърг да се яви пред комисията и да отговори на въпросите ѝ, защото досега е изпратила свой служител, \"който няма желание или не може да даде изчерпателни отговори\". В текста се говори още за \"тревожни доказателства\" за хакерски операции, дезинформация и обезсърчаване на избиратели да не гласуват по време на избори във Великобритания през последните седем години. Затова се призовава властите да извършат подробни разследвания на тези случаи. - компаниите за социални мрежи  , макар че \"Фейсбук\" или YouTube непрекъснато настояват, че са само посредник, а не \"издател\" и не отговарят за съдържанието, което потребителите им качват на страниците си; комисията казва, че фирмите не могат повече да се крият за оправданието, че са само \"платформа\"; - трябва да се създаде \"нова категория технологични компании\", които \"не е нужно да са платформа или издател\", а нещо средно; така   на платформите си; - правилата за политически кампании трябва да се адаптират към дигиталната епоха и  ; - създаване на  , така че всеки да може да види какви послания се разпространяват онлайн от партиите; -  , както се изисква сега да е отпечатано на листовки или реклами; - сайтовете на социалните мрежи трябва  -   от паксималните 20 000 паунда сега на процент от годишния оборт на организациите нарушители; - защитата на социалните мрежи от хакери трябва да бъде обект на  ; - механизмите за сигурност и алгоритмите, използвани от социалните мрежи, трябва да се подлагат на  , за да се гарантира, че те \"действат отговорно\". Докладът казва още, че в мрежи като \"Фейсбук\" или \"Туитър\" има фалшиви страници, които не само вредят на потребителите, но и мамят рекламодателите, които може да се окаже, че плащат за достъп до реални хора, а се оказва, че това са ботове. Комисията ще предложи още  , а със средствата ще се финансират разширените отговорности на регулаторите и кампании за образование и информиране на населението как да различават дезинформацията и фалшивите новини. Стандартите за социалните мрежи може за използват като основа тези на регулатора Ofcom за телевизия и радио. Според Том Болдуин, автор на книга за връзките между политици и медии, препоръките на депутатите са недостатъчни. \"Рекламите в социалните медии, които използваха Доналд Тръмп и привържениците на Брекзит, са най-смъртоносното политическо оръжие, създавано някога, казва той пред Би Би Си. Уил Мой от неправителствената организация Full Fact за проверка на твърдения, допълва, че дебатът се води по цял свят и реакцията на някои правителства е \"доста плашеща\". Според него комисията трябва да изтъкне също така, че депутатите застават зад отвореното общество и ценят свободата на словото. След като няколко медии публикуваха основни моменти от доклада, който иначе е поставен под ембарго до неделя, председателят на комисията Деймиън Колинс направи изявление. \"Компании като \"Фейсбук\" направиха лесно за събирачите на данни да ги използват за камапнии без знанието и съгласието на засегнатите хора. Те трябва да отговарят, включително и пред съда, за начина, по който нанасящо щети и подвеждащо съдържание се споделя на сайтовете им\", каза той, цитиран от \"Ройтерс\". \"Изправени сме пред истинска криза на нашата демокрация - основана на системно манипулиране на данни, с цел непрестанно атакуване на гражданите от кампании за дезинформация и раздухване на омраза.\" Окончателният вариант на доклада трябва да бъде представен през есента.", "date": "2018.07.28", "title": "Без регулация социалните мрежи се заплаха за демокрацията, обявиха британски депутати"}
{"url": "https://www.dnevnik.bg/politika/2018/07/28/3288669_po_iskane_na_siderov_zakonut_za_shuma_na_simeonov_shte/", "text": "Инициираният от вицепремиера Валери Симеонов и приет от Народното събрание на първо четене Закон за защита от шума в околната среда, който предвижда  забрана за шум за времето между 23 и 8 ч.,  както и между 14 и 16 ч., ще бъде преразгледан. Същото важи и за друга инициатива на Симеонов - промени в Закона за устройство на територията, които предвиждат ограничаване на възможностите за поставяне на преместваеми обекти. Това обяви председателят на парламентарната група на \"Обединени патриоти\" Волен Сидеров на среща със собственици на заведения във Варна. На нея той каза, че на коалиционния съвет при премиера Бойко Борисов вчера се е противопоставил на \"настойчивото искане\" на вицепремиера Симеоново законът за шума да се \"гледа по-бързо\". На срещата е било решено двата закона да бъдат преразгледани, докато коалиционните партньори не постигнат съгласие. По думите на Сидеров Валери Симеонов не се е съгласил \"охотно\", но е видял, че \"нещата отиват към взрив\". Според Сидеров предложението за забрана за музика след 23 часа е неправилно, защото \"през лятото се стъмва в 22 часа и тогава тепърва се правят резервации за заведенията\". Според него и начинът, по който се правят проверки по Черноморието включва \"излишна полицейщина и нарушаване на права\". \"На нарушителите да се пускат актове за глоба за нарушение, но без да се пречи на клиентелата. Не с буквално полицейски акции, които да изгонят клиентите\", каза Сидеров. Миналата седмица той з апочна проверки в Слънчев бряг , защото заподозря инспекциите започнати от Симеонов в удар по българския туристически бизнес. Освен това лидерът на \"Атака\" е поискал практиката Симеонов или някой депутат от партията му да внася промени в закони директно в деловодството на Министерския съвет без да го е уведомил като председател на групата, да бъде прекратена. Депутатът намира логика и в предложението на министъра на туризма Николина  Ангелкова, с която Симеонов е в конфликт , за зониране на част от Черноморието, спрямо различните функции и дейности, които ще изпълняват. \"В радиус от 500 метра от най-обсъжданите заведения няма нито сгради, нито хотели\", каза Сидеров, според който курорта Слънчев бряг вече \"живее своя живот като парти зона\".", "date": "2018.07.28", "title": "По искане на Сидеров промените на Симеонов в закона за шума ще бъдат преразгледани"}
{"url": "https://www.dnevnik.bg/sport/2018/07/28/3288677_gerant_tomas_si_garantira_pobedata_v_tura_s_treto/", "text": "Герант Томас е шампионът в 105-ия \"Тур дьо Франс\", след като премина безпроблемно през триседмичното изпитание. Колоездачът на \"Скай\" е 64-ият победител в най-престижната надпревара и наследява съотборника си Крис Фрум, който спечели Тура в последните три години и общо четири пъти (2013, 2015-2017). Уелсецът си осигури успеха, след като завърши трети в 20-ия етап – 31-километрово бягане по часовник между Сан Пе сюр Нивел и Еспелет. Победител в етапа стана Том Дюмулен, който измина дистанцията за 40:52 минути със средна скорост 45.51 км/ч. Световният шампион в индивидуалния часовник се представи много силно и надви звездите на \"Скай\" Томас и Крис Фрум. Томас, който е на 32 години взе два успеха през 2018 г., след като триумфира в 11-ия и 12-ия етап, които завършиха на тежки изкачвания в Алпите. През останалото време уелсецът беше много стабилен и не позволи на никой да го разклати в Тура. Томас е третият колоездач на \"Скай\", който печели Обиколката на Франция. Преди него това сториха Брадли Уигинс (2012) и Фрум. Уелсецът е двукратен олимпийски и трикратен световен шампион в отборното преследване на писта, но сега пренася успехите си на шосето. Дотук най-доброто му представяне в Тура беше 15-о място, което постигна през 2015 и 2016 г. \"Това е сбъдната мечта за мен. Толкова години на труд, които се отплащат. Не дойдох тук с идеята да спечеля, не вярвах до последно, но към края на състезанието започнах да вярвам. Благодаря на всички в \"Скай\", защото те са страхотни и без момчетата нямаше да спечеля\", каза Томас след края на етапа. Уелсецът благодари и на добрия си приятел Фрум, на когото преди това помагаше за победите в Тура. \"Крис ме подкрепяше през цялото време. Ние сме приятели, ние сме съотборници и между нас няма завист. Както аз се радвах за него, той е много щастлив за мен и пръв ме поздрави\", каза още шампионът. Той трябва да завърши в парадния 21-и етап в Тура, който е в неделя по улиците на Париж, за да вдигне победоносно ръце. В часовника Том Дюмулен изпревари само с една секунда Крис Фрум, а Томас остана трети на 14 секунди. Холандецът, който остана втори зад Фрум в Обиколката на Италия, отново беше победен от колоездач на \"Скай\". Фрум също се представи силно в етапа и си заслужи място на подиума, като ще завърши трети в крайното класиране, след като прескочи Примож Роглич. Британецът, който спечели три поредни големи обиколки – Тура, Вуелтата и Джирото между юли 2017 и май 2018 г., сложи край на серията си. Той не успя да изравни рекорда на Еди Меркс, който е единственият печелил четири поредни. Засега Фрум отлага и влизането в клуба на петкратните шампиони в Тура. Отборът на \"Скай\" отново се представи силно в етапа, след като Михал Квятковски завърши с четвърти резултат. В топ 10 влязоха още Сьорен Крех Андерсен (\"Сънуеб\"), Боб Юнгелс, Илнур Закарин, Примож Роглич, Марк Солер и Майкъл Хепбърн, който беше един от най-ранно стартиралите. След 20 етапа Томас има аванс от 1.51 минути пред Дюмулен, а Фрум е трети на 2.24 минути. Това е и втори път, в който \"Скай\" ще имат двама колоездачи на подиума, след като през 2012 г. Брадли Уигинс спечели, а Фрум беше втори. За Фрум това е подиум в четвърта поредна голяма обиколка. След него остана Примож Роглич, който има изоставане от 3.22 зад Томас. В неделя предстои етап от 116 километра между Уй и Париж. Той е изцяло параден, като остава да се реши единствено битката за етапната победа между малкото останали спринтьори.", "date": "2018.07.28", "title": "Герант Томас си гарантира победата в Тура с трето място в индивидуалния часовник"}
{"url": "https://www.dnevnik.bg/sport/2018/07/28/3288679_adrian_andreev_stigna_finala_na_evropeiskoto_za_junoshi/", "text": "Българинът Адриан Андреев се класира за финала на Европейското първенство по тенис за юноши и девойки до 18 години в Клостерс (Швейцария). Поставеният под номер 1 при юношите Андреев се наложи над 13-ия в схемата Валентин Ройе от Франция със 7:5, 6:2. В първия сет българинът отстъпваше с 1:5, но направи серия от шест поредни гейма и стигна до обрат - 7:5. Във втората част след 2:2 Андреев взе четири поредни гейма и затвори мача. В спора за титлата българският тенисист, който до момента има пет поредни победи без загубен сет, ще играе в неделя срещу Йонас Форейтек от Чехия.", "date": "2018.07.28", "title": "Адриан Андреев стигна финала на европейското за юноши"}
{"url": "https://www.dnevnik.bg/istorii_na_denia/2018/07/28/3288681_nai-chetenoto_v_dnevnik_istanbulskata_konvenciia_i/", "text": "1.  Конституционният съд: Истанбулската конвенция противоречи на основния закон  - 42021 прочитания 2.  Днес се очаква най-дългото пълно лунно затъмнение за века  - 21331 прочитания 3.  \"Фейсбук\" се срина с над 120 млрд. долара и отбеляза рекорд в историята на САЩ  - 20883 прочитания 4.  В петък ще е най-дългото пълно лунно затъмнение за века  - 20732 прочитания 5.  Кой и как може да си купи евтино имот в \"Бояна\"  - 18562 прочитания 6.  Президентът наложи вето на промените в закона за приватизацията  - 17986 прочитания 7.  Ако България влезе в еврозоната, ще стане точно като с Гърция, смята Стив Ханке  - 17705 прочитания 8.  В България недостигът на кадри скоро ще обезсмисли ръста на заетостта, твърди ИПИ  - 13323 прочитания 9.  Новите служебни коли на съдебния съвет трябва да са задължително с бежов кожен салон и автопилот  - 12633 прочитания 10.  Десетки са загинали на метри от морето в Гърция, жертвите са над 60  - 12471 прочитания", "date": "2018.07.28", "title": "Най-четеното в \"Дневник\": Истанбулската конвенция и най-дългото за века пълно лунно затъмнение"}
{"url": "https://www.dnevnik.bg/detski_dnevnik/2018/07/28/3288683_bulgarskiia_otbor_vze_tri_medala_ot_mejdunarodnata/", "text": "Два сребърни и един брознов медал взе българският отбор от Международната олимпиада по физика, която тази година се проведе за 49-ти път в Лисабон. Водените от проф. Мирослав Абрашев и главен асистент Нено Тодоров, от Физически факултет на Софийския университет \"Св. Климент Охридки\" ученици са получили и две грамоти за постиженията си. В състезанието, провело се от 21 до 28 юли, участваха над 400 ученици от 90 държави от целия свят. Състезателната част на олимпиадата се провежда в рамките на 2 дни - с по един теоретичен кръг, с 3 задачи в няколко физични направления, като учениците имат 5 часа, за да се справят и един практически кръг, в който те отново разполага с 5 часа за решаване на една или две задачи. Сребърните медали са завоювани от Георги Александров от 11 клас и Иво Петров от 10 клас, като и двамата та са от в Софийската матемаматическа гимназия. Бронзовото отличие е спечелил Стефан Иванов ППМГ \"Никола Обрашков\" в Бургас. Двете грамоти са за дванадесетокласниците Русков Русков от бургаската Английски езикова гимназия и Владислав Стефанов от Математическата гимназия в Плевен. Към 2018 г. българските ученици са спечелили за страната ни общо 122 медала: 14 златни, 40 сребърни, 68 бронзови медала, както и 61 почетни грамоти. През 1967 г. България, Полша, Чехословакия, Унгария и Румъния, учредяват Международната олимпиада по физика и участва във всички 49 издания на олимпиадата оттогава насам.", "date": "2018.07.28", "title": "Българският отбор взе три медала от Международната олимпиада по физика"}
{"url": "https://www.dnevnik.bg/bulgaria/2018/07/28/3288507_sled_nekolkokratnite_remonti_na_plochkite_pred_ndk/", "text": "След  основния ремонт  на НДК във връзка с българското председателство на Съвета на ЕС, както и  неколкократните \"поправки\"  на плочките пред двореца, сега държавата ще отдели 215 хил. лв. за обновяване на покриви, открити тераси, стълбища и прилежащи елементи на основната сграда. Това се разбира от обществена поръчка, обявена на сайта за търгове. Заложената цена е без ДДС, а обявеният предмет е \"Ремонт и рехабилитация на покриви, ,открити тераси, стълбища и прилежащи елементи на основната сграда на НДК\". В описанието е записано, че трябва да се извършат строителни конструкции с материали без електрически апарати. В поръчката е заложено: - \"внимателен\" демонтаж на пътеките изкуствена трева; - премахване на битумния грунд и стъкления воал от стълбищата; - демонтаж на гранитни настилки, стъпала и чела; - отстраняване на стари циментови замазки; - демонтиране на старите и доставка и монтаж на нови тръби; - грундиране; - доставка и монтаж на нови гранитни настилки, стъпала и чела; - доставка и монтаж на первази; - премахване на избуялата растителност и доставка на иглолистни бичмета.  Извършеният заради българското председателство ремонт на двореца беше съпътстван с всякакви скандали и макар първоначалната сума да беше 17 млн. лв.,  впоследствие разходите надхвърлиха 40 млн. лв.  Строителните дейности по НДК струваха 24 млн. лв., отделно бяха вложени 4.5 млн. лв. в техника и 12 млн. лв. в сигурност. ", "date": "2018.07.28", "title": "След неколкократните ремонти на плочките пред НДК, държавата плаща нови 215 хил. лв. за сградата"}
{"url": "https://www.dnevnik.bg/sport/2018/07/28/3288688_tanak_uvelichi_predninata_si_v_rali_finlandiia/", "text": "От Танак с \"Тойота\" увеличи преднината си в рали \"Финландия\", осми кръг за сезона в Световния рали шампионат (WRC). Естонският пилот се представи много силно и във втория ден, в който  стартира с аванс от 5.8 секунди пред Мадс Остберг  (\"Ситроен\"), но го завърши с 39 пред норвежеца. Трети е Яри-Мати Латвала,който се доближи до Остберг и е на 44 секунди от съотборника си. Финландецеца не спечели нито един етап, но беше много стабилен, с високо темпо. Състезателите изминаха общо 142.86 километра през деня в осем етапа. От \"Тойота\" затвърдиха доминацията си в състезанието, което е като домашно за японския производител, който се помещава именно във Финландия. Танак спечели пет от осемте скоростни отсечки за деня, като продължи много силното си представяне. Той спечели поред пет етапа, след което последните три за деня бяха взети от третия пилот на \"Тойота\" Есапека Лапи, който триумфира в ралито преди година. \"Доволен съм от представянето си, макар че в последните три етапа имах проблеми с волана и не усещах добра колата. Все пак се радвам, че успях да премина през всичко\", каза Танак след края на деня. Зад първите трима битката е много оспорвана. Четвърти е Лапи на 1.20 зад Танак, следван от Хейдън Падън с \"Хюндай\" (+1.29 мин), Тему Сунинен и Себастиен Ожие с \"Форд\" на 1.44 и 2.07 минути. В неделя предстоят само четири скоростни отсечки с обща дължина 45.72 километра.", "date": "2018.07.28", "title": "Танак увеличи преднината си в рали \"Финландия\""}
{"url": "https://www.dnevnik.bg/kultura/2018/07/20/3230609_otkus_ot_kraiat_na_samotata_na_benedikt_uels/", "text": "Излиза от печат \"Краят на самотата\" – един изключително фин, проницателен и въздействащ роман, заслужено удостоен с Награда за литература на Европейския съюз 2016. \"Краят на самотата\" разказва драматичната история на двама братя и една сестра, изгубили родителите си при автомобилна катастрофа и преживели детството си, белязани от чувство за враждебност и изоставеност. Вече възрастни, те смятат, че са преодолели този удар от съдбата, но превеждайки ги през възходи и падения, животът болезнено възстановява миналото. Вплитайки елементи от собствената си биография, авторът създава удивително зряла и докосваща творба – роман за загубата и самотата, за ролята на семейството и за целителната мощ на любовта. Роден през 1984 година в Мюнхен, Бенедикт Уелс е сред най-обещаващите представители на съвременната германска белетристика. Фамилията Уелс избира като жест към Хоумър Уелс от произведение на любимия си автор Джон Ървинг, за да се разграничи от роднинските си връзки с видната баварска фамилия Фон Ширах. Печели признанието на читателите и критиката с романа \"Последното лято на Бек\". Спрягана като шедьовър, \"Краят на самотата\" е творба, която не търпи безразличие и забрава. превод Величка Стефанова Аз отдавна познавам смъртта, но сега и тя ме познава. Отварям предпазливо очи, примигвам няколко пъти. Мракът бавно отстъпва. Голо помещение, осветено единствено от някакви малки апарати, примигващи в зелено и червено, и от лъч светлина, проникващ през открехнатата врата. Нощната тишина на болницата. Струва ми се, че съм се събудил от многодневен сън. Тъпа, топла болка в десния ми крак, в стомаха, в гърдите. Слаб екот в главата ми, който набира сила. Бавно осъзнавам какво се е случило. Оцелял съм. Изникват картини. Как излизам от града с мотора, ускорявам, пред мен – завой. Колелата се отлепят от шосето, виждам как дървото се приближава към мен, опитвам се да го избегна – напразно, затварям очи Какво ме е спасило? Поглеждам крадешком надолу. Шина на врата, десният крак е фиксиран, вероятно в гипс, ключицата – в бандаж. Преди злополуката бях в добра форма, дори в много добра за моята възраст. Може би това ми е помогнало. Преди злополуката Нямаше ли и нещо друго? Аз обаче не искам да си спомням за него, предпочитам да мисля за деня, когато учех децата да хвърлят във водата камъчета така, че да подскачат. За жестикулациите на брат ми, когато спореше с мен. За пътешествието из Италия с жена ми и как се разхождахме призори край един залив на брега на Амалфи, докато започнеше да се развиделява, а морето лекичко се пенеше срещу скалите Отнасям се нанякъде. Сънувам, че стоим на балкона. Тя ме гледа настоятелно в очите, сякаш е надникнала в душата ми и е отгатнала мислите ми. Сочи с брадичка към вътрешния двор, където децата ни играят със съседските момчета. Дъщеря ни се катери смело по оградата, ала синът ни се държи настрана и само наблюдава. – На теб се е метнал – казва тя. Чувам я как се смее и посягам да хвана ръката ѝ Нещо писука ли, писука. Един санитар прикрепя към стойката нова инфузионна торбичка. Все още е среднощ. На стенния календар пише Септември 2014. Правя опит да се изправя. – Какъв ден сме днес? – Гласът ми прозвучава някак чуждо. – Сряда – отговаря санитарят. – Два дни бяхте в кома. Сякаш говори за някой друг. – Как се чувствате? Отпускам се отново назад. – Малко ми се вие свят. – Напълно нормално е. – Кога ще мога да видя децата си? – Утре заран ще уведомя семейството ви. – Санитарят тръгва към вратата, където спира за миг. – Позвънете, ако има нещо. След малко главната лекарка пак ще ви нагледа. Не отговарям. Той излиза от стаята. Кой прави така, че човешкият живот да тръгва в една или друга посока? В тишината чувам всяка мисъл, внезапно съм напълно буден. Започвам да обхождам отделни етапи от миналото си. Насреща ми изплуват лица, които съм смятал за забравени, виждам се като юноша на игрището на интерната и червената светлина в тъмната ми стаичка в Хамбург. Отначало спомените са неясни, ала през следващите часове стават по-прецизни. Мислите ми блуждаят все по-назад във времето, докато най-накрая се озовават при катастрофата, която помрачи детството ми. Течения (1980) Когато бях на седем, със семейството ми заминахме на почивка в Южна Франция. Баща ми, Стефан Моро, беше родом от Бердияк, село до Монпелие. Хиляда и осемстотин жители, пекарна, пивница, две имения с лозя, една мебелна работилница и един футболен отбор. Гостувахме на баба ни, която не бе напускала селището през последните години. Както при всички по-продължителни пътувания с кола, баща ни носеше старо светлокафяво кожено яке, а в ъгълчето на устата му се мъдреше лула. Майка ни, която си бе подремвала през по-голямата част от пътя, сложи касетка с песни на \"Бийтълс\" и се обърна назад. – За теб, Жюл. Paperbаck Writer, любимата ми песен по онова време. Седях зад нея и тихичко пригласях. Брат ми и сестра ми обаче надвикваха музиката. Сестра ми беше ощипала брат ми по ухото. Мартин, когото наричахме Марти, изписка и се оплака на родителите ни. – Гаден портаджия! – Лиз повторно го ощипа по ухото. Те продължиха да се карат разгорещено, докато мама не се обърна и не ги изгледа. Погледът ѝ беше истинско произведение на изкуството. Той показваше разбиране както за Марти заради подлата му сестра, така и за Лиз заради досадния ѝ брат, но най-вече показваше, че всякакви кавги са абсолютно безсмислени, а освен това намекваше, че за послушните деца може да има сладолед на следващата бензиностанция. Брат ми и сестра ми тутакси престанаха да се дърлят. – Защо се налага всяка година да ходим при баба? – попита Марти. – Не може ли веднъж да отидем в Италия? – Защото така трябва. И защото вашата мами се радва да ѝ гостувате – отвърна на френски баща ни, без да откъсва поглед от пътя. – Не е вярно. Тя изобщо не ни харесва. – Освен това мирише толкова странно – додаде Лиз. – На стари тапицирани мебели. – Не, мирише на мухлясало мазе – каза брат ми. – Не говорете такива неща за вашата мами! – Баща ни насочи колата в кръговото движение. Загледах се през прозореца. В далечината се простираха храстчета мащерка, гарига и нискорасли дъбове. В Южна Франция въздухът миришеше по-пикантно, цветовете бяха по-наситени, отколкото у дома. Бръкнах в джоба си и запремятах сребърните франкове, останали ми от миналата година. Привечер пристигнахме в Бердияк. Помня, че селището винаги ми приличаше на навъсен, но всъщност мил старец, който дреме по цял ден. Както в много райони на областта Лангедок, и тук къщите бяха построени от пясъчник, имаха простички капаци на прозорците и червеникави, порутени керемидени покриви, потопени в меката светлина на залязващото слънце. Чакълът изскърца под колелата, когато комбито ни спря пред къщата в края на Рю льо Гоф. Сградата излъчваше нещо зловещо, фасадата беше обрасла в бръшлян, а покривът – прогнил. Миришеше на минали времена. Баща ни слезе пръв и с пружинираща стъпка се запъти към вратата. По онова време трябва да е бил, както се казва, в разцвета на силите си. На трийсет и пет още имаше гъста черна коса и се отнасяше с всички любезно и учтиво. Често виждах как съседи и колеги се скупчваха около него и го слушаха като омагьосани. Тайната се криеше в гласа му: благ, нито много нисък, нито много висок, с едва загатнат акцент, той впримчваше слушателите като невидимо ласо и ги придърпваше към себе си. Татко беше високо ценен като експерт-счетоводител, но за него важно беше единствено семейството. Всяка неделя той готвеше за всички, винаги имаше време за нас, децата, а момчешката му усмивка беше оптимистична. По-късно обаче, когато разглеждах негови снимки, установих, че още тогава нещо не е било наред. Очите му. В тях имаше искрица болка, може би дори страх. Баба ни се появи на вратата. Стиснала устни, намусена, почти не поглеждаща сина си, сякаш се срамуваше от нещо. Двамата се прегърнаха. Ние, децата, наблюдавахме сцената от колата. Разправяха, че на младини баба ни била великолепна плувкиня и всички в селото я обичали. Трябва да е било преди сто години. Ръцете ѝ изглеждаха крехки, главата ѝ беше сбръчкана като на костенурка, а данданията, която вдигаха внуците ѝ, явно ѝ се струваше непоносима. Ние, децата, се бояхме от нея и от оскъдно обзаведената къща със старомодни тапети и железни кревати. За нас беше загадка защо баща ни искаше да идва тук всяко лято. \"Сякаш година след година се е чувствал длъжен да се връща на мястото на най-големите си унижения\", щеше да ми каже много по-късно Марти. Но имаше и друго: аромат на кафе сутрин. Слънчеви лъчи по покрития с плочки под на салона. Лекичко дрънчене откъм кухнята, когато сестра ми и брат ми вадеха приборите за закуска. Баща ми, задълбочен в своя вестник, майка ми, крояща планове за деня. А после – излети до пещерите, велосипедни разходки или игра на петанк в парка. И най-сетне, в края на август, ежегодният празник на виното в Бердияк. Вечер свиреше оркестър, къщите бяха украсени с лампиони и гирлянди, по улиците се носеше миризма на месо, печено на скара. Със сестра ми и брат ми седяхме на големите стъпала пред кметството и гледахме как възрастните танцуват на селския площад. В ръката си държах фотоапарата, поверен ми от моя баща. Тежък и скъп, марка \"Maмия\", с който ми беше възложено да снимам празненството. Смятах го за чест, иначе баща ни не даваше на никого своите апарати. Изпълнен с гордост, щракнах няколко снимки, докато той водеше елегантно майка ни по дансинга. – Татко е добър танцьор – компетентно отбеляза Лиз. Сестра ми беше на единайсет, високо момиче с руси къдрици. Още тогава притежаваше нещо, което с брат ми наричахме \"театралната болест\"; Лиз винаги се държеше така, сякаш е на сцената. Тя сияеше, като че ли към нея бяха насочени множество прожектори, и говореше толкова високо и ясно, че дори хората от задните редове да я чуват без проблеми. Пред непознати се стремеше да се прави на преждевременно развита, ала в действителност едва бе излязла от фазата на принцесите. Сестра ми рисуваше и пееше, обичаше да играе навън със съседските деца, често не си вземаше душ дни наред; ту искаше да стане изобретателка, ту мечтаеше да бъде самодива, а в главата ѝ сякаш се случваха хиляда неща едновременно. По онова време повечето момичета се присмиваха на Лиз. Често виждах майка ми да седи в стаята ѝ и да ѝ говори успокоително, когато съученичките ѝ за пореден път я бяха дразнили или бяха скрили училищната ѝ раница. След това и на мен позволяваха да вляза в стаята на Лиз. Тя ме прегръщаше бурно, усещах горещия ѝ дъх върху кожата си и още веднъж ми разказваше всичко, което бе разказала на майка ни, а вероятно и повече от това. Аз обичах безумно сестра си и това не се промени дори когато години по-късно тя ме изостави, когато имах нужда от нея.", "date": "2018.07.28", "title": "Откъс от \"Краят на самотата\" на Бенедикт Уелс"}
