{"url": "https://www.dnevnik.bg/analizi/2019/09/07/3960221_predi_41_godini_ds_i_kgb_ubivat_pisatelia_georgi/", "text": "                         На 7 септември преди 41 години Първо главно управление (ПГУ) на Държавна сигурност (ДС) с помощта на КГБ извършва насред Лондон убийствена атака срещу един от най-изявените критици на комунистическия режим в НРБ и съветската система, наложена в България от Кремъл – писателя и политически емигрант Георги Марков. Същия ден в София първият секретар на БКП Тодор Живков празнува 67-я си рожден ден. Така еднолично подчинената му Държавна сигурност му прави голям подарък, като по насилствен начин, чрез отравяне, кара да заглъхне гласа на автора на \"Задочни репортажи за България\" и персонален критик на Първия. Атаката срещу Георги Марков е извършена на 7 септември 1978 г. на моста \"Ватерло\" в английската столица, като в дясното му бедро е вкарана чрез малко пневматично устройство миниатюрна сачма с рядката отрова рицин, която не остава следи. Сачмата, уредът за изстрелването ѝ и самата отрова са осигурени от КГБ, а изстрелването на сачмата, докато писателят се движи в гръб, е извършено от агент на Първо главно управление на ДС. Ударът в бедрото, при който Георги Марков, се обръща назад, за да разбере какво се случва, е камуфлиран сполучливо от агента на ДС с изпускането на чадър. Така жертвата остава с впечатлението, че случайно е ударена с чадър, характерен предмет, който хората в Лондон носят почти винаги поради честото дъждовно време.      Замисълът на Държавна сигурност е да убие чрез отравяне Марков, но смъртта му да изглежда естествена. Вечерта на 7 септември 1978 г. писателят вдига температура, а на следващия ден постъпва в болница с влошено състояние, където в адски мъки издъхва на 11 септември 1978 г. Лекарите не успяват да го спасят, защото констатират отравяне на кръвта, но не откриват следи от отровата, за да създадат антидот. Причината за ликвидирането на Георги Марков е нарушеното от него табу да критикува лично Тодор Живков, който по това време се \"къпе\" в култ към личността му. Чашата на търпението на първия секретар на БКП прелива, след като през есента на 1977 г. Марков си позволява да включи в четените по радио \"Свободна Европа\" \"Задочни репортажи за България\" 11 радиопредавания, озаглавени \"Срещи с Живков\", продължили до началото на 1978 г. В тях той прави изключително обективен образ на първия секретар, като същевременно си позволява да го критикува за грубото му вмешателство в културните среди, както и за неговата безпрекословна подчиненост на Москва. Реакцията не закъснява. През януари и април 1978 г. Министерството на външните работи привиква два пъти тогавашния посланик на Великобритания Джон Клоук, за да му постави ултиматума Марков, който по това време е служител на българската секция на Би Би Си, да спре нападките срещу Тодор Живков, в противен случай НРБ ще вземе мерки да направи това. На срещите с посланик Клоук, освен зам.-министъра на външните работи Мария Захариева, присъства и тогавашния началник на отдел \"Четвърти\" в МВнР Любен Гоцев, щатен служител на Първо главно управление (ПГУ) на ДС и негов зам.-началник, работещ под дипломатическо прикритие - фигура, която придобива публичност по време на прехода като един от основателите на генералското движение в БСП, а през последните години покрай известния кръг \"Монтерей\". Както през 1991 г. участникът в операцията от съветска страна ген. Олег Калугин, началник на управление \"К\" (контраразузнаване) в съветското Първо главно управление, признава публично, че през януари 1978 г. в КГБ пристига искане от Живков, направено от министъра на вътрешните работи ген. Димитър Стоянов, за неутрализиране на Георги Марков, което в крайна сметка е одобрено, въпреки първоначалната съпротива на председателя на КГБ по това време ген. Юрий Андропов. От българската страна операцията е координирана на най-високо равнище – от тогавашния началник на ПГУ ген. Васил Коцев и заместника му ген. Владимир Тодоров. Въпреки че до края на живота си напусналият през 1969 г. писател остава български гражданин и по закон следва да се образува следствие за изясняване на причините за смъртта му, подчинената на тоталитарната комунистическа власт в НРБ съдебна система не прави това. Нито едно от зависимите от режима средства за масово осведомяване в НРБ не съобщава новината за смъртта на Марков. Вместо това няколко дни след убийството му по телевизията ни в клин, ни в ръкав министърът на вътрешните работи ген. Димитър Стоянов прави изявлението, че \"дългата ръка на ДС може да настигне всеки враг зад граница\". След принудителното оттегляне от властта на Живков през 1989 г. съпругата на Георги Марков пристига през януари 1990 г. в НРБ и на среща с възстановения член на Политбюро на ЦК на БКП Александър Лилов поставя въпроса за разследване на убийството на Георги Марков. Същия ден, 10 януари 1990 г., началникът на ПГУ ген. Владимир Тодоров изисква от архива на разузнаването 10-томната разработка за убийството срещу писателя, водена под псевдонима \"СКИТНИК\", и никой повече не я вижда. Няколко дни по-късно той изисква чрез тогавашния зам.-министър на вътрешните работи ген. Стоян Савов и 6-те тома разработка срещу Георги Марков, водена от Шесто управление на ДС за борба с идеологическата диверсия с цел компрометиране на писателя и евентуалното му връщане/отвличане в НРБ. Тези материали също изчезват. През 1992 ген. Тодоров е осъден от Върховния съд за унищожаване на част от досиетата на Георги Марков, а ген. Савов се самоубива ден преди началото на съдебния процес. През 1993 г. българското следствие установява, че съпричастен към случая с Марков е агентът на ПГУ Франческо Гулино – \"ПИКАДИЛИ\", който е изведен от разузнаването в Дания като антиквар. Той е локализиран в Копенхаген и разпитан в датската столица в продължение на 12 часа от детективи, разследващи убийството на Георги Марков от Скотланд ярд и българското следствие. След разпита Дания официално поисква от България досието на \"ПИКАДИЛИ\", за да може да го задържи и предаде на Великобритания за разследване по случая от 1978 г. Българската прокуратурата обаче отказва да предаде исканите документи и по този начин блокира международното разследване. В същото време \"ПИКАДИЛИ\" напуска Дания и се установява в Австрия. През 2005 г. като разследващ журналист издадох документалната си книга \"Убийте Скитник\" – българската и британската държавна политика по случая Марков, в която установих, че през 1973 г. със секретно решение на Политбюро на ЦК на БКП утвърждава правото на ПГУ да извършва \"мокри поръчки\" зад граница. Работих върху нея в продължение на 6 години. Със съдействието на директора на служба \"Информация и архив\" в МВР Серафим Стойков в архива на ДС беше открит документ, в който дори е записано срещу името на Георги Марков, че \"той е убит в Лондон\" през 1978 г., израз който Държавна сигурност не използва в документите си. Документалното разследване обиколи света, като за него писаха британската преса и информационни агенции като Асошиейтед прес, Ройтерс, Франс прес и др. В процеса на разследването си осъдих във Върховния административен съд (ВАС) тогавашния министър на вътрешните работи Георги Петканов за отказ за достъп до документи по случая Марков в архива на МВР с помощта на адвокат Александър Кашъмов от фондация \"Програма достъп до информация\" (ПДИ). През 2007 г. осъдих във ВАС тогавашния директор на Националната разузнавателна служба, наследник на ПГУ, ген. Кирчо Киров за мълчалив отказ за достъп до най-важните документи за убийството на Георги Марков с помощта на адвокатите Александър Кашъмов и Кирил Терзийски от ПДИ. В резултат на делото получих над 100 материали сред които и досието на агент \"ПИКАДИЛИ\" и кореспонденцията между ПГУ и КГБ по разработката срещу Марков \"СКИТНИК\". Това са първите архиви на комунистическото Първо главно управление на ДС, които станаха публични от архива на ПГУ след 10 ноември 1989 г. В архивите на ПГУ открих строго секретен документ (на руски език), който показва, че през 1972 г., когато между МВР-ДС и КГБ се подписва първото споразумение за сътрудничество, съветското разузнаване предава опита си на ПГУ по вербуването и използването на агенти за извършването на остри мероприятия (убийства и отвличания), както и \"бързо действаща отрова\" и \"уреди за нейното изстрелване\". Архивните документи показват, че в началото на 1978 г. агент \"ПИКАДИЛИ\", който по това време не извършва никакви агентурни задачи, е извикан по спешност в НРБ, където в ПГУ му е проведено специално обучение. Организирана е и специална среща с началника на ПГУ ген. Васил Коцев. \"ПИКАДИЛИ\" е изпратен в Лондон, който след 1978 г. никога повече не посещава. След тази година неговото материално състояние значително се подобрява. Купува голяма галерия в центъра на Копенхаген, нов микробус и кон за езда. \"ПИКАДИЛИ\" е награден с орден от МВР-ДС, а в НРБ разузнаването му организира почивки на планина и море. В резултат на получените архивни материали през 2008 г. публикувах документалното си разследване \"Двойният живот на агент \"ПИКАДИЛИ\", което отново получи международен отзвук, включително и в сп. \"Икономист\". Разследванията ми показват, че президентите Желю Желев (1990-1997) и Петър Стоянов (1997-2001) не правят необходимо да изпълнят публичните си обещанията, че ще съдействат за разкриване на убийството на Георги Марков. Нито едно правителството или държавен глава от 10 ноември 1989 г. досега не поиска официално от Москва достъп до документите а КГБ по случая. Прекрасното творчество на Георги Марков, убедително разкриващо тоталитарния характер на управлението на БКП, все още не е намерило място в учебниците по литература 29 години след краха на комунистическия режим в България.", "date": "2019.09.07", "title": "Преди 41 години ДС и КГБ убиват писателя Георги Марков по искане на Живков"}
{"url": "https://www.dnevnik.bg/analizi/2019/09/07/3960000_kakuv_li_shteshe_da_bude_reitingut_dnes_na_onezi_ludi/", "text": "                         Винаги съм се чудел какъв ли щеше да бъде рейтингът на онези луди глави, които организираха тайните революционни комитети за българска независимост през 19-и век. Защото, ако съдим по т.нар. обществена подкрепа днес, то те са били крайно непопулярни сред своите съвременници. Сега обаче нека си представим как във вече освободената България са изглеждали тези няколко души, които организират и на практика осъществяват Съединението, бивайки през цялото време сами срещу всички. Предисторията може да се разкаже и накратко: мирният договор от Сан Стефано дори за минута не влиза ефективно в сила (все пак е предварителен), а Берлинският договор не само не покрива санстефанския идеал, ами и създава в рамките на Османската империя автономната област Източна Румелия. Тя си има генерал-губернатор и собствен парламент (Областно събрание), където от общо 50-те души, се избират 36. Така една до друга на практика съществуват две български държави: Княжество България (формално васално на Османската империя) и Източна Румелия (формално част от османската държава). Случката от 6 септември 1885 г. е организирана от няколко души, нарекли себе си Български таен централен революционен комитет – Те ясно са си давали сметка, че България има нужда, а и има възможност самостоятелно, без чужда подкрепа да събере по-голямата част от бъгарския народ в една държава. Организацията е планирала акция за датите 15-20 септември, когато по идея трябва да избухне въоръжено въстание. Трима ученици от Панагюрище обаче на 2 септември 1885 г. развяват знамето на Княжеството и започват да скандират \"Да живее България!\". Разбира се, веднага са арестувани от официалните власти, но арестът им всъщност предизвиква остра обществена реакция и около полицейското управление се събират близо 2000 души, които настояват учениците да бъдат освбодени. Тези събития предизвикват БТЦРК да действа според обостоятелствата и да изпреварят уговорената вече дата. И така на 6 септември в Пловдив е обявено Съединението на Източна Румелия с Княжество България. Хубаво е да помним, че при съединителната акция в Пловдив, както и изобщо по време на цялата акция умира само един човек. Липсата на подкрепа... е напълно очаквана в международен план. Поради редица външнополитически причини Русофилите, които са почти през цялото време мнозинство в местния източнорумелийски парламент, са наречени предната година \"лъжесъединисти\", защото когато през 1884 г. Русия променя своето мнение по въпроса, те правят същото и се отказват от съединистката идея. За да не се чудят нашите читатели, е необходимо да се направи едно важно уточнение: народът (и съответно държавата), на който Русия помага наистина безкористно на Балканския полуостров, са сърбите. За Русия именно сърбите са онзи \"братски, православен, славянски народ\", на който се помага без никакви условия. Именно поради тая причина Русия за пореден път застава напряко на волята на българския народ, след като преди това в периода 1881-1883 г. България е ефективно управлявана от руски офицери при замразена конституция. Именно русофилите в момента на Съединението притежават 36 от общо 36-те избираеми места в Областното събрание (румелийския парламент). Изненадваща е обаче липсата на подкрепа сред съвсем не малка част от обществото в Княжество България. Княз Александър Батенберг се колебае цели два дни, преди официално да признае обединението на Княжеството с Източна Румелия. А изтъкнатият русофил Драган Цанков организира на 8 септември многолюден митинг... против Съединението. Този митиниг е нещо като праотец на \"контрапротестите\" от близкото минало. Подобни контрадемонстрации са организирани от Цанков и в редица други градове. Съединението на България е от онези събития, които доказват, че справедливата кауза винаги печели, дори и да не е популярна. В конкретния случай на България се налага да плаща справедливостта с кръвта на капитаните, които обръщат в бяг сръбските генерали само два месеца по-късно през ноември 1885 г. Без излишно вълнение трябва да се отбележи, че в критични за българския народ моменти винаги се появява малка група от хора идеалисти, противници на статуквото, най-често масово неодобрявана от властта и обществото, която да покаже на българите посока на развитие. И нека не забравяме, че българските апостоли на свободата, както и Христовите ученици, са били с много нисък рейтинг сред своите съвременници. Ако разчиташе на рейтинг, тази шепа хора никога нямаше да извърши подвига на Съединението. Честит празник на Съединението, българи!", "date": "2019.09.07", "title": "Какъв ли щеше да бъде днес рейтингът на онези луди глави от 19-и век?"}
{"url": "https://www.dnevnik.bg/sport/2019/09/07/3959988_grigor_dimitrov_ruhna_sreshtu_medvedev_na_krachka_pred/", "text": "Григор Димитров не успя да се класира на своя първи финал в турнирите от Големия шлем, след като загуби полуфиналния сблъсък с Даниил Медведев на US Open. Два дни, след като направи подвиг срещу Роджър Федерер и го победи в петсетова драма, този път българинът не успя дори да вземе сет на руснака и отстъпи - 6:7 (5), 4:6, 3:6 Срещата на централния корт \"Артър Аш стейдиъм\" продължи 2 часа и 40 минути. Голям ефект върху крайния изход на мача имаше първият сет, в който Димитров беше много по-добър от съперника си, но загуби в тайбрек. В него българинът водеше с минипробив, но сгреши един минаващ удар, след който тонуса му падна. В следващите две части нивото на Димитров вече не беше толкова високо, докато Медведев беше по-уверен. Българинът вече с три загуби на полуфинали от Шлема - \"Уимбълдън\" 2014, Australian Open и сега в Ню Йорк. Съперникът му Медведев дебютира на тази фаза и показа стабилна игра. Руснакът затвърждава отличната си форма, като играе четвърти финал в последния месец и половина.   Медведев игра за титлите във Вашингтон, Монреал и Синсинати, които бяха подгряващи надпревари преди US Open. Руснакът грабна титлата в Синсинати. Той е и първият руснак от Марат Сафин през 2000 г., който се класира за финалната среща. В нея Медведев ще чака победителят от втория полуфинал между Рафаел Надал и Матео Беретини. \"Не очаквах толкова силно представяне тук в Ню Йорк, но съм много доволен. Случващото се тук е истинска лудост, защото имах проблеми с контузии почти постоянно. Ако ми бяхте казали, че ще се справям с крампи след още първата ми среща, а след това ще победя и трикратен шампион от Шлема като Вавринка, нямаше да повярвам\", обясни Медведев след срещата. Руснакът завърши с 10 аса и осем двойни грешки, докато Димитров имаше два аса и само две двойни грешки. Българинът спечели 63% от точките на своя първи сервис и едва 47% от тези на втори. Той беше пробит пет пъти в двубоя, като на свой ред взе три пъти подаването на руснака. Бившият №3 в ранглистата завърши с 39 уинъра и 46 непредизвикани грешки. ", "date": "2019.09.07", "title": "Григор Димитров рухна срещу Медведев на крачка пред финала на US Open"}
{"url": "https://www.dnevnik.bg/sviat/2019/09/07/3959653_kristalina_georgieva_e_na_finala_za_lider_na_mvf_bez/", "text": "От Кристалина Георгиева се очаква да възстанови репутацията на управляващия директор, да има съответстваща на съвременните глобални реалности визия за мисията на фонда, която умело да прокарва и успешно да посредничи между политическите лидери по света. Основен елемент в нея трябва да е авторитетът на МВФ като посредник и арбитър в сложни финансови и икономически спорове за взимане на болезнени решения. Това ще се случва в сянката на задаваща се нова световна икономическа рецесия и съпротива срещу глобализацията. Натрупаните дългове са на рекордно равнище, движението на капиталовите потоци е нестабилно, всички говорят за спешна нужда от инвестиции в климатични политики, но те са относително малки, а търговската война САЩ-Китай, както и несигурността около Брекзит без споразумение донасят още напрежение. Кристалина Георгиева ще трябва да внимава и с деликатни въпроси като ролята на фонда в кризата в еврозоната, както и защо бе пропилян отпуснатият едва миналата година най-голям заем историята на МВФ - почти 60 млрд. долара (повечето от които вече преведени), за помощ на Аржентина, отново оказала се в невъзможност да обслужва дълговете си.", "date": "2019.09.07", "title": "Кристалина Георгиева е на финала за лидер на МВФ без конкурент"}
{"url": "https://www.dnevnik.bg/analizi/2019/09/07/3959980_durjavniiat_slujitel_triabva_da_e_usmihnat_i_uchtiv/", "text": "                         Вицепремиерите Томислав Дончев и Екатерина Захариева стоят в основата на проект за нов Кодекс за поведение на служителите в държавната администрация. В доклада си до Министерския съвет те посочват, че макар вече да съществува такъв кодекс, приет през 2004 година, той не е бил изменян или допълван, а обществените очаквания към администрацията \"силно са се повишили\". Проектът е разработен на основата на Стратегията за развитие на държавната администрация, 2014-2020 и Националната стратегия за превенция и противодействие на корупцията, 2015-2020. С промените се разширява каталогът от принципите за поведение, които трябва да спазват служителите в държавната администрация в отношенията си с гражданите, юридическите лица и други организации (чл. 3). За да се улесни тълкуването и прилагането на акта, на всеки принцип е дадена легална дефиниция. Това е направено в чл. 2 на кодекса, където са откроени 11 принципа: законност, лоялност, добросъвестност, безпристрастност, равнопоставеност, отговорност, политически неутралитет, почтеност, конфиденциалност, публичност и прозрачност, колегиалност и учтивост. По отношение на новия принцип на \"колегиалност и учтивост\", служителите \"са задължени да не допускат поведение, което може да бъде окачествено като тормоз от психически, физически, сексуален и всякакъв друг характер, както и да не допускат каквато и да е форма на дискриминация, както по отношение на гражданите, така и спрямо колегите си\" (стр. 4 от доклада). Служителите са длъжни да се произнасят в законоустановените срокове по исканията на гражданите и организациите и да им предоставят цялата необходима информация с оглед защитата на техните права и интереси, като им показват, че са на тяхно разположение и им отделят необходимото време (чл. 3). Специално внимание е отделено на това поведението на служителите да не е политически мотивирано. Освен в принципа за политически неутралитет, посочен в Глава 1, в Глава 3, чл. 5 (4) се казва, че те \"трябва да изпълняват задълженията си честно и безпристрастно, като не допускат личните политически пристрастия да им влияят\". Друг акцент в Кодекса са мерките за противодействие на корупцията и конфликта на интереси, изложени в Глава 4. Служителите, например, \"не трябва да искат и да приемат подаръци, услуги, пари, облаги или други ползи, които могат да повлияят на изпълнението на служебните им задължения\" (чл. 11), не могат и да извършват дейност в \"частен интерес\" (чл. 12). Не на последно място, в доклада на вицепремиерите се подчертава, че предложеният акт няма да доведе до допълнителни разходи за държавния бюджет. Посочените проблеми в работата на държавната администрация са очевидни за всички. В този смисъл диагностиката е точна. Добре е и това, че кодексът е поставен за обществено обсъждане и всеки може да го коментира. Ако обаче в кодекса не са указани съответните санкции за неизпълнение на задълженията, нарушенията ще останат без последствие. Визирам неспазването на \"новите принципи\", а не нарушения или престъпления, за които санкции и наказания вече се предвиждат в други актове. В този смисъл обаче можем да попитаме: след като и към момента има обширна нормативна база, насочена, например, срещу корупционни практики, конфликти на интереси и дискриминационно отношение - какво точно е значимото в този акт? Могат ли вежливостта и колегиалното, нормалното човешко отношение, \"избягването на конфликтни ситуации\" и носенето на делово облекло (чл. 17) да се \"възпитат\" и наложат със закон, под страх от санкции? Не е ли това работа на други институции: семейството, училището и т.н.? Истинските мотиви, стоящи зад промените, разбира се, са политически. Става дума за самореклама в навечерието на твърде важните местни избори на 27 октомври (обсъждането на проекта \"по случайност\" трябва да се проведе до началото на октомври, когато той трябва да се приеме). Да вярваме ли, че в ГЕРБ има политическа воля да се преборят с най-голямата слабост в партията, демонстрирана вече 10 години при управлението на три правителства, а именно - кадровата политика? Порочен подбор на \"хранени хора\", оставил отпечатък и върху държавната администрация; \"селекция\", която, както изглежда, през всички тези години се ръководи от принципа: \"добрите калинки се издигат първи\". Оставам скептичен, че кадрите от партията на г-н Борисов биха могли да се изтеглят, подобно на героя на Рудолф Распе барон Мюнхаузен, сами от блатото, като се хванат драматично за перчемите. Не е ли ясно, че словосъчетанието \"вежлива калинка\" е оксиморон? През следващите 10 години, поради главоломното развитие на информационните технологии, се очакват огромни промени на пазара на труда в развитите страни. Вследствие от автоматизацията, в САЩ, например, между 20-25% от сегашните работни места ще изчезнат. Оптимистичната интерпретация за настъплението на технологиите приветства високата им ефективност, точност и, в частност, \"безпристрастността\", които нарастват неимоверно тогава, когато се изключи човешкият фактор. Новата революция има пряко отношение към администрацията. В България има над 140 000 щатни места за държавни служители. Какво става с намеренията на г-н Дончев за оптимизиране и рационализиране на системата (планираната \"първа вълна\" от съкращения в администрацията обхваща едва 1600 души)? Как управляващите се готвят за \"модерните времена\"? Някой ще обясни ли на гражданите как и защо катастрофира идеята за електронното управление? Оставаме с тягостното впечатление, че новият кодекс е пропагандиран главно в името на политико-естетически пиар цели. След гръмките родилни мъки на планината, както обикновено, на публиката ще бъде дадено за отглеждане поредното хилаво мишле.", "date": "2019.09.07", "title": "Държавният служител трябва да е усмихнат и учтив. Особено преди избори"}
{"url": "https://www.dnevnik.bg/sport/2019/09/07/3959946_futbolnite_nacionali_shte_tursiat_chudo_na_uembli/", "text": "Националният отбор на България по футбол се изправя пред най-големия си тест в квалификациите за европейското първенство през 2020 г. Тимът на Красимир Балъков гостува на Англия в мач, в който националите влизат в ролята на абсолютен аутсайдер. Двубоят на стадион \"Уембли\" е от 19 ч. и ще бъде предаван пряко по БНТ 1. Националите ще имат трудната задача да излязат от кризата, като тимът няма успех в последните си седем мача и все още чака първата си победа в квалификациите. С две равенства (1:1 с Черна гора и Косово) и две загуби (от Чехия с 1:2 и 2:3 в последния двубой у дома срещу Косово) тимът е на дъното в групата. В опит за промяна селекционерът  Красимир Балъков повика нови лица и дебютанти в състава , сред които са  голмайсторът в българското първенство Даниел Младенов  и натурализираният бразилец от \"Лудогорец\" Вандерсон. Капитанът на ЦСКА Николай Бодуров, който не е играл от 1 август, също е в отбора.      Балъков вярва, че възпитаниците му са си взели нужните поуки от двете загуби под негово ръководство и иска футболистите му да покажат ново лице. Селекционерът увери, че  националите няма да се затворят в търсене на добър резултат. \"Ще се опитаме да бъдем добре организирани, изпитваме респект към Англия, но трябва да покажем самочувствие и да дадем най-доброто. Няма нужда от по-голям респект, отколкото трябва. Със страх не се играе футбол\", каза Балъков. Той призова за пълно себераздаване  в мача. \"Моите играчи са наясно, че трябва да се представят на повече от 100% утре вечер. Ще бъда доволен и щастлив, ако видя, че играчите ми дадат най-доброто от себе си през всичките 90 минути\".      От своя страна, Англия има два мача по-малко и четири точки повече от българите. Тимът на Гарет Саутгейт оглавява класирането след зрелищни победи с 5:0 и 5:1 съответно срещу Чехия и Черна гора. Именно атомното нападение на англичаните е най-силното им оръжие. В атака Саутгейт вероятно ще заложи на Джейдън Санчо, Хари Кейн и Рахим Стърлинг, като и тримата се намират в страхотна форма. В халфовата линия вероятно селекционерът ще даде шанс на играчи, които нямат голям опит с националната фланелка. В исторически план България няма победа срещу Англия. \"Трите лъва\" имат четири успеха, а други три двубоя са завършвали наравно, като общата голова разлика е 13:1. За последно двата отбора играха през есента на 2011 г. в мач от квалификациите за Евро 2012, когато англичаните спечелиха гостуването си с 3:0.", "date": "2019.09.07", "title": "Футболните национали ще търсят чудо на \"Уембли\""}
{"url": "https://www.dnevnik.bg/sport/2019/09/07/3960039_nadal_otvia_italianec_i_stigna_finala_v_nju_iork/", "text": "Рафаел Надал срещу  Даниил Медведев  е финалът в мъжкия турнир на US Open, след като трикратният шампион не допусна изнеада и победи Матео Беретини със 7:6 (6), 6:4, 6:1. Надал изигра един от най-бързите си мачове, като го приключи за 2.39 часа. Испанецът беше на изключително ниво и в продължение на целия двубой не даде нито една възможност на Беретини да пробие подаването му. В същото време 25-ият в света даде 16 точки за пробив на втория в ранглистата и беше пробит четири пъти. Това ще бъде пети финал за Надал в Ню Йорк и втори в последните три години. Испанецът спечели титлата през 2010, 2013 и 2017 г. и ще опита да спечели своя 19-и трофей от Големия шлем, с което да се доближи на само един от Роджър Федерер. В първия сет Надал получаваше шанс да пробие Беретини при всеки сервис гейм, но италианецът намираше сервиса си в най-подходящия момент, като се измъкна общо шест пъти. Той успя да вкара сета в тайрек, в който поведе с 4:0 и дори имаше сетбол, водейки с 6:5. Все пак опитът на Надал си каза думата и той надделя.   Испанецът затвърди тенденцията в 22 полуфинала в Шлема, в които е взимал първия сет никога да не губи двубоя. Във втората и третата част нещата минаха много по-гладко за испанеца. \"Имах късмет в тайбрека, в който сам си създадох проблеми. Не бях на нивото от началото на сета. Все пак съм доволен как играх и, че отново съм на финал. Няма да ми бъде никак лесно\", каза Надал след двубоя. Във финала Надал ще срещне Даниил Медведев, който отстрани Григор Димитров. Срещата ще бъде повторение на финала от мастърса в Монреал преди месец, когато испанецът победи с 6:3, 6:0. Това е и единственият мач дотук между двамата.", "date": "2019.09.07", "title": "Надал отвя италианец и стигна финала в Ню Йорк"}
{"url": "https://www.dnevnik.bg/bulgaria/2019/09/07/3959972_manolova_chastni_firmi_iztochvat_zavoda_za_otpaduci/", "text": "Над \"Топлофикация- София\" е опънат политически чадър от общинските съветници към Столичния общински съвет и това дружество, от една страна, ограбва столичани, от друга страна, е брутално източвано. В момента неговите задължения са в рамките на 800 млн. лева. Това заяви кандидатът за кмет на София Мая Манолова в обширно  интервю пред \"Капитал\" . Манолова дава пример с електрическата енергия, която произвежда столичната топлофикация и посочва, че тя се продава не от специално създаденото звено към столична топлофикация, а от частна фирма. Тя купува на 90 лева и продава на борсови цени, които стигат до 150 и 200 лева и цялата печалба остава частна, посочва Манолова. Според нея в момента ситуацията с отпадъците в София е абсурдна. \"В столицата има завод за боклук, но ползи, печалба от него няма. Защото на входа на този завод за преработка на битови отпадъци в частта сепариране на отпадъци отново стои частна фирма\", обясни Манолова. По думите й частни фирми източват дружеството. \"Навсякъде философията на създаването на завод за боклук е използването на този отпадък за изгаряне и производство на ел. енергия. Само в софийския, вместо да има печалба накрая на цикъла, има едни сериозни разходи за транспорт и за изгаряне\", казва кандидатът за кмет на София. В интервюто тя посочва, че ще работи публично и прозрачно и дава заявка да работи за изграждане на нови паркове, за развитие на Северна София, за достъпност на Витоша, за това къпалнята \"Мария Луиза\" да стане отново общинска собственост.", "date": "2019.09.07", "title": "Манолова: Частни фирми източват завода за отпадъци, над \"Топлофикация-София\" има чадър"}
{"url": "https://www.dnevnik.bg/sport/2019/09/07/3960049_fotogaleriia_dramatichniiat_sblusuk_s_gorchiv_krai/", "text": "Григор Димитров не успя да се класира на своя първи финал в турнирите от Големия шлем, след като   на US Open. Два дни, след като направи подвиг срещу Роджър Федерер и го победи в петсетова драма, този път българинът не успя дори да вземе сет на руснака и отстъпи - 6:7 (5), 4:6, 3:6", "date": "2019.09.07", "title": "Фотогалерия: Драматичният сблъсък с горчив край между Григор Димитров и Медведев"}
{"url": "https://www.dnevnik.bg/analizi/2019/09/07/3946589_boicite_protiv_fashizma_-_vlast_i_privilegii/", "text": "Когато в края на Втората световна война комунистическите партии идват на власт с помощта на съветското оръжие в Източна Европа, заявеното им намерение е да създадат общество на равенство. Но между новите елити и \"масите\" много скоро се очертават сериозни различия. В българския случай това се подсилва и заради безпрецедентната жестокост в разправата с представителите на предишния политически режим и светкавичното въвеждане на системата от привилегии на новите управляващи. Утвърждаването на комунистическия режим променя биографиите на \" \", станали по-късно \" \" – превърнали се в привилегирована класа. Формирането на партийно-бюрократична прослойка от средите на бившите партизани започва веднага след преврата на 9 септември. Партизанското движение 1941-44 г. е инспирирано, а и в голяма степен ръководено от съветски функционери. Част от партизанските акции имат характер на лични и политически отмъщения, други са свързани със снабдяване с храна и оръжие, има и няколко саботажни акции. Дискусиите за броя на партизаните продължават. Затрудненията идват и от факта, че голяма част от тях се включват в движението малко преди преврата на 9 септември. Например сред 103 партизани от гр. Якоруда в нелегалност от 1943 г. са само 7, 13 души се включват в отряда на 20 април 1944 г., 13 - през май, 12 – през юли, и още 23 – през август 1944 г. Седмица преди преврата към отряда се присъединяват още 36. Всички тези хора и техните семейства след това се ползват от привилегиите, произтичащи от статута \"боец срещу фашизма\" и \"активен борец срещу фашизма\". На обсъжданията по време на учредителната конференция на Съюза на народните партизани на 8 юли 1945 г. ген. Благой Иванов посочва:  .\". Междувременно веднага след преврата започва чистка в армията. Според доклад на полк. Георги Дамянов до Георги Димитров от ноември 1944 г. арестувани са 746 офицери, а офицерски чин са получили 720 партизани, повечето без военна подготовка и дори без средно образование. Сред стотиците \"народни партизани\", които получават високи военни чинове, е и Тодор Живков, удостоен с чин полковник още през септември 1944 г. На 10 септември органите на полицията са закрити, създадена е \"Народна милиция\", чийто състав също се формира най-вече от партизани или заявили се като близки към партизанското движение.  Механизмите на привилегироването се задействат почти веднага след установяването на новата власт. Само месец след преврата (12.10.1944 г.) влиза в сила  з който предвижда финансова помощ, възстановяване и ремонт на жилищата на пострадалите. Това е само началото на поредица от подобни мерки... Пенсионната система също много бързо става част от организиращата се система за привилегии. Народна пенсия понякога се отпуска с обикновена бележка, написана от по-известен партизанин – а в архива на Съюза на бойците се съхраняват стотици, подписвани 1945–1949 от хора като Славчо Трънски, Митка Гръбчева, Добри Джуров, Тодор Живков. Такава бележка е достатъчно доказателство за признаване на статут на \"пострадал\", а малко по-късно – и на статут на \"боец срещу фашизма\" с произтичащите от това възможности. \" \" /ЦДА, ф.359Б, оп.1, а.е.141, л.179./ На 8 юли 1945 г. в София се провежда Първата национална конференция на бившите партизани. Водещ на заседанията е полковник Тодор Живков.  Една от основните теми е за \"партизанския стаж\". Варненският делегат Демир Борачев предлага да бъдат признавани за партизани присъединилите се към движението до 15 август 1944 г. \" – посочва той –  \". Предлага се и датата 5 септември (Благой Иванов), а ген. Борис Копчев иска \"  Интересна е и аргументацията на полк. Тодор Живков: \" Малко след това Живков прекратява разискванията и предлага за гласуване датата 07.09.1944 г., да влезе в устава на Съюза на народните партизани. Важна част от обсъжданията е въпросът за подпомагането и за подобряване на материалното положение на членовете на съюза. Според изложението на ген. Бл. Иванов вече са отпуснати пари на семейства на убити партизани – първоначално по 30 000 лв. на семейство, а малко по късно \"извоюват\" по 50–80 000 лв. Той продължава: \" \". Истинският натиск за финансиране на подпомагането на \"народните партизани\" по приетото вече законодателство продължава след формалното организиране на съюза.  Започва и изграждането на околийските и местните дружества с цел да \" \". Само за втората половина на 1946 г. са учредени 3 472 дружества с 162 592 членове. Стряскащото число (при 5–6 000 партизани) идва от там, че междувременно, без да е свикан конгрес за промяна на устава на Съюза, започва приемането на \"всички участници в нелегалната дейност комунистическата партия през 1923-­1944 г., включително и на ятаци, и на участници в \"Отечествената война\". Това става по инструкции на Георги Димитров, за да се покаже по-широка \" \".  През есента на 1947 г. Централен инициативен комитет от Съюза на българските народни партизани подготвя официалната му реорганизация. На 26–28 октомври 1947 г. се провежда учредителен конгрес на Съюза на бойците против фашизма (СБПФ) – като приемна институция на съюза на партизаните.  Още във встъпителния доклад, представен от ген. Боян Българанов, се посочва, че по Наредбата-закон за подпомагане на бойците от ноември 1944 г. до август 1947 г. са изплатени 751 659 000 лв. От създаването на Съюза на народните партизани до доклада на Българанов \" \". Според докладчика обаче: \" Тук трябва да се спомене, че докато съществува парламентарна опозиция, гласуването в Народното събрание на сумите за подпомагане на бойците среща остра съпротива. Емблематичен е случаят с депутата от БЗНС в 26 ОНС и в 6 ВНС Елисавета поп Антонова (подигравателно наричана \"Зелената попадия\") при обсъждането на държавния бюджет за 1947 г. Тя подлага на критика заложените над 900 000 000 лв. за подпомагане на \"пострадалите от фашизма\". След критичната й реч, буквално е смъкната от трибуната и бита от депутатките–комунистки. Няколко месеца по-късно, в навечерието на Великден на 1947 г. Елисавета поп Антонова е нападната от организирана група комунистически активисти в църквата \"Св. Богородица\" в Габрово и е пребита почти до смърт. След разтурянето на опозицията е въдворена в лагера \"Босна\".  На учредителния конгрес на Съюза на бойците се прокарва и втората важна линия, по която ще се работи организирано - увековечаването на паметта на загиналите герои и събирането на възпоменания (\" \"). Според устава на Съюза на бойците против фашизма, се дефинират изискванията за членство на различните категории \"бойци\": партизани през периода 1923–1944 г; бойци срещу Деветоюнския преврат от 1923 г.; въстаници от Септемврийското въстание от 1923 г.; интербригадисти; участници в бойни групи в периода 1941–1944 г.; въстаници и военнослужещи, взели участие в \"Деветосептемврийското въстание\" от 1944 г.; бойци от \"отечествената война\" от 1944–1945 г.; ятаци и помагачи на партизаните; затворници и концлагеристи, политемигранти и нелегални дейци, пострадали в борбата против фашизма и др. Към месец август 1949 г. СБПФ има 3707 дружества в градове и селата с 158 032 членове. В сравнение с 1947 г. са с 20 000 по-малко – след проверки и чистки на \"врагове с партиен билет\". Представяният след преврата на 9 септември 1944 г. като сътрудник на Първа Софийска въстаническа оперативна зона и пълномощник на Окръжния комитет на БРП(к) и произведен в чин полковник, Тодор Живков играе ключова роля в Съюза българските народни партизани и в Съюза на бойците против фашизма. Подобно и на други партийни функционери, именно там той успява да очертае контурите на борческата си биография и да катализира партийно-политическата си кариера.  Показателна е ситуацията на Учредителния конгрес на съюза от есента на 1947 г., когато отново той ръководи заседанията. Възторжено-патетично се представят кандидатите: \" \" и пр. Сред по-семпло представените е и \" \". В началото на втория ден на конгреса Живков е въведен в протокола като \" \", а само няколко часа по-късно, когато се представят предложенията за членове на ЦК на СБПФ, той вече е \" \". Макар да е и организационен секретар на областния комитет на БРП(к) в София, Т. Живков, е много активен и в съюза и особено като председател на т.нар. партизанска комисия – той е избран за \" \". В архивния фонд на съюза стотици документи за ходатайство за признаване на \"звание\" партизанин или ятак носят неговия подпис.  Т. Живков е този, който предлага още през 1945 г. \" През януари 1948 г. Тодор Живков вече е първи секретар на Градския комитет на БРП (к) в София, а от март – и председател и на ГК на ОФ в София. Делегат е на Петия конгрес на БКП и е избран за член на ЦК на БКП. Постепенно и подобно на други от ръководството на съюза, \" . Към 1950 г., когато Живков става секретар на Политбюро на ЦК на БКП, той вече е слабо ангажиран в съюза. След 1947–1948 г. голяма част от функциите на СБПФ се поемат директно от БКП, от министерства и \"обществени организации\". Съюзът все повече се ангажира с мемориални функции (изграждане на партизански паметници, събиране на партизански спомени, подготовката на \"Изложбата на съпротивата\" и др.) и с мобилизиране на членовете му по линия на \"комунистическата бдителност\".  През юни 1949 г. Политбюро на ЦК на БКП излиза с решение за преустройството на някои масови организации. Според това решение СБПФ запазва характера на \" \". Дейността му се насочва към \" \". През 1959 г. ЦК на БКП създава  (КАБПФК). Целта е възраждането на системата за обществени привилегии за признатите за активни борци и техните наследници, които се превръщат във важна опора за позицията на диктатора Тодор Живков начело на тоталитарния режим. Този тип социално инженерство на тоталитарния режим, започнало веднага след преврата на 9 септември 1944 г., съживява и легитимира предмодерни родово-землячески лоялности и партийно-клиентелистки манталитет. С течение на времето групата на \"активните борци\" непрекъснато се разширява, а привилегиите се умножават, като заедно с това мемоарната литература преувеличава и митологизира партизанската антифашистка съпротива.", "date": "2019.09.07", "title": "\"Бойците против фашизма\" - власт и привилегии"}
{"url": "https://www.dnevnik.bg/sviat/2019/09/07/3959791_na_amerikanskite_tiineidjuri_im_pisna_i_si_napraviha/", "text": "За една нощ нещата се промениха толкова много, че можехме да говорим само за политика\" - това се е случило в училището на 15-годишната Оливия Зелцер след изборите за президент на САЩ през 2016 г. Много от съучениците ѝ в Санта Барбара, Калифорния са деца на нелегални имигранти и  изборът на Доналд Тръмп за президент ги е стресна л. Личното много бързо се е превърнало в политическо. \"Този огромен интерес към новините и политиката съвпада със също толкова огромна дупка в медиите\", разказва Оливия пред Teen Vogue. \"Традиционните медии се пишат от и за по-възрастни хора и, за нещастие, рядко достигат моето поколение\". През февруари 2017 г. тя създава theCramm – сайт, който ежедневно разказва важните новини от света на връстниците ѝ. Всяка сутрин Оливия става в 5, за да изчете големите медии като BBC, CBS, NBC, The New York Times, Politico и Reuters с надеждата да даде на читателите си \"гледна точка без предразсъдъци\". Събира около 30 заглавия и ги разпределя по теми, преди да напише собственото си съдържание, което цели да направи новините \"достъпни, информативни и лесно смилаеми\". Оливия работи с колеги, както и борд на съветниците от \"доверени възрастни\". Скорошно проучване на Common Sense Media показва, че 78% от  американските юноши  на възраст между 13 и 17 намират за важно да следят новините; те са по-склонни обаче да ги намират през социалните мрежи. Същите тези тийнейджъри, следящи социалните мрежи, е по-вероятно да бъдат граждански активни и да обменят мнения с хора, израснали в различни от тях обстоятелства. Този аспект ги отличава от другите поколения, които обикновено попадат в \"мехур\" от единомислещи във \"Фейсбук\" и \"Туитър\", като така мненията им закостеняват. Медията е посланието theCramm не е различен само заради лекия си за четене стил; той е и медия, която действително може да достигне до тийнейджърите.   Зелцер сочи, че много от тях не четат електронните си пощи редовно, така че сайтът може да праща съобщения и като СМС–и. \"Не мисля, че много от другите  новинарски източници  знаят, че младите хора не си ползват имейла.\" Други хора използват наличните си социални мрежи, за да провеждат важни разговори. 16-годишната София Фрейзър стои зад инстаграм акаунта @dailydoseofwokeness, който има над 30 хил. последователи и разказва за актуалните новини от Судан, в областта на психичното здраве и президентската надпревара в САЩ. Фрейзър разказва, че осъзнала нуждата от сериозен дебат след две убийства, потресли страната – на девойка мюсюлманка, нападната и изнасилена близо до джамия във Вашингтон; и на  черен мъж , убит от полицията. \"На практика  \"Инстаграм\"  е лесен и достъпен начин много млади хора да се информират какво се случва в света. Ако искаме да продължим глобалния разговор за това как младите ще се превърнат във водачи, хората трябва да знаят как да ги достигнат и да ги ангажират\". Има го и проблемът с  медийната грамотност . Има учебници по математика и природни науки, по английски и история – но няма кой да научи младите хора как да се ориентират в актуалните събития. \"Нямаме източници, от които да разберем какво е това политика и какво се случва в света\", казва Зелцер. \"От нас просто се очаква да станем на 18 и изведнъж да сме способни да гласуваме и да знаем за кого.\"", "date": "2019.09.07", "title": "На американските тийнейджъри им писна и си направиха медии сами"}
{"url": "https://www.dnevnik.bg/hrana_i_napitki/2019/09/07/3937173_svinsko_koremche_s_pelmeni_ot_kiselo_zele_i_iabulkova/", "text": "                         Всичко започна с желанието ми да готвя с българско месо от специална порода, както и да направя традиционното свинско със зеле още по-привлекателно, оставайки верен на вкуса му. Харесвам предизвикателствата и затова добавих тамаринд за киселинност и манатарки за умами вкус. За свинското пригответе разтвор от водата, солта и предварително смлените подправки. Оставете месото за 6 часа в така получената саламура. Подсушете и го заредете в машината за опушване на 55 ̊C вътрешна и 110 ̊C външна температура за около 4,5 часа. На всеки 45 минути го поливайте с масло и соса от печенето. След това го притиснете между две тави с тежест върху тях. Когато изстине, оформете правоъгълник 9 x 4,5 см. За да подготвите зелето, запържете нарязаните лук, чесън, морков, манатарките и обрезките на бавен огън до златисто, прибавете зелето и доматите и гответе още няколко минути. Добавете пушения червен пипер, дафиновия лист и черния пипер, разбъркайте и добавете водата. Варете до готовност и овкусете с магданоза и сминдуха. Прецедете и запазете зелето и отделения сок отделно. Зелевия сок редуцирайте до 120 г и прибавете размитото брашно. Гответе до изпаряването на още 20 г, прибавете соса от тамаринд, кимчито и джинджифила, и редуцирайте докато остане 80 г сос. За пелмените кипнете водата с подправките и зехтина и изсипете върху брашната. Омесете добре и разстелете до дебелина 0,5 см. Изрежете кръгове, които да напълните със сместа от запържени парчета коремче, зеле и магданоз. С помощта на ръчен миксер смесете всичко за ябълковата емулсия до гладкост. За да дехидратирате, вакуумирайте на пълен вакуум бланшираните зелеви листа, оставете ги на 55 ̊C, поръсени с тогараши. Запечете парчето коремче върху тепаняки плоча на 200 ̊C, докато се получи златиста хрупкава коричка. Нарежете го на 6 парчета и го поставете в средата на чинията. През това време сварете на пара за 4 минути пелмените и ги завършете на плочата до златисто. Аранжирайте ги около месото и добавете емулсията с дафинов лист между тях. Добавете дехидратираните зелеви листа в активна композиция. Сервирайте горещия сос непосредствено при поднасяне. 400 г коремче от източнобалканска свиня 3 бр. пелмени с кисело зеле 60 г сок от киселото зеле 3 бр. дехидратирани зелеви листа емулсия от зелена ябълка микро растения 1 л вода 70 г морска сол 3 г пушен червен пипер 0,5 г бахар 0,1 г дафинов лист 40 г чесън 0,1 г черен пипер на зърна 50 г масло 300 г зеле 30 г зехтин 60 г лук 20 г чесън 40 г морков 100 г домати 20 г манатарки 100 г изрезки от свинско коремче 3 г магданоз 0,5 г черен пипер 1 г пушен червен пипер 1 г сминдух 0,05 г дафинов лист 1,5 л вода 5 г сол 200 г зелев сок 5 г джинджифил 25 г сос от тамаринд 10 г брашно от тапиока 10 г кимчи сос 90 г вода 1,8 г пюре от черен чесън 1,4 г сминдух 1,5 г пушен червен пипер 0,5 г чубрица 1 г шарена сол 30 г зехтин 10 г оризово брашно 110 г брашно тип 500 15 г тапиока брашно 5 г сол 50 г изрезки от свинско коремче изцедено сготвено зеле 1 г магданоз на ситно 200 г сок от зелена ябълка 10 г млян дафинов лист 1 г соев лецитин За листа от кисело зеле 3 бр. листа от зеле 50 г кимчи сос 1 г тогараши", "date": "2019.09.07", "title": "Свинско коремче с пелмени от кисело зеле и ябълкова емулсия"}
{"url": "https://www.dnevnik.bg/sport/2019/09/07/3960058_germaniia_poluchi_chetiri_gola_za_pruv_put_ot_pet/", "text": "Германия загуби от Холандия с 2:4 в най-интересния мач от програмата на европейските квалификации. Това е първи случай от 5 години насам, в който Бундестима допуска четири поражения в един мач. За последно това стана на 3 септември 2014 г., в приятелска среща с Аржентина и загуба отново 2:4. Мачът в Хамбург премина изцяло под диктовката на холандците, независимо, че Германия откри след 9 минути игра чрез Серж Гнабри. След почивката \"лалетата\" обърнаха с попадение на Френки Де Йонг в 59-ата минута и автогол на Йонатан Тах седем по-късно. Много интересно стана в последните 20 минути, когато паднаха още три гола. Първо в 73-ата минута Тони Кроос изравни след спорна дузпа и резултатът стана 2:2. Само шест по-късно 20-годишният Дониел Мален изведе Холандия напред. Крайният резултат оформи Джорджиньо Вайналдум в добавеното време след асистенция на Мемфис Депай. Загубата оставя Германия на второ място в групата, като лидер с пълен актив от 12 точки е Северна Ирландия. Именно двата тима се срещат след няколко дни. Бундестима има 9 точки от 4 срещи. Холандия е трети с актив от шест, но има и мач по-малко.", "date": "2019.09.07", "title": "Германия получи четири гола за пръв път от пет години"}
{"url": "https://www.dnevnik.bg/sviat/2019/09/07/3960084_dorian_vze_veche_43_jertvi_na_bahamite/", "text": "Жертвите на урагана \"Дориан\" на Бахамските острови станаха вече 43, предадоха световните агенции, цитирани от БТА. Много хора продължават да се издирват и властите очакват броят на загиналите да се увеличи значително. Тридесет и пет от жертвите са на островите Абакос, а останалите са на остров Гранд Бахама. \"Дориан\" връхлетя Бахамите като ураган от пета степен. После той се отправи към двете Каролини на източното американско крайбрежие и ги достигна като ураган първа степен. Сега се е насочил към атлантическото крайбрежие на Канада, където е очакван тази вечер.", "date": "2019.09.07", "title": "\"Дориан\" взе вече 43 жертви на Бахамите"}
{"url": "https://www.dnevnik.bg/sviat/2019/09/07/3959657_kitai_vse_oshte_ne_moje_bez_svoboden_honkong/", "text": "Притесненията за политическото и икономическото бъдеще на Хонконг се засилват, докато продемократичните протести продължават и включват все повече насилие, а Китай дава да се разбере, че е възможна силова намеса. Евентуална намеса на китайски войници може сериозно да навреди на позициите на Хонконг като стабилен международен финансов център и врата за глобалния капитал, вливащ се във втората по големина световна икономика. Нито един друг китайски град, дори Шанхай, не може да поеме тази роля в обозримо бъдеще. Защо Китай се нуждае от Хонконг такъв, какъвто е? Китай все още има всеобхватни системи за контрол върху капитала и често се намесва във финансовите си пазари и банкова система. В същото време Хонконг е една от най-отворените икономики в света и един от най-големите пазари за акции и облигации. Размерът на хонконгската икономика в момента може да е еквивалентен на само 2.7 на сто от тази на континентален Китай, в сравнение с 18.4 на сто през 1997 г., когато се върна под управлението на Китай, но територията има несъразмерно голямо влияние поради финансовата си и правна системи, които са от световна класа. Всичко това е възможно поради уникалната му система на управление. По силата на формулата \"една страна, две системи\", договорена като част от предаването на територията от Великобритания на Китай, на Хонконг са гарантирани свободи, които са недостъпни на континента като свобода на словото и независима съдебна власт. Тези свободи дават на Хонконг специален статут в международен план, позволявайки му да договаря търговски и инвестиционни споразумения независимо от Пекин - например, на Хонконг не се налага да плаща митата, които САЩ налагат на китайския внос. Освен това те означават, че чуждестранните инвеститори имат повече доверие в правната и управленческа системи на Хонконг. Китайската съдебна система отговаря пред Комунистическата партия. Какво е заложено на карта? Китай използва хонконгските пазари на валута, акции и облигации, за да привлича чуждестранни капитали, а международни компании използват Хонконг като отправна точка, за да се разширяват в континентален Китай. По-голямата част от преките чуждестранни инвестиции в Китай продължават да преминават през града. Повечето от най-големите китайски фирми, от държавната Китайска индустриална и търговска банка, до частни предприятия като Тенцентс холдингс, са листвани на хонконгската борса, често като трамплин за експанзия в световен мащаб. Миналата година китайски компании спечелиха общо 64.2 млрд. долара - близо една трета от общата сума за целия свят - чрез Първично публично предлагане (ППП), но само една трета от това дойде от компании, листвани в Шанхай и Шънчжън, показват данни на Refinitiv, в сравнение с 35 млрд. в Хонконг. \"Свързващи\" схеми, обвързващи хонконгската борса с тези в Шанхай и Шънчжън също така осигуряват основния път, по който чужденци купуват акции на континентални предприятия. Китайските предприятия използваха хонконгския пазар за облигации за 33 на сто от 165.9 млрд. долара от полученото от чужбина финансиране миналата година, показват данните на Refinitiv. Китайски банки притежават повече активи в Хонконг - 1.1 трилиона долара през 2018 г. - отколкото кредиторите от който и да е друг регион, според данни на Хонконгското управление по валутните резерви, компилирани от Natixis. Тази цифра се равнява на приблизително 9 на сто от годишния БВП на Китай. Загубата на толкова голям финансов канал рискува да дестабилизира вече забавящата се китайска икономика, отслабвайки доверието, че Комунистическата партия може да продължи да осигурява просперитет след добрите резултати, постигнати в продължение на десетилетия. Освен другите тесни връзки, през пристанището на Хонконг продължават да преминава значителна част от китайския внос и износ. През 2018 г. градът беше и най-големият търговски партньор на Китай в сферата на услугите, с пазарен дял от над 20 на сто, надхвърлящ 17-те на сто на САЩ, казва китайското министерство на търговията. Хонконг има централно значение и за дългосрочните амбиции на Китай да превърне юана в широкоизползвана международна валута, конкурираща американския долар. Макар и да му предстои дълъг път, постигането на тази цел би засилило интереса на света към успеха на Китай, както и влиянието на Пекин. Как може всичко да се обърка? Пекин заяви, че няма да стои и да гледа, ако безредиците в Хонконг заплашат китайската сигурност и суверенитет. Китайки представители са казвали, че събитията в Хонконг са вътрешен въпрос и са порицавали чуждестранната намеса. Но много чуждестранни лидери призоваха към сдържаност. Някои американски сенатори заплашиха да внесат поправки към приетия през 1992 г. закон за политиката към Хонконг и да спрат да го третират като отделна митническа територия от континентален Китай. Това зависи от тяхната оценка дали Хонконг е в достатъчна степен независим от Пекин. Всякакви действия на континентални войски вероятно биха били решаващ фактор за тази оценка. Дори ако Пекин не прибегне до т.нар. \"ядрена опция\" с използване на войски, признаци за по-открита и директна намеса в делата на Хонконг и продължаващи улични сблъсъци може да подтикнат глобални инвеститори да потърсят други финансови центрове с ниски данъци и високоуважавани съдебни системи, като например Сингапур. /БТА", "date": "2019.09.07", "title": "Китай (все още) не може без свободен Хонконг"}
{"url": "https://www.dnevnik.bg/sviat/2019/09/07/3960089_san_francisko_planira_da_vuvede_taksa_za_shofirane_po/", "text": "Улица \"Ломбард\" (известна още като crooked street) в Сан Франциско е прочута сред туристите атракция, тъй като е стръмна, зигзагообразна и обсипана с цветя. Но властите на града планират да накарат туристите да плащат такса, за да могат да шофират там, предаде Асошиейтед прес. Парламентаристите на щата Калифорния одобриха проектозакон, който ще даде на Сан Франциско правото да установи такса и система за резервация за шофиране на улица \"Ломбард\". Пътната администрация на окръг Сан Франциско препоръчва таксата да е 55 долара на кола през работните дни и 10 долара през празниците и уикендите.      Жителите на емблематичната улица настояват за тази мярка, защото тя се превърна от малка квартална пътна артерия в претъпкан с туристи атракцион. На ден улицата се посещава от около 6 хил. туристи. Тя е дълга 183 метра и се задръства от коли на туристи през лятото.", "date": "2019.09.07", "title": "Сан Франциско планира да въведе такса за шофиране по \"кривата\" улица"}
{"url": "https://www.dnevnik.bg/bulgaria/2019/09/07/3960091_krum_zarkov_bsp_moje_da_izdigne_svoi_kandidat_za_kmet/", "text": "БСП може да издигне и свой кандидат за кмет на София, защото партията е със сериозен потенциал. Това каза заместник-председателят на парламентарната група на червената партия Крум Зарков в ефира на Нова телевизия и обясни, че решението дали БСП ще подкрепи Мая Манолова ще бъде взето в сряда. \"Варианти има, всичко е възможно\", добави Зарков . \"Очевидно е, че Мая Манолова е един много силен кандидат и с подкрепата на БСП има всички шансове да спечели София. Очакваме много конструктивен разговор, когато ще се обсъждат не само кандидати за кмет, но и общински съветници\", каза Зарков. По думите му, Манолова ще представи програмата си, когато реши, а БСП има своя програма за местните избори за всеки отделен регион в зависимост от спецификите му. \"Всеки кандидат, когото партията подкрепя, ще трябва да се съобразява и с нашата такава\", предупреди Зарков. \"Трябва да се разтваря така нареченото политическо ветрило, за да се постигне успех. Вижда се, че хората търсят и единство - единомислие\", каза той. Освен това се създава напрежение срещу модела за управление на ГЕРБ. \"Партиите не са някакви сектантски организации, които отхвърлят този или онзи\", отговори Зарков на въпрос как БСП ще \"преглътнат\" подкрепата на десни за Мая Манолова. Заместник-председателят парламентарната група на червените обаче бе категоричен, че е възможно социалистите да издигнат и свой собствен кандидат за градоначалник на София. \"БСП е партия, която има сериозен потенциал\", обясни той. По думите му, в обществото има очакване да се излезе над партийните разделения. Според него БСП поема риск с евентуалната подкрепа за Манолова. \"В една кампания можеш да спечелиш или да загубиш, но това не е най-важното. Важното сега е да има качествена промяна, да се говори за бъдещето, а не кандидатите да се замерват различните кандидати с най-долни компромати\", каза още Крум Зарков. \"Всеки кмет, издигнат от инициативен комитет, или независим, ще има за първа задача да създаде такава атмосфера в общинския съвет, че да има подкрепа от мнозинството\", добави зам.-председателят на БСП.", "date": "2019.09.07", "title": "Крум Зарков: БСП може да издигне свой кандидат за кмет на София"}
{"url": "https://www.dnevnik.bg/bulgaria/2019/09/07/3960094_daniela_daritkova_dovolni_sme_che_sreshtu_fandukova/", "text": "За нас е важно Йорданка Фандъкова да бъде следващият кмет на София. Това е важно не само за ГЕРБ, а и за софиянци. Тя е доказала, че може да управлява столицата в годините и да преодолява всички препятствия и да решава проблемите\". Това заяви председателят на парламентарната група на ГЕРБ Даниела Дариткова в ефира на Нова телевизия. Тя каза, че е донякъде удовлетворена, че срещу Фандъкова има силен кандидат, тъй като силните кандидати ще допринесат за това политиките, които се реализират, да бъдат погледнати критично. Председателят на парламентарната група на ГЕРБ отбеляза, че е имало синхрон между действията на президента Румен Радев и внасянето на промяна в правилника на Народното събрание, с която се задължава премиерът да идва в парламента и да отговаря на въпроси поне веднъж месечно. Предложението бе на БСП. \"Смятам, че в сегашния правилник съществуват достатъчно възможности министър-председателят да бъде изслушван в Народното събрание\", подчерта Дариткова. Когато има въпрос, касаещ обща политика или национални приоритети, премиерът Борисов винаги се е отзовавал, добави още тя. В коментар за предложенията на ГЕРБ за съкратеното съдебно производство Дариткова заяви, че управляващите смятат, че съкратеното производство трябва да бъде запазено и за тежките престъпления. БСП от своя страна предлагат тази възможност да отпадне за някои най-тежки престъпления с жертви. \"И досега съдът е бил изцяло в правомощията си да определи степента на наказание, съответстващо на степента на престъплението. Ние премахваме възможността да се намали наказанието в резултат на това, че е използвано съкратеното съдебно производство\", каза още тя.", "date": "2019.09.07", "title": "Даниела Дариткова: Доволни сме, че срещу Фандъкова има силен кандидат"}
{"url": "https://www.dnevnik.bg/sport/2019/09/07/3960065_kakvo_predstoi_za_grigor_dimitrov_sled_us_open/", "text": "След месеци на спад и много трудности Григор Димитров отбеляза завръщането си на голямата сцена с достигане до полуфинал на US Open. Българинът не успя да се класира на първия си финал в Шлема след  загуба в три сета от Даниил Медведев  6:7 (5), 4:6, 3:6, но извлече много позитиви с играта си в Ню Йорк. Бившият №3 в света  победи носителя на 20 титли от Шлема  Роджър Федерер и показа, че вече няма проблеми с контузии. \"Мачът беше много интересен и мисля, че мога да извлека доста неща от него. В най-важните моменти не ми се получи, а и Медведев игра много добре в ситуациите. Имаше моменти, в които не очаквах някои неща от него, но той ги правеше, а това оказа влияние\", каза българинът. Според Димитров загубата с 0:3 не отговаря на показаното на корта от двамата. \"Мисля, че играх добре и дадох всичко от себе си\". Равносметката \"Последните седмици бяха много тежки, с много тренировки, гордея се с това, че играя отново. Не искам да бъда прекалено разочарован. Разбира се, сега е трудно е да се говори, но трябва да гледаме напред\". Достигането до полуфинал връща Димитров сред първите 25 на световната ранглиста. Той започна турнира в Ню Йорк от 78-о място, а след последното обновяване в понеделник ще бъде 25-и, като прави скок от 53 позиции. Освен това след турнира в Ню Йорк българинът отново има положителен баланс през годината - 17 победи и 16 поражения. Това беше първи случай от януари насам, при който Димитров отстранява трима или повече съперници. На Australian Open българинът игра осминафинал. Участието на полуфинал беше първо за него от година и половина насам, когато в Монте Карло в надпреварата от сериите \"Мастърс\" 1000 българинът загуби от Рафаел Надал. \"Трябва много бързо да премина през следващите дни. Да съм в добра форма за турнирите в Азия. Мисля, че има много позитиви за мен от този турнир, тъй като преди няколко седмици нямах добри резултати, а сега достигнах до полуфинал\", каза още бившият №3. Следващите изпитания След US Open Димитров е заявил участие на турнира от сериите АТП 500 в Пекин. Преди година българинът игра осминафинал, като ще защитава 45 точки за световната ранглиста. Надпреварата започва на 30 септември и е подгряваща за \"Мастърс\" турнира в Шанхай. През 2018 г. Димитров не взе участие в надпреварата, но с изкачването си в ранглистата ще влезе в основната схема.  Общо до края на 2019 г. българинът има да защитава едва 135 точки за ранглистата на АТП. Освен 45-те в Пекин, останалите са 90 точки от \"Мастърс\" турнира в Париж, където Димитров игра осминафинал. Все още не е ясно дали Димитров ще участва във Виена, където отпадна на старта през 2018 г.", "date": "2019.09.07", "title": "Какво предстои за Григор Димитров след US Open"}
{"url": "https://www.dnevnik.bg/bulgaria/2019/09/07/3960125_dps_se_registrira_za_izborite_i_obiavi_za_cel_da/", "text": "ДПС подаде документи в Централната избирателна комисия (ЦИК) за регистрация за участие в местните избори на 27 октомври. Документи бях внесени от председателя Мустафа Карадайъ и други членове на партията. Пред журналисти Карадайъ направи кратко изявление, в което обясни, че за местните избори ДПС ще заложи на кандидати, които знаят, че властта служи за решаването на проблемите на хората. \"Тръгваме уверено, с достойни кандидати, които ще спечелят изборите с ясна визия и програма за развитие на общините и кметствата за качествено по-добър живот на българските граждани. Нашите кандидати имат капацитета и волята да създадат условия за икономически растеж и развитие на общините и регионите за подобряване на живота на хората и за осигуряване на сигурност в утрешния ден\", каза Карадайъ, цитиран от \"Дарик\". Местната власт е най-близо до хората и затова местните избори са изключително важни и изискват отговорно отношение и поведени, смята председателят. \"Ксенофобията, омразата, агресията, празните обещания трябва да спрат. Нека предстоящите избори са арена за битка на програми и платформи за развитие и икономически растеж на общините и регионите, за създаване на по-добри условия, за инвестиционния климат, за инвестициите в тези общини, за да има развитие, за да има бъдеще в регионите и населените места\", добави още Карадйъ. По думите му, от понеделник ДПС започва консултации с регионалните си и местни структури за утвърждаване на кандидатите си. Карадайъ коментира още, че успех за ДПС ще е затвърждаване на досегашните позиции на партията. \"Да, ние на Централния съвет, който проведохме преди лятната ваканция, взехме решение и определихме, че за нас целта е запазване на сегашните позиции в местната власт и разширяване на участието на ДПС в местната власт\", обяви още той.", "date": "2019.09.07", "title": "ДПС се регистрира за изборите и обяви за цел да запази и разшири позициите си"}
{"url": "https://www.dnevnik.bg/photos/2019/09/07/3960082_fotogaleriia_v_mrusna_bitka_za_statuiata_na_deva_mriia/", "text": "Хиляди туристи се стекоха в южния испански град Баса, за да участват във фестивала \"Каскаморас\". \"Каскаморас\" е посветен на Дева Мария от Пиедад, но преминава по начин далеч от представите за религиозен фестивал. Облечени като шутове (cascamoras, откъдето идва и името на фестивала) омазани в грес, участниците се включват в символична борба за статуята на светицата.", "date": "2019.09.07", "title": "Фотогалерия: В мръсна битка за статуята на Дева Мария"}
{"url": "https://www.dnevnik.bg/sport/2019/09/07/3960060_barselona_niama_da_pravi_nov_opit_da_vzima_neimar/", "text": "\"Барселона\" няма да опитва да привлече Неймар по време на летния трансферен прозорец, това обяви президентът на каталунците Хосеп Мария Бартомеу. Клубът преговаряше за завръщането на бразилеца на \"Камп ноу\" само две години след трансфера му за 222 милиона евро в ПСЖ. В крайна сметка двата клуба не стигнаха до договорка въпреки желанието на Неймар да заиграе отново в \"Барселона\". \"Няма да правим нови опити за Неймар. На този етап не, категорично\", каза Бартомеу в интервю за клубната телевизия. Президентът на \"Барселона\" дори отречер твърденията, че Неймар е бил основната цел на тима през летния трансферен прозорец. Според Бартомеу бразилецът е можел да бъде допълнение. \"Възможността да вземем Неймар се появи на пазара, затова имаше интерес. Неговото привличане беше екстра и не беше планирано. \"Барселона\" вече си имаше планиран състав с нови играчи\", каза още президентът на \"Барселона\".", "date": "2019.09.07", "title": "\"Барселона\" няма да прави нов опит да взима Неймар"}
{"url": "https://www.dnevnik.bg/zelen/2019/09/07/3959773_wwf_signalizira_che_pojarite_v_amazoniia_zaplashvat/", "text": "Общата площ на унищожените от пламъците гори в Амазония през 2019 г., възлиза на 43 753 км². Това е ръст със 150 % на годишна база, според съобщение на Световния фонд за дива природа (World Wildlife Fund - WWF). Само през август 2019 г. и само в джунглата на територията на Бразилия са изпепелени 24,944 км² гори. Тази площ е повече от четири пъти по-голяма от унищожената през цялата минала година. WWF напомнят по случай Световния ден за защита на Амазония (виж информация на английски език  тук ), че опустошителните пожари в южноамериканските тропически гори заплашват 265 вида, които са със статут на застрашени от изчезване. Това са 85 растителни и 180 застрашени животински вида, а 2/3 от тях не се срещат никъде другаде по света. За някои застрашени видове като гигантския броненосец, белобърнестото пекари и гигантския мравояд пожарите са основен риск пред оцеляването им. Въпреки че пламъците най-пряко заплашват живота на сухоземните видове, водните животни също са засегнати. Огънят променя качеството на водата, което е в пряка зависимост от крайречните гори. В дългосрочен план унищожаването на дървесната растителност ще доведе до ерозия на почвата и затлачване на реката. С най-големия речен басейн в света, Амазонка пази много видове риба. Те са не само редки и ценни за световното биоразнообразие, но и основната хранителна база и източник на доходи за стотици крайбрежни общности. Амазонските тропически гори са жизненоважни за здравето на планетата, напомнят природозащитниците. Освен че приютяват повече от половината от всички сухоземните видове в света, те са дом и на 30 000 растения – 30 % от всички растителни видове в Южна Америка. А с абсорбирането на огромно количество въглероден диоксид, джунглите на Амазония също така са отговорни за смекчаването на климатичната криза.", "date": "2019.09.07", "title": "WWF сигнализира, че пожарите в Амазония заплашват 265 застрашени вида"}
{"url": "https://www.dnevnik.bg/bulgaria/2019/09/07/3960130_mediina_asociaciia_zapochva_iniciativa/", "text": "Асоциацията на европейските журналисти (АЕЖ) - България обяви в своя позиция, че категорично осъжда порнографския компромат, публикуван от сайта ПИК, и започна инициатива, целяща да ограничи финансирането на подобен тип \"журналистика\". \"Въпреки че политическите лица се ползват с по-ниска степен на защита на личния живот, има граници, които не бива да бъдат преминавани, а въпросният материал е далеч отвъд тях. Той обаче засяга не само политическа фигура, а лице, за което се твърди, че е свързано с него и което не е политическа или обществена личност, тоест ползва се с пълна защита на неприкосновеността на личния живот\", заявяват в  позицията си от асоциацията . В нея се казва също, че освен че цели да унижи и опозори конкретни хора, деянието е опасно за цялото общество, тъй като въпросният материал, чиято автентичност е непроверена и съмнителна, е публикуван като компромат по повод предстоящите местни избори и има за цел да повлияе на предизборните нагласи. Освен това в случая не е налице никакъв обществен интерес, който да може по какъвто и да е било начин да оправдае публикуването на изображенията. Организацията настоява за отговорност от политиците Това далеч не е първият случай на грубо погазване на етичните и професионалните стандарти от страна на въпросното издание, ползващо се с благоразположение на политици и представители на съдебната власт, припомнят от АЕЖ. Организацията настоява за отговорност от политическите субекти, покровителстващи ПИК. \"Сайтът ПИК се е превърнал в официоз, засипващ с компромати всички критици на властта. И този процес не е едностранен. Не е вярно, че позитивното отношение на сайта към управляващите, е израз на свободната воля на собствениците на сайта. Съществуват данни за финансова мотивация от управляващите към сайта, който разпространява клевети и порнографско съдържание\", подчертават от АЕЖ- България. Според публикуваната информация на сайта за договорите с политически партии, сключени по време на кампанията за изборите за Европейски парламент, клиенти на ПИК са четири политически партии – ГЕРБ, Атака, ВМРО и НФСБ, посочва организацията в позицията си и припомня, че към момента на сключването на договорите и четирите са част от управляващата коалиция. В същото време, съществуват данни, че договори за обслужване с ПИК, сключват държавни и общински институции – най-често през посредници. АЕЖ – България призовава институциите, които имат или са имали договор с този сайт, да направят тази информация публична и да преосмислят споразуменията. АЕЖ ще започне да събира и публикува информация за това кои институции насочват пари на данъкоплатците към подобен сайт. Същият призив от асоциацията отправят и към организациите и частните компании. \"Уверете се, че ваша реклама не попада по какъвто и да е начин там, защото не би било добра атестация пред клиентите ви да видят продуктите ви край порнографско или клеветническо съдържание\", допълват от АЕЖ. АЕЖ започва инициатива #БезПорноЖурналистика От асоциацията призовават институции, организации, политически партии и други да се присъединят към инициативата #БезПорноЖурналистика, като изпратят съобщение на  bezporno@aej-bulgaria.org . С изпращането на съобщение те се ангажират, че няма да рекламират в сайтове и други медии, разпространяващи клевети и компромати. \"Вместо да подкрепяме порно журналистиката, можем да помогнем на безСпорните професионалисти в сектора. От години АЕЖ работи за тази цел – създаване на общност от журналисти, които вярват в професионалните стандарти и на подходяща среда, в която да работят\", посочват още от асоциацията. Вчера  десетки медии и журналисти се обединиха с позиция  за спазване на етичните и морални стандарти в професията, а повод е публикация на лични снимки в сайта ПИК. \"Днес е денят, в който българските медии решават, че трябва да поставят границата. Работата ни, честта ни, етиката и правилата ни нямат нищо общо с опита да бъде дискредитиран един от участниците в кампанията за кмет на София по несъвместим с професията ни начин.Това не е журналистика. И ние категорично се противопоставяме на опитите да се нарича така\", посочват в позицията си журналистите. Броят на медиите, които са я подкрепили продължава да расте.", "date": "2019.09.07", "title": "Медийна асоциация започва инициатива #БезПорноЖурналистика"}
{"url": "https://www.dnevnik.bg/bulgaria/2019/09/07/3960132_priemni_roditeli_nastoiavat_za_specialni_dogovori_kato/", "text": "Приемни родители от Националната асоциация за приемна грижа настояват за въвеждане на специален договор за предоставяне на услугата \"приемна грижа\" по Закона за социалните услуги. Те искат с договора да се регламентира трудът на приемните родители по начин, гарантиращ техните социални и осигурителни права. Националната асоциация за приемна грижа е изпратила отворено писмо до председателя на Народното събрание Цвета Караянчева, министър-председателя Бойко Борисов, министъра на труда и социалната политика Бисер Петков и до изпълнителния директор на Агенцията за социално подпомагане. В писмото се казва, че родителите искат в закона да могат да бъдат разписани минимални задължителни клаузи на специалния договор, като срок на действие, място на предоставяне на услугата, права и задължения на двете страни, право на почивка за приемните родители чрез осигуряване на заместваща грижа на настанените деца и др. \"Правоотношения, регламентирани по специални закони и приравнени на трудовите, няма да бъдат прецедент в българското законодателство\", отбелязват от асоциацията. Последно такива договори са регламентирани в новия Закон за физическото възпитание и спорта от 2018 г. От асоциацията напомнят, че въвеждането им е било аргументирано именно със спецификата на труда на спортистите и техните треньори, поради която трудовите договори са се оказали неприложими. \"Затова се даде възможност те да предоставят труда си срещу възмездни договори, сключени с клубовете\", посочват от асоциацията. В публикуваните преди дни предложения за данъчни промени на Министерството на финансите се предлага този вид договори да се приравнят на трудовите, което ще защити социалните и осигурителните права на спортистите и треньорите. С договори по специални закони, носещи пълни осигурителни права, са регламентирани правоотношенията на полицаите, военните, служителите на съдебната власт, държавните служители. \"Считаме, че хората, които спасяват детството на изоставени, неглижирани и малтретирани деца, които им помагат да станат личности и да работят за държавата вместо държавата да ги издържа в домовете, заслужават същата тази държава да се погрижи да защити правата им\", категоричен е Мирослав Долапчиев, председател на асоциацията. Към момента приемните родители се грижат за децата в риск по силата на граждански договори, които ги лишават от правото на пълно осигуряване. Те нямат осигуряване за рисковете трудова злополука, безработица, за бременност и раждане и за гледане на дете. Така остават без обезщетения при прекратяване на договорите им или когато се наложи да проведат лечение, в резултат на което децата се извеждат от дома им. Въпреки многобройните настоявания на асоциацията този проблем да бъде решен, от Министерството на труда и социалната политика засега отказват да намерят решение. Преди години приемните родители предоставяха услугата по силата на трудови договори, но те бяха сменени с граждански с аргумента, че трудът им е специфичен и не е относим към трудовите правоотношения. Така приемните родители бяха лишени от осигурителни права, припомнят от асоциацията. Законът за социалните услуги беше обнародван през м. март т.г. и влиза в сила от 1 януари 2020 г. \"При наличието на специален закон вече няма основание приемните родители да продължат да бъдат лишавани от социална сигурност. Правата им могат да бъдат гарантирани чрез регламентиране на договор по този специален закон, като работещите по силата на такива договори бъдат включени в кръга на осигурените за всички рискове лица по Кодекса за социално осигуряване\", смята Долапчиев. Той настоява за среща при първа възможност с министъра на труда и социалната политика, за да бъде обсъдено предложението и да бъдат предприети своевременно, преди влизането на закона в сила, съответните законодателни промени.", "date": "2019.09.07", "title": "Приемни родители настояват за специални договори като на спортистите"}
{"url": "https://www.dnevnik.bg/sport/2019/09/07/3960068_atletiko_madrid_shte_investira_60_mln_evro_v_stroej_na/", "text": "Лидерът в испанското футболно първенство \"Атлетико\" (Мадрид) се представя успешно от началото на сезона в Ла Лига, но освен това показва, че мисли и за развитието на клуба. \"Дюшекчиите\", които през 2018 г. се премеместиха на новия си стадион \"Уанда метрополитано\", готвят голяма инвестиция. Градският съвет на Мадрид е одобрил проект за 59.6 милиона евро, който включва строеж на тренировъчна база около стадиона на тима. Строителните дейности трябва да започнат през 2020 г. и да бъдат завършени за 4 г. Проектът предвижда на площ от 42 хиляди квадратни метра да бъдат изградени осем игрища, мини стадион, ресторант и съблекални. Базата ще бъде подобна на тези в Алкала де Енарес и Алкоркон, които в момента се ползват от първия отбор и академията. Изданието Palco23 съобщава, че \"Атлетико\" ще финансира проекта, след като има достатъчно средства от договора с Wanda Sports за правата върху името на стадиона. Китайската компания отдели 47 милиона евро само за академията на клуба. \"Атлетико\" получи и 182 милиона евро от продажбата на земята под стария стадион \"Висенте Калдерон\".", "date": "2019.09.07", "title": "\"Атлетико\" (Мадрид) ще инвестира 60 млн. евро в строеж на база около стадиона си"}
{"url": "https://www.dnevnik.bg/photos/2019/09/07/3960083_fotogaleriia_ezeroto_koeto_niakoga_bilo_bojestveno/", "text": "Езерото Титикака, гигантско водно тяло, разположено на 3800 метра надморска височина на границата между Боливия и Перу, е най-високото плавателно езеро в света.", "date": "2019.09.07", "title": "Фотогалерия: Езерото, което някога било божествено"}
{"url": "https://www.dnevnik.bg/sviat/2019/09/07/3960144_rusiia_i_ukraina_si_razmeniha_zadurjani/", "text": "Днешната размяна на общо 70 задържани между Киев и Москва е \"първа крачка\" към края на войната с проруските сепаратисти, взела за пет години близо 13 хил. жертви, заяви украинският президент Володимир Зеленски, цитиран от Франс прес и БТА след като размяната завърши. \"Направихме първата крачка. Трябва да направим и всички останали, за да сложим край на тази ужасяваща война\", каза Зеленски, след като лично посрещна 35-те украинци на летището в Киев. \"Споразумяхме се (с руския президент Владимир Путин) за първи етап от деблокиране на нашия диалог и прекратяване на войната\", каза Зеленски, цитиран от ТАСС. Той каза, че такава договореност е била постигната днес в телефонен разговор с руския му колега. Украинският президент отбеляза, че той и Путин са направили всичко, което са обещали. Зеленски каза, че в разговора двамата с руския лидер са се договорили за съвместна работа в течение на месеца. Той подчерта, че знае точно какво ще бъде предприето за установяването на мир в Донбас. Президентът каза, че по-нататък ще се работи за връщането на всички пленени украинци и ще продължи изтеглянето на войските съгласно минския процес в два етапа - първо от Золотое и Петровское, а после по цялата територия - и пълното прекратяване на огъня. Кремъл потвърди и приветства размяната на задържани между Русия и Украйна. \"Да, размяната се състоя. Приветстваме я и се радваме, че руските граждани се върнаха у дома\", заяви прессекретарят на президента Путин, Дмитрий Песков. Песков потвърди, че сред завърналите се е главният редактор на \"РИА Новости Украйна\" Кирил Вишински и каза, че списъкът на пристигналите ще бъде огласен по-късно. При завръщането си Вишински заяви, че е готов да се върне в Киев за поредното съдебно заседание по делото си веднага щом бъде обявена дата. Говорителката на руското външно министерство Мария Захарова определи размяната като много важна стъпка. \"Независимо, че имаше провокации и обективни трудности, процесът в крайна сметка се състоя. Много важна стъпка\", посочи Захарова в страницата си във \"Фейсбук\". Списъкът с имената на 35-те разменени украинци, върнали се в родината, е публикуван днес на сайта на украинския президент. Сред тях са 24-та моряци, осъденият в Русия за подготвяне на терористични актове в Крим режисьор Олег Сенцов, осъдения за шпионаж Роман Сушченко, членуващият в забранената в Русия украинска националистическа организация УНА-УНСО (\"Украинска национална асамблея - Украинска народна самоотбрана\") Николай Карпюк, както и Павел Гриб, осъден в Русия за призиви за извършване на терористични актове.", "date": "2019.09.07", "title": "Русия и Украйна си размениха задържани"}
{"url": "https://www.dnevnik.bg/sviat/2019/09/07/3960148_turciia_e_zadurjala_pratka_nelegalno_orujie_za/", "text": "Пратка нелегално превозвано оръжие, предназначено за България, е била задържана в Истанбул, съобщи БНР. При операция вчера на пристанище \"Амбарлъ\" в квартал \"Бейликдюзю\" турската полиция е открила в контейнер с автомобилни части един сглобен пистолет, части за дългоцевна пушка и за 28 пистолета, 1200 патрона за пистолети и 30 броя патрони за пушка. Турските сили за борба с организираната престъпност са действали по сигнал от 11-и юли и са претърсили идващия от Съединените щати и плаващ под сингапурски флаг кораб. Били са арестувани общо петима души. Според информация на някои турски медии първоначално на пристанището е бил арестуван един български гражданин, който се е опитал да получи информация за провеждащата се операция. По-късно са били задържани и други заподозрени за участие в контрабандата на оръжие и срещу тях са започнали съдебни действия.", "date": "2019.09.07", "title": "Турция е задържала пратка нелегално оръжие за България"}
{"url": "https://www.dnevnik.bg/bulgaria/2019/09/07/3960146_grajdani_zasneha_film_s_vsichki_ulici_v_stolichniia/", "text": "Граждани направиха филм за пътната мрежа в столичния квартал \"Княжево\". Той се разпространява в социалните мрежи и се радва на огромен интерес. Заснети са абсолютно всички улици в този столичен квартал. На кадрите, които са с продължителност повече от час, се вижда, че всички улици са в окаяно състояние и че поддръжката им е спряла от години. Създадена е страница във Фейсбук \"Да спасим Княжево\" в която е публикуван този филм, плод на много часове труд на гражданите. От гражданската група заявяват, че до дни ще имат и нов филм, който ще е на друга тема и се надяват да пожъне същия успех. \"Княжево е квартал на българската столица, с уникална история и с уникални природни дадености и ние милеем за него. Решили сме да направим публично достояние как от район Витоша подържат квартала в последните повече от 10 години\", заявиха от \"Да спасим Княжево\". Участниците в групата смятат да регистрират и сдружение. Целия филм можете да гледате в страницата \"Да спасим Княжево\" –  тук .", "date": "2019.09.07", "title": "Граждани заснеха филм с всички улици в столичния квартал \"Княжево\""}
{"url": "https://www.dnevnik.bg/sviat/2019/09/07/3960141_papa_francisk_e_pritesnen_ot_obezlesiavaneto_na/", "text": "Папа Франциск отправи днес зов за тревога от \"прекомерното обезлесяване на Мадагаскар и призова властите да създават работни места, които не вредят на околната среда, и да се борят с корупцията, предаде Франс прес, цитирана от БТА. След двудневно посещение в Мозамбик, папата пристигна в Мадагаскар, който също е в \"клуба\" на най-бедните страни в света. Пред местни политици, граждани и духовни лица Светият отец насърчи борбата \"с корупцията и спекулата, които засилват социалното неравенство\". Франциск посъветва властите \"да осигурят работни места и доходоносни дейности, които опазват природата и помагат на хората да се спасят от бедността\". Папата, известен с повишената си чувствителност по въпроса за опазването на планетата, изрази особено безпокойство от \"прекомерното обезлесяване на Мадагаскар в полза на неколцина души\". Горски пожари, бракониерство, необуздано изсичане на ценни дървени видове и незаконен износ - причините са много, каза Франциск и предупреди, че това излага на риск бъдещето на страната. Папата призна, че на петия по площ (587 хил. кв. км) остров в света, с 25 милиона жители, деветдесет процента от населението живее с по-малко от два долара на ден и много от хората оцеляват благодарение на свързани с дърводобива дейности. \"Мадагаскар губи всяка година около 200 хил. хектара гори. Според някои прогнози до 2040 г. е възможно голямата част от тропическата гора да изчезне\", отбеляза британският посланик в Мадагаскар Филип Бойл, който изслуша речта на Франциск. Тази вечер папата ще се срещне с мадагаскарски младежи и ще участва заедно с около 12 хил. местни католически скаути в молитвено бдение.", "date": "2019.09.07", "title": "Папа Франциск е притеснен от обезлесяването на Мадагаскар"}
{"url": "https://www.dnevnik.bg/bulgaria/2019/09/07/3960156_abv_obiavi_podkrepa_za_manolova_i_ivailo_kalfin_za/", "text": "Партия АБВ обяви, че ще подкрепи номинацията на независимия кандидат за кмет на София Мая Манолова. От партията на президента Георги Първанов (2002-2012 г.) посочиха за водач на листата си за общински съветници бившият вицепремиер Ивайло Калфин. Според АБВ подкрепата за Манолова не е най-доброто за партийния интерес, но е полезно за София. Румен Петков призова всички леви и центристки сили също да я подкрепят. \"Високо ценя усилията, които полага г-жа Фандъкова. Нашата кампания не е срещу, нашата кампания е за столицата\", заяви Петков. \"АБВ се явява със самостоятелна силна листа. Това са втори местни избори, в които АБВ участва. На предните бяхме четвърта сила в София. Тази година отново имаме нови хора, силни хора, мотивирани хора. Имаме намерение за силен резултат не по-малко от предните години. АБВ работи последователно по проблемите на София, в местния парламент\", заяви Пламена Заячка. Сред имената в листата на АБВ за София са Юлиан Плачков, Явор Цаков, д-р Николай Цуцумански.", "date": "2019.09.07", "title": "АБВ обяви подкрепа за Манолова и Ивайло Калфин за водач на листата си"}
{"url": "https://www.dnevnik.bg/evropa/2019/09/07/3960163_upravliavashtite_v_polsha_predizborno_obeshtavat/", "text": "Близо месец преди парламентарните избори в Полша управляващите, които и без това изпреварват значително останалите по популярност, обещаха да удвоят минималните заплати в следващите 3 години. Освен това на пенсионерите се обещават редовни годишни доплащания. Лидерът на \"Право и справедливост\" (PiS) Ярослав Качински каза пред конгрес на партията в събота, че \"в края на 2020 г. минималната заплата ще бъде 3000 злоти (691 евро), а в края на 2023 г. ще достигне 4000 злоти (921 евро). В момента минималното заплащане е 2250 злоти (518 евро). \"Освен това през 2021 г. повечето пенсионери ще получат два път и13-та пенсия\", добави Качински, цитиран от \"Ройтерс\". На конгреса бе обещано увеличаване плащанията за фермери и повишаване на минималната пенсия от 1100 но 1200 злоти (277 евро). Икономисти изчислиха че, само тазгодишният едногратен бонус към пенсиите, който правителството обеща в навечерието на изборите за Европейски парламент през май, ще струват на бюджета почти 11 млрд. злоти (над 2.53 млрд. евро). На вота PiS и опозицията си поделиха местата - 26 срещу 25 евродепутати. Качински формално не заема никаква управляваща позиция, но е де факто лидерът на Полша. Преди дни Качински заяви в интервю за местен таблоид, че ако партията победи на изборите на 13 октомври, сегашният премиер Матеуш Моравиецки ще запази поста си. Най-новите социологически проучвания показват, че PiS ще събере около 43% от гласовете, а останалите партии общо могат да се надяват на 41%. Полската система за разпределение на депутатските места гарантира на управляващите безпроблемно мнозинство в парламента. Но партията опитва да заличи щетите от последните скандали около нея. Председателят на парламента подаде оставка след разкрития на местни медии, че е използвал правителствен самолет за частни пътувания със семейството си. Зам.-министър на правосъдието се оттегли, защото го разкриха, че пускал слухове срещу съдии, несъгласни с реформата на правораздавателната система. Правителството е критикувано за авторитарни действия и е в ход наказателна процедура за нарушаване върховенството на закона. Но с щедри социални плащания PiS поддържа лоялността особено на твърдия си електорат. За всяко дете се дават надбавки от 500 злоти (115 евро)", "date": "2019.09.07", "title": "Управляващите в Полша предизборно обещават удвояване на минималната заплата"}
{"url": "https://www.dnevnik.bg/sport/2019/09/07/3960134_lyokler_specheli_polpozishuna_na_monca/", "text": "Шарл Льоклер с \"Ферари\" ще потегли от първа позиция в Гран при на Италия, 14-и кръг за сезона във Формула 1. Пилотът на Скудерията зарадва тифозите на \"Монца\" с най-добро време в квалификацията на Храма на скоростта.  За Льоклер това е четвърти полпозишън от началото на сезона и втори пореден след този в Белгия. Преди седмица пилотът от Монако спечели състезанието на \"Спа\". На първа редица до Льоклер ще потегли Люис Хамилтън, а зад тях се наредиха Валтери Ботас и Себастиан Фетел. Квалификацията завърши по куриозен начин, след като голяма част от пилотите в Топ 10 не успяха да подобрят времената си в края на третия сегмент от сесията. Кими Райконен с \"Алфа Ромео\" се удари в предпазната стена на \"Параболика\" и това доведе до прекъсване. След него имаше малко време до края на Q3. Повечето пилоти чакаха до последно, за да запишат обиколка, но времето не им стигна, като само Льоклер и Карлос Сайнц подобриха времената си от първите опити. Състезанието за Гран при на Италия е в неделя от 16.10 часа.", "date": "2019.09.07", "title": "Льоклер спечели полпозишъна на \"Монца\""}
{"url": "https://www.dnevnik.bg/sviat/2019/09/07/3960040_svobodna_evropa_podnoviava_rabotata_si_i_v_ungariia/", "text": "След България и Румъния в още една бивша комунистическа държава подновява работа Радио \"Свободна Европа\". Това е Унгария, където местната служба на финансираната от Конгреса на САЩ медия бе закрита на 31 октомври 1993 г., съобщи \"Ню Йорк таймс\". Според изданието бюджетът вече е определен, Конгресът вероятно ще даде одобрението си през септември и подновяването на работата е насрочено за май 2020 г. Възраждането на Радио \"Свободна Европа\" няма как да не се възприеме като критика към управлението на Виктор Орбан, отдалечаващо страната от стандартите за свободно и открито правителство, както и към президента Доналд Тръмп, който изгради близки отношения и се срещна с него в Белия дом, коментира \"Ню Йорк таймс\". Част от мисията на независимата федерална Агенция за глобални медии, част от която е \"Свободна Европа\", е да предоставя новини на места, \"където свободната преса е забранена или не е достатъчно стабилно установена\". \"Свършили сме си работата, знаем, че имаме широка подкрепа и се подготвяме да продължим напред\", казва Джон Лансинг, директор на агенцията. Той допълва, че проектобюджетът е почти 750 000 долара (бел.ред. - този за българската служба е около 500-550 000 долара) и ще има бюро, базирано в Унгария. Официалното откриване е насрочено за есента на 2020 г. \"Ню Йорк таймс\" твърди още, че според официални лица, пожелали анонимност, американският посланик в Будапеща се опитва да получи уверения от Агенция за глобални медии, че \"Свободна Европа\" няма да се съсредоточи върху негативни репортажи за унгарското правителство, а разследващата журналистика да не пречи на работата му като посланик. Дейвид Корнстийн е бивш търговец на бижута от Ню Йорк и личен приятел на Тръмп. Официалният му коментар на въпроса вярно ли е това, е че \"като посланик съм ангажиран с прокарване на американските демократични ценности, включително свобода на словото и на медиите\". Законът International Broadcasting Act забранява на служители от американската администрация, включително посланиците, да се месят в работата на Радио \"Свободна Европа\"/Радио \"Свобода\". \"Свободна Европа\" се завърна в България и Румъния през миналата година, независимо, че прекрати работата на националните редакции през 2004 и 2008 г. За разлика от тези две членки на НАТО и Европейския съюз, Унгария е единствената от ЕС със статут на \"частично свободна\" в авторитетната класия на американската неправителствена организация \"Фрийдъм хаус\". Още през 2012 г. Чарлз Гати от университета \"Джонс Хопкинс\" призова САЩ да върнат \"Свободна Европа\" в Унгария. Той бяга от репресиите в Унгария след смазването на антикомунистическия бунт през 1956г., когато е на 22 години, и сега приветства възраждането на наионалните служби на тази медия в трите страни. Орбан е известен с позитивните коментари към режима на Владимир Путин и имитира медийната му пропаганда в чужбина като съюзниците му финансират проправителствени спрямо Будапеща издания във Великобритания, Румъния, Словения и Северна Македония. В Камарата на представителите във Вашингтон през 2019 г. призоваха за рестартиране на \"Свободна Европа\" в Унгария като част от борбата с руското влияние и корупцията и за подпомагане на независимите медии и гражданското общество.", "date": "2019.09.07", "title": "\"Свободна Европа\" подновява работата си и в Унгария"}
{"url": "https://www.dnevnik.bg/bulgaria/2019/09/07/3960170_kratki_novini_bulgarin_pobedi_v_prestijen_mejdunaroden/", "text": "                         Българинът Емануил Иванов е големият победител на 62-ото издание на Международния конкурс за пианисти на името на италианския пианист, диригент и композитор Феручо Бузони, съобщи БНР. Конкурсът се проведе в италианския град Болцано. Кандидатите бяха над 420, а след предварителен подбор журито с председател Тил Фелнер одобри 22-ма финалисти, сред които и 20-годишният Емануил Иванов. Той беше избрал да се представи с Концерт за пиано и оркестър №2 от Камий Сен-Санс. На второ и трето място останаха японката Шиори Кувахара и грузинецът Гиорги Гигашвили. Пожар избухна между селата Брягово и Искра Пожар избухна между селата Брягово и Искра. Огънят е локализиран. Горят сухи треви и храсти на около 1 км от язовир Брягово. Няма опасност пламъците да се разраснат и да достигнат до близките населени места. \"Пожарът се развива се на площ около 100 декара сухи треви и храсти. На място има два противопожарни автомобила с десет служители от пожарната, един автомобил за горене на горски пожари също с 10 служители\", обясни началникът на \"Национален оперативен център\" Пожарна безопасност и защита на населението комисар Тошко Бързилов, цитиран от \"Фокус\".", "date": "2019.09.07", "title": "Кратки новини: Българин победи в престижен международен конкурс за пианисти"}
{"url": "https://www.dnevnik.bg/sviat/2019/09/07/3960173_radioaktivnite_pontoni_ot_vzriva_s_ruska_raketa_sa/", "text": "Властите в Архангелска област в Русия официално обявиха за \"потенциално опасни обекти\" двата понтона, пострадали в инцидента на военен полигон, при който бе регистрирана увеличена радиоактивност. В съобщението, цитирано от \"Интерфакс\", се казва, че са уведомени \"Росатом\", министерството на отбраната, националната служба за хидромееторология и агенцията за защита на потребителите. Заплаха за населението и здравето в района на село Ньоноск няма, настояват в Архангелск. Но на 3 септември местни журналисти съобщиха, че двата понтона са просто изоставени без никаква охрана, заграждения или предупреждения на брега на Двинския залив. Измерванията на радиоактивността, които бяха документирани с видео запис, отчитат нива до 8 пъти над нормата. На 31 август журналисти от агенция \"Беломорканал\" демонстрираха, че на 150 м от понтоните, единият от които е силно пострадал от взрива, радиационният фон се движи в рамките на 70-154 микрорентгена в час. Те не посмяха да се качат на платформите и измерваха радиоактивността и на изхвърлени от морето предмети като въжета и мрежи. В министерството на извънредните ситуации на Русия за безопасна норма се смятат до 30 микрорентгена в час. Метеослужбата на Русия е обявила са такава норма показания в рамките на 28-42 микрорентгена в час. Понтоните са в устието на река Верховка върху пясъчен нанос на брега на Бяло море. Властите обявиха, че няма да разкрият пълни подробности за случилото се, защото то е свързано с разработване на секретно оръжие. Според най-новата версия от разследване на Радио \"Свобода\" още през октомври 2018 г. тук е била изпусната на дъното ракета с ядрен двигател и при опита за издигането ѝ на повърхността тази година избухва част от ракетното гориво, което унищожава ядрената установка и убива 7 души.", "date": "2019.09.07", "title": "Радиоактивните понтони от взрива с руска ракета са обявени за \"потенциално опасни\""}
{"url": "https://www.dnevnik.bg/sport/2019/09/07/3960172_greshki_i_lesni_golove_beliazaha_razgrom_na_futbolnite/", "text": "Националният отбор на България записа разгромна загуба при гостуването си на Англия 0:4 в мач от квалификациите за европейското първенство. Тимът допусна трето поредно поражение, откакто начело е Красимир Балъков. Загубата оставя България на последно място в група А с едва две точки от пет мача. Тимът има голова разлика 5:11. С две точки е и Черна гора, който обаче с мач по-малко от България. За Англия успехът е трети пореден, като тимът има пълен актив от 9 точки. Над всички в мача беше Хари Кейн, който вкара хеттрик, а един гол добави Рахийм Стърлинг. Леки грешки на България и лоша игра в защита костваха тежкото поражение за тима. В друг мач от групата Косово победи Чехия с 2:1 и събра 8 точки, за да заеме второто място. Балъков излезе със състав без изявен централен нападател, като бразилците Марселиньо и Вандерсон бяха в предни позиции, заедно с Галин Иванов, а Ивелин Попов зае място в средата на терена. Идеята на българския състав беше да уплътни средната зона и да се брани срещу \"Трите лъва\". Титуляр беше и Николай Бодуров, който няма мач за ЦСКА от повече от месец. От началото се видя и идеята на Англия, като домакините трайно държаха топката, контролираха темпото и разчитаха много на фланговете, където добре действаха крайните защитници. Първият добър шанс за \"Трите лъва\" се откри пред Хари Кейн, но капитанът на домакините беше спрян от засада. В 24-ата минута грешка на българския състав подари гол на Англия. Вратарят Пламен Илиев реши да изнася топката с късо подаване към защиниците, но не успя да намери Васил Божиков и Стърлинг я открадна. Нападателят на Англия се освободи до крайната линия и намери Хари Кейн, който от пет метра нямаше как да среши - 1:0.      Попадението успокои домакините, които действаха много по-уверено до края на първата част. В 35-ата минута българската защита отново се пропука след пробив отляво. Маркъс Рашфорд обаче не успя да овладее топката и да нанесе удар, който можеше да създаде проблеми на България. Последните минути от първата част преминаха изцяло под диктовката на англичаните. Те без проблеми стигаха до вратата на България, но защитата в червено съумяваше да изчиства или да се намесва добре. Само в 43-ата минута пред домакините се откри добър шанс, но удар с глава на Хари Кейн попадна право в ръцете на Пламен Илиев. През първите 45 минути България отправи само един точен удар, но той не беше много опасен за Джордан Пикфорд.      Второто полувреме започна с положение за българския състав, което можеше да изравни резултата. Комбинация между Марселиньо и Вандерсон изведе последния на добра позиция. Той избра да стреля от малък ъгъл с левия крак, но Пикфорд спаси. В 49-ата минута България можеше да организира контраатака, но Страхил Попов сгреши подаване пред полето на англичаните и това веднага доведе до опасност пред другата врата. Рашфорд напредна един на един срещу Бодуров и използва скоростта си. Английският нападател два пъти финтира бранителя на България, който направи шпагат, но го събори в наказателното поле и Англия получи дузпа. От 11-те метра Кейн беше безпогрешен и удвои. Само пет минути по-късно \"Трите лъва\" стигнаха и до трети гол. Кейн беше в основата, но този път се превърна в асистент за Стърлинг. След третия гол Балъков реши да смени Бодуров и пусна младият Кристиян Димитров. Влезлият на терена бранител също не успя да помогне за подобряване на играта в защита и също направи дузпа. В 73-ата минута той повали Кейн в опит да му попречи да стреля и реферът даде втора дузпа.  Кейн беше безпогрешен и оформи хеттрика си. В самия край на мача имаше положение и за Ивелин Попов. Българинът стреля от пряк свободен удар, но Пикфорд се разтегна максимално и спаси.", "date": "2019.09.07", "title": "Грешки и лесни голове белязаха разгромна загуба на националите на \"Уембли\""}
{"url": "https://www.dnevnik.bg/bulgaria/2019/09/07/3960177_radia_i_televizii_neprikosnovenostta_na_lichniia_jivot/", "text": "Асоциацията на българските радио- и телевизионни оператори и обществените медии БНТ и БНР  излязоха с позиция за професионализма в медиите . Повод за реакцията е публикация в ПИК, която възмути както десетки журналисти и медии, така и много политици. В позицията не се съобщават имена на конкретни сайтове и действия, но се настоява за спазване на етичните стандарти в журналистиката. \"Асоциацията на българските радио- и телевизионни оператори и обществените медии - БНТ и БНР дълбоко вярват в отговорността, която медиите носят за спазването на етичните правила на журналистическата професия. Тази отговорност и високите професионални стандарти определят решенията на медиите по отношение на съдържанието на програмите ни\", се казва в позицията. В нея се припомня и че медиите, членове на АБРО, БНТ и БНР са приели и спазват Етичен кодекс, част от който са основни правила като уважението към неприкосновеността на личния живот, придържането към добрия тон и благоприличие в публикациите. \"Ние не приемаме каквито и да било лични, политически или финансови стимули, които могат да повлияят на нашата способност да предоставяме на обществото точна информация. Ние вярваме, че взаимоотношенията между медиите, както и между медийните професионалисти, работещи в тях, трябва да се характеризират с взаимно уважение и честна конкуренция, с цел запазване на авторитета на професията\", се посочва в позицията. \"Високите професионални стандарти ни задължават да правим разлика между информация в обществен интерес и информация, която задоволява само любопитство на автора или обществото към личния живот на публична личност. От обществен интерес може да бъде защитата на здравето, безопасността, сигурността, информация, която е свързана с предотвратяване и разкриване на тежки престъпления и злоупотреба с власт и която предпазва обществото от опасността да бъде сериозно заблуждавано\", пишат журналистите. В текста се посочва и че етичните правила на професията, които членовете на асоциацията спазват, са потвърдени и от трайната практика на Европейския съд по правата на човека за осигуряване на баланс между информационните свободи и неприкосновеността на личния живот. \"Медиите, членове на АБРО, БНТ и БНР ценят доверието на обществото. Вярваме в грамотността и критичността на аудиторията да разпознае в работата на нашите екипи високите професионални стандарти и да ги отличи като надежден, достоверен и независим източник на информация. Убедени сме също, че да се ценят критичността и упорството в търсенето на точната информация, е признак и на политическа култура и грамотност. Спазването и уважението към етичните стандарти на журналистическата професия е белег за зрелостта на демокрацията в държавата\", се посочва в позицията. Как реагираха от Асоциацията на европейските журналисти - България - четете  тук . Каква е позицията на \"Дневник\" и още десетки медии, журналисти и политически фигури -  тук .", "date": "2019.09.07", "title": "Радиа и телевизии: Неприкосновеността на личния живот е основно правило"}
{"url": "https://www.dnevnik.bg/sport/2019/09/07/3960184_balukov_angliia_ni_dade_urok_po_moderen_futbol/", "text": "Националният селекционер Красимир Балъков видя позитиви в представянето на България при гостуването на Англия. Съставът  загуби с 0:4 , но според треньора конпцепцията му е сработила. \"Това бе урок по динамика, по модерен футбол и импровизация. Ние просто в отделни моменти не успяхме да отговорим на тази динамика на англичаните. Знаехме, че ще ни бъде тежко. Може да звучи странно, но в по-голямата си част тази концепция, с която играхме днес, функционираше. От начина, по който играха футболистите, съм доволен въпреки тежката загуба\", каза Балъков пред БНТ1. \"Доста далеч сме от английския футбол, но ние трябва да работим. Това е пътят, няма друг път. От друга страна, видяхме, че когато със самочувствие се играе и футболистите взимат доста правилни решения на терена, се получават нещата. В началото на второто полувреме можехме да изравним резултата\". \"Ако върнем целия мач, четирите гола са вкарани от четири наши грешки. Един път ни вкараха от игра и това беше след грешен пас на Бодуров. Този футбол, който видяхме от страна на Англия, ако искаме да го постигнем, трябва да започнем отнякъде. Днес беше едно добро начало\". След няколко дни тимът гостува на Ирландия в приятелски мач. \"Срещу Ирландия може би ще пуснем доста футболисти, които не участваха днес в тази среща. Някои, които играха днес, може пак да играят. Искаме да видим същото раздаване, същата игра, само трябва да намалим грешките\", каза Балъков.", "date": "2019.09.07", "title": "Балъков: Англия ни даде урок по модерен футбол"}
{"url": "https://www.dnevnik.bg/evropa/2019/09/07/3960178_resor_obrazovanie_i_kultura_za_gabriel_se_poiavi_sred/", "text": "Публикация от петък на базирана в Брюксел агенция за новини за ЕС предизвика поредната вълна от догадки и спекулации в европейските медии за разпределението на постовете в бъдещата Европейска комисия. Според бюлетина на \"Агенция Европа\" (Bulletin Quotidien Europe) на българския кандидат за нов мандат като еврокомисар Мария Габриел е отделен ресор \"Образование и култура\". Такъв пост има и в момента - на унгареца от хърватски произход Тибор Наврачич. Към него са добавени още младежки политики и спорт. През годините ресорът е включвал още гражданско общество и езиково многообразие и е вероятно най-известен с програмата \"Еразъм\" за обмен на студенти и Болонския процес за сближаване и признаване стандартите във висшето образование. На малцина е известно, че Генерална дирекция \"Образование и култура\" разработва и провежда политиките на Комисията и в сектора на медиите, медийната грамотност и медийния плурализъм. Но ако това бъде потвърдено в крайния вариант, ще е далеч от желанието на премиера Бойко Борисов за важен ресор, в който, по думите му, парите не са предварително разпределени. Той дори говори за \"Киберсигурност\", докато образование и младежки политики е много далеч от този сектор. Макар и да има някаква близост със сегашните отговорности на Габриел (Цифрова икономика и цифрово общество), преместването ѝ в такъв ресор ще изглежда в противоречие с неписания принцип досегашни еврокомисари да получават кариерно издигане в екипа на следващата Комисия. В бюлетина на \"Агенция Европа\", например, срещу името на австриеца   (бивш комисар за регионалната политика и настоящ комисар за съседската политика и преговорите за разширяване) е записано \"Вътрешни работи\". Официалното представяне е насрочено за 10 септември (вторник) сутринта. Целият процес е толкова поверителен, че никоя страна (с изключение на Полша) не си позволи да разкрие каквото и да е около разговорите на Урсула фон дер Лайен за номинираните и евентуалните им ресори. В България новината бе разпространена от \"Нова телевизия\" с позоваване на собствени източници. Медии в Ирландия, Франция, Кипър и Италия подеха и разпространиха съдържанието на текста. Към него има прикачена снимка на лист хартия с надпис просто \"Списък\" и предупреждение на дъното да не се разпространява. Няма никакъв признак, че това е работен документ на Европейската комисия и дори дата. Но основаната през 1953 г. Agence Europe е смятана за един от относително достоверните източници за лобистки и други групи за случващото се зад кулисите в Брюксел. Самите автори на бюлетина казват, че в петък е имало засилени спекулации след появата на списъка и че разпределението на позиции между 13 жени и 14 мъже трябва да се възприема предпазливо. Празни места и изненади В него са оставени няколко празни места - на Великобритания, която не излъчи свой кандидат за еврокомисар и оттегли делегациите си от повечето заседания на европейските институции, когато премиерът Борис Джонсън обяви, че на всяка цена на 31 октомври напускат ЕС. Но ако той бъде принуден от парламента да поиска отлагане на Брекзит до 31 януари, ще се създаде правна неяснота за цялата Европейска комисия на Урсула фон дер Лайен, тъй като според законите на ЕС Лондон е длъжен да излъчи свой еврокомисар. Празно е и мястото с името на румънския комисар, тъй като изглежда към съставянето на списъка още не е избрано кое от двете имена, предложени от Букурещ, ще влезе в екипа на германката. Но срещу Румъния е записано \"Транспорт\". Няма ресор и за гръцкия кандидат - досегашният говорител на Еврокомисията Маргаритик Схинас. Една от изненадите в публикацията е постът на , представителката на Малта. Срещу нейното име е записано \"Правосъдие\", а това е донъкяде необичано за страна, критикувана от Съвета на Европа за състоянието на върховенството на закона и в която още не е приключил съдебен процес за скандалното поръчково убийство преди две години на разследващата журналистка Дафне Каруана Галисия. Островната държава има и проблеми с репутацията си що се отнася до офшорен статут, пране на пари, \"продажба\" на гражданство срещу инвестиции и регистриране на много от европейските компании за онлайн хазарт. Всичко това вещае най-малкото особено напрежение и остри въпроси при изслушването на Дали в комисиите в Европейския парламент през октомври, коментират медиите в Малта. Любопитно изглежда и поставянето на ирландеца   да отговаря за търговската политика на ЕС. Причината е, че покрай страстите за Брекзит и статута на ирландско-британската граница именно кандидатът на Дъблин ще води евентуалните преговори в следващите 2 години за формата, който трябва да придобият търговските отношения с Обединеното кралство, след като вече е напуснало съюза и единния пазар, напомни в. \"Айриш индепендънт\". Трета странност е твърдението за разпределение на ресор \"Конкуренция\" на французойката  . Причината е, че този деликатен и много важен за единния пазар пост традиционно не се дава на представител на Франция или Германия. Различна структура и влияние Бюлетинът на \"Агенция Европа\" описва, че според информацията досега в структурата на комисията \"Фон дер Лайен\" ще има двама равнопоставени зам.-председатели - социалистът   и подкрепяната от либералите датчанка   (не спират спекулациите, че все пак и на Източна Европа може да бъде даден за компенсация трети зам.председател, може би Валдис Домбровскис). Но има и важен нюанс - те вероятно ще са с новия статут на изпълнителен зам.-председатели (или вицепрезидент), за да се \"издигнат\" над зам.-председателя Жозеп Борел, върховен представител на ес по външните работи и сигурността. В списъка срещу Тимерманс е записано \"Климат\", а срещу Вестагер - \"Цифрова икономика\". В \"подлежащият на промени\" вариант на \"Агенция Европа\" отчетливо се вижда, че   като \"Бюджет\" (Белгия), \"Икономика и финанси\" (Финландия), \"Вътрешен пазар\" (Италия), \"Финансови услуги\" (Люксембург).   поляците (\"Земеделие\"), румънците (\"Транспорт\"), латвийците (\"Енергетика\"), словаците (\"Сигурност\"). Унгарците, които настойчиво искаха \"Разширяване и отношение със съседите\", в този вариант са поставени в \"Хуманитарна помощ\". Чехите, които очакваха някакъв цифров сектор, са посочени с новия и неизвестен като съдържание ресор \"Върховенство на закона\".", "date": "2019.09.07", "title": "Ресор \"Образование и култура\" за Габриел се появи сред последните сценарии"}
{"url": "https://www.dnevnik.bg/kultura/2019/08/16/3943763_otkus_ot_mashini_kato_men_na_iun_makjuun/", "text": "                         Четем новия роман на големия британски писател, киносценарист и интелектуалец Иън Макюън! Предизвикателна творба, която задава привидно абсурдни въпроси: дали една машина може да разбере човешкото сърце и дали пък ние не сме онези, на които липсва разбиране. \"Машини като мен\" ни пренася в Лондон през осемдесетте години на XX век – времето на Маргарет Тачър и Фолкландската война, но това е един алтернативен Лондон със събития по-различни от познатите ни. Чарли е 32-годишен мъж, лишен от всякакви амбиции. Прехранва се като играе на борсата, но без особен успех. Влюбен е в Миранда, умна и амбициозна студентка, негова съседка, която таи ужасна тайна. Когато един ден съвсем неочаквано Чарли наследява пари от починалата си майка, той без да се замисли ги изхарчва, за да си купи Адам – екземпляр от първата серия човешки роботи. Изработени са само 25 броя – 13 Адамовци и 12 Еви в различни етнически разновидности. Двамата с Миранда внимателно избират качествата, които искат да има неговата личност. Почти съвършеният човек, който създават по този начин, е красив, силен, атлетичен и интелигентен. Не след дълго обаче между тях се оформя любовен триъгълник и тогава тези три същества се изправят пред сериозна морала дилема. Иън Макюън се нарежда сред колосите на съвременната европейска литература. Носител на множество национални и международни отличия, той се превърна в емблема на постмодернизма и хуманизма с романи като \"Изкупление\", \"На плажа Чезъл\", \"Дете във времето\", \"Амстердам\". \"Невинният\" притежава характеристиките на образцов трилър, а \"Черните кучета\" третира универсалната тема за човешките взаимоотношения, за вечното надбягване на доброто и злото в самите нас. Повечето романи на Макюън имат филмови версии по негов сценарий. У нас са издадени и съдебната драма \"Законът за детето\", романът мистификация \"Операция \"Сладкоугодник\" и безподобният римейк на \"Хамлет\", озаглавен \"В черупката\". Освен че е един от най-интересните съвременни разказвачи, Иън Макюън е известен и с непримиримостта си към всякакви форми на дискриминация, екстремизъм и ограничаване на човешките свободи. превод Иглика Василева Откъс от \"Машини като мен\" на Иън Макюън Беше нещо като религиозен копнеж, който даряваше надежда, \"Светият граал\" на науката. Най-добрата и най-лошата амбиция – сбъднал се мит за сътворението, чудовищен акт на себелюбие. Щом се оказа, че е осъществим, нямахме друг избор, освен да преследваме целта докрай, без пет пари да даваме за последствията. От възвишена гледна точка това беше нашият стремеж да избегнем тленността си, да се изправим лице в лице с божественото, дори да го заменим със съвършен \"аз\". От практична гледна точка искахме да изобретим една подобрена, по-модерна версия на самите нас и да ликуваме с това наше изобретение, да тръпнем от вълнение заради постигнатото съвършенство. През есента на двайсети век най-накрая това се случи, първата стъпка към изпълнение на прастарата мечта, началото на един продължителен урок, който щяхме да усвоим, а именно че, колкото и сложни да сме, колкото и несъвършени, колкото и да е трудно да бъдем описани дори в най-простите си действия и начини на съществуване, ние може да бъдем имитирани, дори подобрени. И аз бях там, подранил и нетърпелив посрещач в тази леденостудена зора. Но \"изкуствени хора\" е клише, съществувало много преди те да се появят, а когато това наистина стана, те ни изглеждаха като някакво разочарование. Въображението, по-бързокрило от историята и от технологичния прогрес, вече беше изпреварило това бъдеще в книгите, после във филмите и телевизионните драми, сякаш хората актьори, които крачат с изцъклен поглед, с неестествени движения на главата и скована походка, можеха да ни подготвят за живот с нашите братовчеди от бъдещето. Аз бях сред оптимистите, облагодетелстван от неочаквано наследство след смъртта на майка ми и продажбата на семейната къща, която се оказа в доста апетитна строителна зона. Първият произведен, наистина обещаващ човек, с приемлив интелект и външен вид, с правдоподобни движения и променящи се изражения на лицето, беше пуснат в продажба седмица преди Фолкландските сили със специално назначение да потеглят на безнадеждната си мисия. Адам струваше осемдесет и шест хиляди паунда. Докарах го с взет под наем ван до моя неуютен апартамент в Клапам Норт. Това беше чисто безумство, но бях окуражен от появилите се съобщения, че сър Алън Тюринг, герой от войната, водещ гений и баща на дигиталната ера, си беше поръчал от същия модел. По всяка вероятност с намерението да го разглоби в лабораторията си, за да проучи как работят частите му. Дванайсет екземпляра от първата партида носеха името Адам, тринайсет бяха кръстени Ева. Тъпо, по всеобщото мнение, но затова пък комерсиално. Представите за биологичен род бяха научно поставени под съмнение, двайсет и петте бяха изработени така, че да покриват голям кръг от етноси. Появиха се слухове, после и оплаквания, че арабинът не се различавал от евреина. Използването на случайни елементи при програмирането, както и житейският опит трябваше да предоставят на всички модели пълна свобода по отношение на сексуалните им предпочитания. В края на първата седмица всички Еви бяха разпродадени. На пръв поглед можех да определя моя Адам като турчин или грък. Тежеше сто и седемдесет фунта, затова ми се наложи да помоля съседката си от горния етаж Миранда да ми помогне да го пренеса от улицата в къщата върху носилка за еднократна употреба, която вървеше заедно с покупката. Когато батериите му започнаха да се зареждат, направих кафе за нас двамата, после взех да преглеждам онлайн упътването му от четиристотин и седемдесет страници. В по-голямата си част езикът му беше ясен и точен. Но Адам беше сглобен през различни агенции и на места инструкциите притежаваха очарованието на безсмислено стихотворение. \"Покрийте горната част на капак B347k, за да получите достъп до емотикона за безгрижност плюс настройки на дънната платка, за да омекотите полусянката, свързана с промяна на настроението.\" Най-накрая, с картонената и стиропорна опаковка, разпиляна около глезените му, той се озова гол върху малката ми маса за хранене със затворени очи, черен захранващ кабел, провлачил се от входното гнездо в пъпа му до 13-амперовия контакт в стената. Трябваха му шестнайсет часа, за да се зареди. След това трябваше да се даунлоудват всички ъпдейти и лични предпочитания. Исках да го имам час по-скоро, както и самата Миранда. Като едни млади нетърпеливи родители, жадувахме да чуем първите му думи. Той нямаше някакъв евтин говорител, вграден в гръдния му кош. Бяхме разбрали от шумната реклама, че оформя звуци с помощта на дъха, езика, зъбите и небцето. Кожата му, която приличаше на жива, вече започваше да се затопля и при допир се усещаше, че е гладка като на бебе. Миранда заяви, че е видяла как миглите му трепват. Аз обаче бях убеден, че е уловила вибрациите на влаковете в метрото, които профучаваха на сто фута под нас, но въпреки това си замълчах. Адам не беше сексиграчка, но въпреки това можеше да прави секс и притежаваше функционираща слизеста лигавица, за поддръжката на която изразходваше половин литър вода на ден. Забелязах, че е необрязан, средно надарен и с гъсти тъмни лонни косми. По всяка вероятност този високотехнологичен модел на изкуствен човек отразяваше апетита на своите млади създатели на кода. Всичките Адамовци и Еви, така се смяташе, щяха да бъдат като живи. Рекламата твърдеше, че въпросният модел е способен да бъде компаньон, интелектуален спаринг-партньор, приятел и момче за всичко, което умее да мие чинии, да оправя леглата и да \"мисли\". Във всеки момент от съществуването му той записва всичко, което чува и вижда, след което то може да бъде възстановено. Все още не умееше да шофира, не беше разрешено да плува или да се къпе, нито да излиза без чадър при дъжд, нито да бъде оставян без надзор, когато работи с верижен трион. Що се отнася до капацитета му, благодарение на откритията в областта на батериите моделът можеше да пробяга седемнайсет километра за два часа без зареждане, или със същия електрически еквивалент би могъл да разговаря, без да спира, в продължение на дванайсет дни. Притежаваше работно дълголетие от двайсет години. Имаше компактен дизайн, прави рамене, тъмна кожа и гъста черна коса, сресана назад, още тясно, продълговато лице с леко гърбав нос, който издаваше мощен интелект, мечтателно прибулени очи, стиснати устни с мъртвешки жълтеникавобял оттенък, които, още докато го зяпахме, започнаха да се наливат с пълнокръвен човешки цвят и като че ли се отпуснаха в двата края. Миранда каза, че ѝ прилича на \"докер от Босфора\". Пред нас стоеше най-съвършената играчка, мечтата на много векове, триумфът на хуманизма... или неговият ангел на смъртта. Неимоверно вълнуващо, но и смущаващо. Двайсет часа са много време, когато трябва само да чакаш и да наблюдаваш. Смятах, че за сумата, която бях броил следобеда, би трябвало да получа Адам зареден и готов за експлоатация. Беше късен зимен следобед. Направих препечени филийки и още кафе. Миранда, която в момента работеше върху докторантура по социална история, подхвърли, че би искала младата Мери Шели сега да седи тук с нас и да наблюдава отблизо как оживява не някакво чудовище като Франкенщайн, а този красив мургав млад мъж. Отвърнах ѝ, че общото между двете творения е глад за живителната сила на електричеството. – Това важи и за нас – обади се тя; каза го, сякаш това се отнасяше само до нас двамата, а не до цялото електрохимично заредено човечество. Тя беше на двайсет и две, десет години по-млада от мен. Погледнато в перспектива, между нас нямаше много общо. И двамата бяхме божествено млади. Но аз смятах, че се намирам на съвършено различен етап от живота си. Формално моето образование беше вече зад гърба ми. Бях преживял серия от професионални, финансови и лични провали. Гледах на себе си като на прекалено упорит и твърдоглав, прекалено циничен за прекрасна млада жена като Миранда. И макар че тя беше красива, със светлокестенява коса, със слабо, продълговато лице и очи, които често изглеждаха присвити сякаш от сподавен смях, и въпреки че в определени моменти я зяпах в захлас, още в началото бях решил да сведа нейната роля до тази на мила съседка и приятелка. Нейният малък апартамент се намираше точно над моя. От време на време се виждахме на кафе, разговаряхме за стари гаджета, за политика и всичко останало. С поведението си на стриктно премерен неутралитет тя създаваше впечатление, че това положение на нещата не я притеснява. Изглеждаше, сякаш евентуални следобеди на еротична наслада с мен биха били толкова важни за нея, колкото и едно непорочно споделено приятелство. По всичко личеше, че тя се чувства съвсем добре в моята компания, което ме караше да си мисля, че сексът ще развали всичко. Останахме си добри другарчета. У нея обаче имаше някаква примамлива потайност или сдържаност. Може би, без да съзнавам, от седмици вече бях влюбен в нея. Без да съзнавам? Що за тъпо определение!", "date": "2019.09.07", "title": "Откъс от \"Машини като мен\" на Иън Макюън"}
{"url": "https://www.dnevnik.bg/analizi/2019/09/07/3960169_golite_snimki_tozi_put_mai_neshto_shte_se_sluchi_v/", "text": "В публичното пространство бяха публикувани снимки, които нямат място там. Премината беше една червена линия. Сега ще разберем дали на силно замърсената публична среда в България са ѝ останали някакви съпротивителни сили. Рядко българското общество е постигало такова единодушие във възмущението си, каквото \"Пик\" предизвика с публикуването на снимки със сексуално съдържание с приятелката на кандидата за кмет на София от ДБ. Издателят на \"Пик\" беше единственият, който се опита да оправдае публикацията в характерния си арогантен тон. Извън нападките му в различни посоки - без всякаква връзка с темата - \"двата кита\" на защитната му пледоария бяха: снимките са истински и никой не може да го спре да казва истината; а той трябвало да се издържа сам и това му давало правото да пуска всичко, което привлича читатели. Какви доказателства има, че снимките са истински, е отделен въпрос. Но по логиката, че е достатъчно нещо да е така, за да го пуснеш, скоро можем да видим и кандидат за кмет, сниман в клозета. Най-меко казано - в \"Пик\" са лишени от чувствителност към културната граница между частно и публично, между тяло и общество, върху която се крепи човешкото достойнство. Общото в стотиците коментари за деянието е, че се \"прекрачват граници, които досега не са били преминавани\", и \"които не могат никога да бъдат прекрачвани\". А когато, за да се издържаш сам (отделен е въпросът дали и това е вярно) трябва да прекрачваш тези граници, ти въобще не се издържаш сам, а с кражба на чуждото достойнство. Човешко издевателство и политически компромат В случая пряката жертва на кражбата са кандидатът за кмет и неговата приятелка. Можем да си представим каква ще е травмата за нея и щетите в общуването ѝ с хората оттук нататък. Твърдението пък, че той е публична фигура и затова показването на личния живот на жената, с която живее, представлява обществен интерес, е празнословие. Би било така, само ако снимките, за които дори \"Пик\" уточнява, че са от времето от преди двамата да се съберат, го уличаваха в престъпление и злоупотреба или в неспособност да изпълнява дейността, за която кандидатства. И понеже няма нищо такова, публикуването им е човешко издевателство с цел  политически компромат . Впрочем, непреките жертви на кражбата на чуждо достойнство също са две: предизборната кампания и журналистическата професия. Фактът, че снимките излизат по време на кампанията за местните избори, от само себе си ги прави част от нейния репертоар. И сега, независимо кой ще спечели надпреварата, вотът е предварително компрометиран или поне морално омаловажен. Политиците имат усет за това. И когато твърдо защитиха кандидата на ДБ от компромата на \"Пик\", те защитаваха и самите себе си. По отношение на журналистиката пораженията са още по-ясни – ако тази публикация ѝ принадлежи, значи такава професия не съществува, защото всичко може да излезе от нейно име. Значи, че етичните ѝ стандарти са отпаднали, а те съвпадат с професионалните. Етичен кодекс на журналистиката и Професионален кодекс на журналистиката са един и същи кодекс. Прагът на поносимостта е надхвърлен Силно деморализиращо е усещането, че никой нищо не може да направи - не само на \"Пик\", а на всекиго, решил да се представя за журналист, докато върши нещо друго с друга цел. Медийното законодателство не дава особени възможности, тъй като следва нормите в старите демокрации, където такива дискредиращи професията превъплъщения са слабо познати. Когато \"Пик\" кандидатстваше за регистрация на телевизия пред СЕМ, нямаше какво друго да направя, за да възразя, освен да си подам оставката като председател на органа. Символен жест, останал, както се вижда, без последствия. С последния компромат обаче сякаш прагът на поносимостта е надхвърлен. Много и различни медии се обединяват под надслов \"Днес е денят\" - с апел етикетът \"журналистика\" да се свали от \"Пик\". И политиците са призовани да се включат, като прекратят всякаква комуникация с медии, чието поведение не им дава право да се наричат така. Иначе солидарността им с пострадалия от компромата кандидат-кмет ще изглежда лицемерна. Всъщност, ако не за друго, днес е денят да се разбере, доколко на силно  замърсената публична среда в България  са ѝ останали съпротивителни сили да се погрижи за собствената си хигиена. Така че да има граница между тези, които прекрачват границите, и останалите публични гласове.", "date": "2019.09.07", "title": "Голите снимки: този път май нещо ще се случи в България"}
