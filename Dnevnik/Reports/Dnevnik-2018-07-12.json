{"url": "https://www.dnevnik.bg/bulgaria/2018/07/12/3281230_trump_obeshta_na_malkite_strani_v_nato_pomosht_za/", "text": "Президентът Доналд Тръмп заяви, че е готов да помага на малките страни в НАТО да купуват оръжия от САЩ в контекста на искането си те да харчат повече за отбраната си, предаде \"Ройтерс\", цитирана от БТА. В изказване след срещата на върха на НАТО, за която заяви, че са били поети нови ангажименти за военни разходи, Тръмп каза, че някои не толкова богати членки са питали на срещи в Брюксел дали би им помогнал да купят въоръжение от САЩ, но не ги назова поименно. \"Имаме много богати страни, но има и такива, които не са чак толкова богати и те ме питаха дали бих могъл да им помогна при закупуването на въоръжение и ние ще им помогнем малко\", каза Тръмп на пресконференция след въпрос за натиска върху страните в по-лошо финансово състояние. \"Няма да поемем финансирането вместо тях, но ще направим така, че да имат възможност за отделни вноски и други неща, за да могат да купуват, понеже САЩ произвеждат несъмнено най-доброто въоръжение в света: най-добрите изтребители, най-добрите ракети, най-добрите пушки, всичко е най-доброто\", добави той. Тръмп не направи пряка връзка между продажбите на американско оръжие и усилията му да убеди другите натовски страни да постигнат заложените от НАТО цели за размер на военни разходи, но похвали предимствата на произведеното в САЩ отбранително оборудване. \"Всеки иска да купува нашето въоръжение, така че помагаме на тези страни да се включат и да купят най-доброто\", каза той.", "date": "2018.07.12", "title": "Тръмп обеща на малките страни в НАТО помощ за покупка на американско оръжие"}
{"url": "https://www.dnevnik.bg/sviat/2018/07/12/3281103_purvata_vizita_na_trump_vuv_velikobritaniia_zapochva/", "text": "По време на първото си посещение във Великобритания като президент на САЩ Доналд Тръмп ще покаже силната си привързаност към Уинстън Чърчил, демонстрирайки уважение към една от иконите на американските консерватори. Чърчил е измислил фразата \"специални отношения\" (описваща връзката между САЩ и Великобритания - бел. прев.). Довечера Тръмп и британския премиер Тереза Мей ще присъстват на официална вечеря в двореца \"Бленъм\" край Оксфорд, където е роден Уинстън Чърчил. Тръмп вече е изразявал възхищението си към Чърчил, въпреки че критиците на президента на САЩ твърдят, че приликите между двамата лидери са ограничени или направо, че са противоположности. \"Ако Тръмп наистина искаше да подражава на Чърчил, той щеше да се радва на мира и просперитета на Европа и да се опитва да подсили, а не да унищожи трансатлантическите връзки\", заяви Аманда Слоут, старша сътрудничка на института \"Брукингс\" и бивша служителка на Държавния департамент на САЩ по време на администрацията на президента Барак Обама. Тръмп отиде на своето първо посещение във Великобритания след напрегната среща на НАТО и на фона на проблеми в правителството на Мей. Като цяло президентът на САЩ ще стои далеч от Лондон, където са планирани протести, чиито организатори получиха разрешение да издигнат над парламента малък балон, който представя Тръмп като  оранжево плачещо бебе . Тръмп не среща подобно напрежение с Чърчил, уважаван от американските консерватори за непоколебимата си лидерска роля начело на Великобритания по време на Втората световна война и заради приноса си за победата над нацистите. По време на речта си в централата на ЦРУ, през първия си ден като върховен главнокомандващ на САЩ, Тръмп отбеляза, че Чърчил \"не произхожда от нашата страна, но имаше много общо с нея\". Президентът на САЩ върна бюст на Чърчил обратно в Овалния кабинет скоро след встъпването си в длъжност и организира прожекция на филма \"Най-мрачният час\" в Белия дом, показвайки приликите между себе си и британския лидер. \"Президентът има опит от първа ръка колко важни са специалните отношения и затова бюстът на Чърчил се намира в Овалния кабинет, докато говорим. Това не е случайност\", заяви Уди Джонсън, посланик на САЩ във Великобритания. \"Той знае, че има възможност да укрепи още повече тези специални отношения.\" Джонсън каза, че срещата в родното място на Чърчил ще бъде \"знак на почит към великата история, стояща зад нашите дълбоки връзки\". През седмиците преди встъпването в длъжност на американския президент Мей му изпрати копие на текста на коледното радиообръщение на Чърчил към американците през 1941 г. Речта е прочетена след нападението над Пърл Харбър, когато британският премиер се намира при президента на САЩ Франклин Рузвелт. Чърчил прекарва три седмици в Белия дом, укрепвайки близките си връзки с Рузвелт и създавайки основа за бъдещи отношения между САЩ и Великобритания. По време на речта си в Уестминстърския колеж през 1946 г. Чърчил нарича съюза между двете страни \"специални отношения\", които предполагат не само \"укрепване на приятелството и взаимното разбирателство\", но и \"продължаване на тесните връзки между нашите военни специалисти, водещо до съвместно проучване на потенциалните заплахи\". Бившият председател на Камарата на представителите на САЩ Нют Гингрич, автор на книгата \"Америка на Тръмп\", заяви, че може да се направят паралели между годините, които Чърчил прекарва далеч от властта през 30-те години на XX век, и влизането на Тръмп в републиканската политика, без преди това да е бил част от елита. \"Най-мрачният час\" вероятно се харесва на Тръмп, защото комбинира смело вземане на собствени решения, изправяне срещу стария ред и почти мистично чувство за говорене с хората\", каза Гингрич в имейл. \"И двете представляват национален патриотизъм.\" Гингрич подчерта, че в най-мрачните дни Чърчил е гледал \"Лейди Хамилтън\" - филм от 1941 г. за британската борба срещу Наполеон: \"Отново и отново и плачеше, когато сър Лорънс Оливие в ролята на (лорд Хорейшо) Нелсън произнася вдъхновена реч за спасяването на Англия. Тръмп се отличава със същото равнище на национална идентичност и патриотизъм.\" /БТА", "date": "2018.07.12", "title": "Първата визита на Тръмп във Великобритания започва под знака на Чърчил"}
{"url": "https://www.dnevnik.bg/sport/2018/07/12/3281125_serena_uiliams_se_dobliji_na_pobeda_ot_absoljutniia/", "text": "Само 314 дни след като стана майка за пръв път и 125 дни след като се завърна на тенис корта, Серена Уилямс се класира за финала на \"Уимбълдън\". 36-годишната американка постигна безапелационна победа с 6:2, 6:4 срещу германката Юлия Гьоргес и се доближи на една победа от абсолютния рекорд за най-много индивидуални титли от Големия шлем. Уилямс има 23 трофея в турнирите от голямата четворка - седем от \"Уимбълдън\", седем от Australian Open, шест от US Open и три от \"Ролан Гарос\". Повече има единствено австралийската легенда Маргарет Корт - 24. 13 от тях обаче са спечелени преди Откритата ера на тениса. В опит да изравни рекорда на корт и да спечели осмия си трофей в Лондон, Уилямс ще се изправи срещу още една германка - Анжелик Кербер. Шампионката от Australian Open 2016 и US Open 2016 също премина с лекота през полуфиналите -  6:3, 6:3 срещу Йелена Остапенко. Уилямс и Кербер ще се срещнат в повторение на финала от 2016 г., когато американката спечели със 7:5, 6:3. След като на германката й бяха необходими само 67 минути за победата срещу Остапенко, Уилямс също премина скоростно през полуфиналите. Седемкратната шампионка имаше нужда от 70 минути, за да сломи съпротивата на Гьоргес, която преди тазгодишния \"Уимбълдън\" никога не беше преминавала четвъртия кръг в турнирите от Големия шлем. Уилямс можеше да спечели и по-бързо двубоя. Тя сервираше за победата при 6:2, 5:2, когато за пръв път беше пробита. Гьоргес обаче не се възползва от възможността да завърже сета и още в следващия гейм на свой ред допусна пробив, който сложи точка на спора. Германката игра на високо ниво, допусна само 11 непредизвикани грешки и дори направи повече завършващи удари от Уилямс - 20 срещу 16. Бившата №1 обаче сервираше на изключително ниво и показа страхотна ефективност в решаващите моменти. Американката, която в момента е №181 в ранглистата, реализира четири пробива от пет възможности - по два във всеки от сетовете. В същото време тя не даде нито един шанс на Гьоргес до 5:2 във втората част, когато изостана с 0:40, спаси първите две брейк точки, но се пропука при третата. Уилямс завърши мача с едва седем непредизвикани грешки, излезе победител при девет от десетте си излизания на мрежата и загуби само 14 от разиграните 50 точки при свой сервис. Американката записа 20-а поредна победа на тревните кортове в Лондон. Тя се класира за трети пореден и общо десети финал в най-стария тенис турнир в света. В събота Уилямс ще преследва седма победа в деветия си мач срещу Кербер. С успеха днес тя си осигури скок от 153 места до 28-ата позиция в световната ранглиста. Ако спечели титлата, американката ще напредне до №19. \"Не знам дори как се чувствам в момента. Буквално не очаквах да се представя толкова добре\", каза Уилямс след победата срещу Гьоргес.", "date": "2018.07.12", "title": "Серена Уилямс се доближи на победа от абсолютния рекорд по титли в Големия шлем"}
{"url": "https://www.dnevnik.bg/sviat/2018/07/12/3281127_nato_zasmukva_makedoniia_protiv_voliata_obiavi_rusiia/", "text": "НАТО насилствено засмуква Македония и това \"само потвърждава, че политиката на \"отворени врати\" се е превърнала в самоцел и в инструмент за получаване на геополитическа територия\". Това е част от  коментара на външното министерство  в Москва, след като Скопие  вчера получи устна , а днес и формална покана за преговори с алианса. Македония обаче може да стане член само когато окончателно смени името си. Според руската институция подобни ходове задълбочават разделенията и повишават напрежението в Европа. Такива коментари имаше  и при присъединяването на Черна гора  миналата година. Това не е и първият случай, в който руски представители предупреждават Македония  за последиците от присъединяването към НАТО . \"В Москва, разбира се, следят хода на срещата на върха на (НАТО) в Брюксел. Решенията ѝ ще бъдат внимателно анализирани от гледна точка на последствията за европейската безопасност\", продължава коментарът. Според министерството \"публикуваните заявления позволяват да се направи извода, че в НАТО не се интересуват от обективната оценка за истинските причини за влошаването на ситуацията на сигурност в евроатлантическото пространство и предпочитат да гледат на света през призмата на \"студена война\". \"НАТО се позиционира като отбранителен алианс, но активизира покупката на настъпателни оръжия\" и увеличава броя на ученията недалеч от Русия, продължава министерството.", "date": "2018.07.12", "title": "НАТО засмуква Македония против волята ѝ, обяви Русия"}
{"url": "https://www.dnevnik.bg/politika/2018/07/12/3281124_kabinetut_odobri_izmeneniiata_v_zakona_za_zashtita_na/", "text": "Правителството подкрепи проекта за изменение на Закон за защита на личните данни, свързан с влезлия на 25 май общоевропейски регламент GDPR.  Със законопроекта в българското законодателство едновременно се въвеждат необходимите национални мерки за изпълнение на регламента и се транспонира евродиректива на същата тема. Двата европейски акта заедно съставляват новата правна рамка на ЕС в областта на защитата на личните данни. На практика тази правна рамка установява: - общ режим за защитата на гражданите във връзка с обработването на личните им данни и за свободното движение на личната информация; - специален режим за защитата на гражданите по отношение на обработването на лични данни от правоприлагащите и правораздавателните органи за целите на предотвратяването, разследването, разкриването или наказателното преследване на престъпления или изпълнението на наказания, включително предпазването от заплахи за обществената сигурност и тяхното предотвратяване. Законопроектът цели да осигури защита на гражданите във връзка с обработването на личните им данни в съответствие с общия регламент, се казва в съобщението на правителствената пресслужба. За разлика от досегашната уредба със законопроекта се уеднаквяват разпоредбите за защита на личните данни на национално ниво и при международния обмен в областта на полицейското и съдебното сътрудничество по наказателноправни въпроси. \"По този начин се осигурява хомогенно и високо ниво на защита на личните данни и улесняване на обмена на информация с компетентните органи на другите държави - членки на ЕС, което има решаващо значение за ефективното осъществяване на това сътрудничество\", се казва още в правителственото съобщение. В законопроекта са дадени подробни дефиниции на ключовите понятия в областта на личните данни, принципите, свързани с обработването им, правомощията на администратора и обработващия данните, условията за обработване на специални категории лични данни, условията за трансграничен обмен, както на ниво ЕС, така и с трети страни или международни организации, правата на субекта на данни и средствата за правна защита на засегнато лице, мерките за сигурност на личните данни и др. Измененията трябваше да бъдат приети  до 25 май . Макар да имаше двегодишен срок за това, законопроектът бе публикуван за обсъждане в края на април. Заради остри критики срокът за обществени консултации бе удължен до 31 май. Председателят на Комисията за защита на личните данни Венцислав Караджов призова измененията да станат факт до края на юли, когато парламентът излиза във ваканция. ", "date": "2018.07.12", "title": "Кабинетът одобри измененията в Закона за защита на личните данни"}
{"url": "https://www.dnevnik.bg/sviat/2018/07/12/3281136_velikobritaniia_iska_da_ostane_v_evropeiski_agencii_i/", "text": "Европейците във Великобритания и британците на континента ще могат да живеят и работят при същите условия до края на декември 2020 г. Свободното движение на хора приключва с Брекзит. Това гласи Бялата книга за Брекзит, която  правителството на Тереза Мей  представи днес след няколко бурни дни на преговори и  оставки в кабинета.  Макар премиерът да твърди, че с предложенията си към ЕС тя спазва поставените от нея през януари 2017 г. условия за Брекзит, планът срещна съпротивата на евроскептиците, които го намират прекалено мек и даващ големи отстъпки пред европейските правила. Остава под въпрос и дали Брюксел изобщо ще се съгласи на исканията на Мей. Търговия и селско стопанство Лондон иска свободна търговска зона с общи правила за селското стопанство и хранителните стоки, за да може да гарантира, че границата между Северна Ирландия и Ирландия ще остане отворена – което е изключително важен въпрос за двете държави. Сигурност Великобритания ще остане част от Европол и Евроджъст, приемайки техните правила и внасяйки финансиране. Лондон иска и достъп до системите за архивиране на имената на пътници във въздушния транспорт и Шенгенската информационна система. Обмен на данни Великобритания ще иска ЕС да я признае за държава, която осигурява достатъчна защита на данните – което ще отвори пътя за свободния им обмен, както вече е правено и с други държави. Авиация Мей предлага Великобритания да остане част от агенциите за строго регулираните сектори, като Европейската агенция за авиационна безопасност. Идеята е Лондон да е активен участник, който допринася финансово, но няма право на глас.", "date": "2018.07.12", "title": "Великобритания иска да остане в европейски агенции и след Брекзит"}
{"url": "https://www.dnevnik.bg/sviat/2018/07/12/3281145_izrael_priema_asad_da_e_na_vlast_ako_iran_napusne/", "text": "Израелският премиер Бенямин Нетаняху е казал вчера на Русия, че Израел няма да опитва да свали от власт нейния съюзник, сирийския президент Башар ал Асад. Той обаче призова Москва да накара иранските сили да напуснат Сирия, предаде \"Ройтерс\", като се позова на високопоставен израелски представител. Нетаняху предаде това послание в преговори с руския президент Владимир Путин, часове след като Израел свали, по думите му, сирийски дрон, нахлул в неговото въздушно пространство, съобщи БТА. Руснаците имат интерес режимът на Асад да е стабилен, а ние имаме интерес да прогоним иранците. Тези интереси могат да се сблъскат, а могат и да се съчетаят, заяви израелският представител. \"Няма да предприемаме действия срещу режима на Асад\", е казал Нетаняху на Путин в Москва според говорителя. Друг говорител на Нетаняху отрече премиерът да е казвал това на Путин. По-рано днес  и в. \"Аарец\" писа , че Израел се надява Асад да си върне  контрола върху Южна Сирия  без кръвопролития. По думите на първия говорител Русия работи по това да отдалечи иранските сили от Голанските възвишения и е предложила те да бъдат държани на 80 км от там. Израел обаче иска те и подкрепяните от Техеран милиции изцяло да напуснат Сирия. Сирийската противовъздушна отбрана отблъсна вчера израелско ракетно нападение срещу позиции на армията в югозападната част на Сирия, близо до Голанските възвишения, съобщи сирийската държавна агенция САНА, цитирана от Франс прес. \"Авиацията на израелския враг изстреля ракети по няколко позиции на армията\" в провинция Кунейтра, причинявайки материални щети, посочи САНА. Пресслужбата на израелската армия съобщи, че е нанесла удари по три военни поста в Сирия в отговор на прелитането на сирийски безпилотен самолет на израелска територия, предаде ТАСС.", "date": "2018.07.12", "title": "Израел приема Асад да е на власт, ако Иран напусне Сирия, е казал Нетаняху на Путин"}
{"url": "https://www.dnevnik.bg/bulgaria/2018/07/12/3281155_deputat_ot_obedineni_patrioti_e_vnesul_popravka_v/", "text": "Депутат от \"Обединени патриоти\" е внесъл две предложения за промяна в закона, които биха освободили дружеството на братята Кирил и Георги Домусчиеви \"Кей Джи маритайм шипинг\" от ангажиментите, свързани с приватизационния договор на \"Български морски флот\", съобщи днес по БНТ вицепремиерът Валери Симеонов. Той уточни, че текстовете са постъпили в деловодството на парламента в деня, в който  арбитражният съд към Българската търговско-промишлена палата (БТПП) е \"охладил мераците им\"  за промяна в приватизационния договор. Валери Симеонов отказа да назове от коя от партиите, част от \"Обединени патриоти\", е депутатът. Намекна обаче, че той е от \"Атака\". Вицепремиерът обясни, че ако до края на годината собственикът на БМФ няма кораби с посочения в договора капацитет, ще трябва да плати неустойка от 58 млн. лева. \"Ако ги платят тези пари, ще намерим за какво да ги използваме. Ако не - лошо за държавата. Това ще е поредното доказателство, че лобизмът на олигарсите е по-важен от законите\", уточни Валери Симеонов. За отвратителния и лобистки закон Коментирайки  закона за горивата , срещу текстове, в които вицепремиерът протестира и обеща да сезира Европейската комисия, той обобщи, че това е отвратителен и лобистки закон. Симеонов не скри, че в него има и добри страни, като стремежът да се ограничи търговията в сивия сектор, но в същото време ще изпрати на трудовата борса работещите в 300 от общо 400 фирми в бранша. В отговор на въпрос вицепремиерът каза, че депутатът Емил Димитров е имал добри подбуди, като е подготвял закона, но той после е бил \"дописан от специалисти на големите фирми в бранша\". Не сме царство, за да питаме за всичко Борисов Валери Димитров коментира и конфликта си с министъра на туризма Николина Ангелкова, като посочи, че той има пълната подкрепа на всички в бранша и за  закона за шума  и за промените в Закона за устройство на територията. \"Ангелкова се подкрепя само от няколко сдружения, зад които стоят бизнесмени с дебели вратове\", каза още вицепремиерът. Попитан защо за тези противоречия, не е информиран премиерът, Симеонов каза: \" България не е царство, че да се допитваме за всичко до премиера. Тя е парламентарна република.\" Вицепремиерът завърши с прогнозата, че както неговата оставка, така и тази на Ангелкова са възможни.", "date": "2018.07.12", "title": "Депутат от \"Обединени патриоти\" е внесъл поправка в интерес на Домусчиеви, обяви Симеонов"}
{"url": "https://www.dnevnik.bg/biznes/2018/07/12/3281172_fond_zemedelie_otpusna_nad_8_mln_leva_za_podpomagane/", "text": "Управителният съвет на Държавен фонд \"Земеделие\" е утвърдил днес на свое заседание две схеми за държавна помощ за овцевъди и козевъди. Първата схема е насочена към фермери от цялата страна, отглеждащи овце-майки и/или кози-майки и е в размер до 8 274 336 лв. Ставката за подпомагане за една овца-майка и/или коза-майка е в размер на 7 лв. Помощта има за цел да компенсира животновъдите за изкупната цена на суровото мляко от дребни преживни животни, и да намали затрудненията в сектора. На заседанието беше одобрен и финансов ресурс за държавна помощ за 2018 г. в размер на 1 094 140 лв. за подпомагане на земеделски стопани, чиито животни са засегнати от болестта чума по дребните преживни животни в областите Ямбол и Бургас. За общините, в които има забрана за предаване и търгуване на овчето мляко помощта е в размер на 25 лв. на овца/коза. За засегнатите от въведената едноседмична забрана за цялата област преди излизане на разрешението на Брюксел за регионализацията на мерките от областно на общинско ниво подпомагането е в размер на още 7 лв. на брой животно.", "date": "2018.07.12", "title": "Фонд \"Земеделие\" отпусна над 8 млн. лева за подпомагане на овцевъци и козевъди"}
{"url": "https://www.dnevnik.bg/sport/2018/07/12/3281176_irlandec_specheli_shestiia_etap_v_tura_dvama_ot/", "text": "Дан Мартин от отбора на ОАЕ спечели шестия етап в \"Тур дьо Франс\". Ирландският състезател беше най-силен на последното изкачване Мур дьо Бретан (2 км със среден наклон от 6.9%), което предложи много стръмен финал. Три години, след като беше втори на изкачването в Бретан, този път Мартин нямаше конкуренция. Той изпревари с една секунда Пиер Латур от AG2R, а трети както и през 2015 г. завърши ветеранът от \"Мовистар\" Алехандро Валверде на три секунди. В голямата група на фаворитите завършиха Рафал Майка, Адам Йейтс, Бауке Молема, Герант Томас, Ричи Порт, Найро Кинтана, Винченцо Нибали, Якоб Фулсанг и Микел Ланда. Пет секунди спрямо тях загуби Крис Фрум. Големите губещи обаче се оказаха Том Дюмулен и Ромен Барде. Холандецът имаше спукана гума малко преди финала и пристигна с 51 секунди след групата, докато Барде, който е с два подиума в Тура през 2016 и 2017 г. загуби 31 секунди. В челото на генералното класиране настъпи само една сериозна промяна. Грег Ван Авермет продължава да води, но с бонификации Герант Томас излезе втори само на три секунди. Тиджей Ван Гардърен остава трети на пет секунди. \"Много се радвам да спечеля. Не бях сигурен къде трябва да атакувам, защото темпото беше много високо и всеки беше на лимита си. Дотук загубих време в Тура, но мисля че формата ми е добра. Тактиката ми е ясна за всички, аз ще трябва да атакувам\", каза Мартин след етапа. Етапът беше с дължина от 181 км и статира от Брест, като в началото се откъсна група от пет колоездачи: Дамиен Годен и Фабиен Грелие (\"Директ Енержи\"), Лоран Пишон от \"Фортунео\", Антони Туржи от \"Кофидис\" и Дион Смит от \"Ванти груп Гобер\". Петицата натрупа преднина от над шест минути като преследването се водеше от тима на ВМС. На първата височина от трета категория Кот де Плудири пръв премина Дион Смит, като новозеландецът взе още една точка и на изкачването от четвърта категория Кот де Рош Тревезел. В основната група стана интересно 102 км преди финала, когато тимът на \"Куикстеп\" подкара много здраво в участък със силен страничен вятър. Това хвана неподготвени някои от лидерите за генералното класиране. Винченцо Нибали, Найро Кинтана и Микел Ланда бяха във втора група, а още повече зад тях изостана и Примож Роглич от \"Лото Йъмбо\". Първите две групи се събраха след близо 10-километрово договане, докато от \"Лото Йъмбо\" трябваше много да се трудят, за да хванат групата. Това се случи едва след подкрепителния пункт, в който колоната намали скоростта. При навлизане в решителните километри, които бяха финална обиколка от 19 км около Мур дю Бретан водещите отбори хванаха бегълците. Това позволи на Том Скуинш да премине пръв през изкачването от трета категория, с което взе две точки и си гарантира фланелката за най-добър катерач. В бонус спринта пък втори премина Герант Томас, взимайки две секунди за класирането. Том Дюмулен имаше спукана гума само 5 км преди финала и въпреки усилията на своите съотборници не успя да се върне в групата. Идентичен проблем имаше и Ромен Барде, но той се върна за малко в групата. В крайна сметка обаче французинът загуби време на финала. В него Ричи Порт тръгна първи, но прекалено далеч от финала. Мартин прецени най-добре силите си и беше недостижим, финиширайки със средна скорост за етапа 42.8 км/ч. За ирландеца това е втора победа в Тура след като имаше една през 2013 г. Той има общо 20 победи в своята кариера. Освен фаворитите за генералното класиране силно се представи и Петер Саган, който завърши осми. Словакът, който взе два етапни успеха дотук увеличи преднината си в класирането за зелената фланелка, където има 43 точки повече от Фернандо Гавирия. В петък предстои седмият най-дълъг етап в 105-ия Тур. Той е с дължина от 213 км между Фужере и Шартр. Етапът е равнинен, с една единствена височина и дава шанс за изява на спринтьорите.", "date": "2018.07.12", "title": "Ирландец спечели шестия етап в Тура, двама от претендентите загубиха време"}
{"url": "https://www.dnevnik.bg/sviat/2018/07/12/3281151_putin_udulji_kontrasankciite_sreshtu_es_do_kraia_na/", "text": "Руският президент Владимир Путин днес удължи до края на 2019 г. ембаргото върху западни хранителни продукти, което бе въведено през 2014 г. като ответна мярка на санкциите, наложени от американците и европейците на Москва заради ролята й в украинската криза, предаде \"Франс прес\". С подписания днес указ Путин удължава до 31 декември 2019 г. забраната да се внасят в Русия хранителни продукти, идващи предимно от ЕС. Тези мерки бяха въведени през август 2014 г. и важат за повечето хранителни продукти от страни, които санкционират Русия за извършеното през март същата година анексиране на украинския полуостров Крим и за предполагаемата й подкрепа за сепаратистите в Източна Украйна, отбелязва АФП. Оттогава ембаргото бе удължено три пъти в отговор на удължаването на европейските икономически санкции. В края на юни лидерите на 28-те страни от ЕС официално решиха да удължат с още шест месеца икономическите санкции срещу Русия поради липса на напредък в прилагането на Минските споразумения за примирие и политически диалог между проруските бунтовници и украинското правителство. Санкциите, които Западът наложи на Москва, в съчетание със спада в цените на енергоносителите, потопиха Русия в най-тежката ѝ рецесия от идването на власт на Владимир Путин през 2000 г., от която страната постепенно се възстановява, отбелязва \"Франс прес\". Руските власти обаче се надяват, че в дългосрочен план ембаргото ще благоприятства развитието на националния селскостопански сектор, който те подпомагат със значителни субсидии. /БТА", "date": "2018.07.12", "title": "Путин удължи контрасанкциите срещу ЕС до края на 2019 г."}
{"url": "https://www.dnevnik.bg/evropa/2018/07/12/3280679_provali_li_se_germaniia_s_prisudata_za_seriiata_ot/", "text": "Канцлерът бе цялата в черно, когато през февруари 2012 излезе пред камерите и даде обещание от трибуната. В този зимен ден на траурна церемония в Берлин се беше събрало цялото държавно ръководство. Жертвите не бяха някакви известни личности. Всичките бяха мигранти. Беате Цшепе и дяснорадикалните терористи от самопровъзгласилите се за \"Националсоциалистически нелегални\"  са ги убили именно затова . Цели шест години бандата убийци върлува из Германия. Те грабят, взривяват, убиват. От омраза към мигрантите. И никой не спира терористите - нито полицията, нито тайните служби, нито правителството. Подозрения към жертвите Още по-лошо. Германските сили за сигурност дори заподозират жертвите и техните семейства в престъпна дейност. Предполагат, че са турски дилъри на наркотици и членове на мафията. Расистките клишета определят разследванията на полицията. За Германия, която се гордее с преодоляването на националсоциалистическото си минало, това е провал. Провал на държавата. В този февруарски ден на 2012 г. канцлерът се извини на семействата на десетте жертви. И обеща: \"Ние ще сторим всичко възможно, за да разкрием извършителите на убийствата и техните съучастници и помощници. Ще сторим всичко, за да получат извършителите справедливо наказание!\" Това бе голямо обещание. И същевременно най-голямата надежда на близките на жертвите. Сега, след края на един от най-зрелищните процеси от последните години в Германия, стана ясно, че обещанието не е изпълнено. Защото усилията на политиците и съдилищата за пълно изясняване на убийствата не продължиха дълго. Много бързо усилията бяха насочени главно към най-известната личност от \"Националсоциалистически нелегални\" - главната заподозряна Беате Цшепе,  която бе осъдена вчера на доживотен затвор . Мрежата от помощници и дяснорадикални поддръжници, както и очевидното заплитане на тайните служби в провала на властите при разследването постепенно потънаха в забрава. Канцлерът също ги забрави. И до днес тайните служби и министерства се обграждат в мълчание, когато става дума за тяхното участие в разследването. А пред съда беше изправена само една малка част от голямата група поддръжници. Омразата стигна и до парламента Провалът на държавата обаче е много по-голям. Защото навремето канцлерът обеща да подходи твърдо срещу всички, които \"преследват други хора заради техния произход, цвят на кожата и религия\". Шест години по-късно обаче расизмът и националистическото мислене вече са се настанили в обществото, дори и в германския парламент, откъдето партията \"Алтернатива за Германия\" надига агресивен глас на омразата. При това процесът срещу \"Националсоциалистически нелегални\" доказа, че омразата убива.", "date": "2018.07.12", "title": "Провали ли се Германия с присъдата за серията от неонацистки убийства"}
{"url": "https://www.dnevnik.bg/skorost/avtomobilna_industriia/2018/07/12/3280961_vrednite_emisii_ot_proizvodstvoto_na_avtomobili_v/", "text": "Вредните емисии от производството на автомобили в Европа са намалели с 24% за осем години, въпреки че годишно се сглобяват с 5 млн. повече коли, съобщиха днес от браншовата асоциация на компаниите ACEA. Като причина се посочва използването на различни горива и зелена енергия. През миналата година в Европа са произведени 17 млн. автомобила, като при тяхното сглобяване вече се ползва и 31% по-малко вода. За последните десет години се отчита и с 16 на сто по-ниско потребление на електроенергия от автомобилните производители. С 14% са намалели и отпадъците, които остават след сглобяването на всяка кола.", "date": "2018.07.12", "title": "Вредните емисии от производството на автомобили в Европа са намалели с 24% за осем години"}
{"url": "https://www.dnevnik.bg/sport/2018/07/12/3281207_slujitelite_na_fiat_obiaviha_stachka_sled_transfera_na/", "text": "Трансферът на  Кристиано Роналдо в \"Ювентус\"  доведе до напрежение сред служителите на \"Фиат\". Причината е, че сумата от 105 млн. евро, за колкото Роналдо е купен, ще бъде платена от дружеството Exor, което е собственик на \"бианконерите\" и автомобилния производител. В момента \"Фиат\" свива разходите си, а профсъюзите не са доволни. Организацията Unione Sindacale di Base, която представлява голяма част от работниците в завода в Мелфи, обяви, че ще има стачка между 22 ч. на 15 юли и 18 ч на 17 юли. \"Не сме съгласни, защото докато ние сме принудени да свиваме разходите, сега компанията дава милиони да се купи един футболист. Неприемливо е работниците да правят икономически жертви\", гласи официалното съобщение на профсъюза. \"На нас ни се казва, че времената са тежки, че трябва да се правят икономии, чакайки лансирането на нови модели, които никога не се появяват. И доката работниците и семействата им затягат все повече коланите, компанията решава да инвестира огромен паричен ресурс само в един човек! Честно ли е това? Нормално ли е един човек да печели милиони, докато хиляди семейства не могат да изкарат дори и до половината на месеца?\" В завода на  \"Фиат\"  в Мелфи в Южна Италия се произвеждат два от най-масовите модели на \"Фиат\" – 500 и Пунто. Кристиано Роналдо преминава в \"Ювентус\" от \"Реал\" (Мадрид), където беше в продължение на девет сезона. Той ще получава по 30 млн. евро на сезон през следващите четири години.", "date": "2018.07.12", "title": "Служителите на \"Фиат\" обявиха стачка след трансфера на Роналдо в \"Ювентус\""}
{"url": "https://www.dnevnik.bg/tehnologii/2018/07/12/3281161_feisbuk_otbeliaza_65_hil_rusnaci_kato_interesuvashti/", "text": "Помагащи на рекламодатели инструменти на социалната мрежа \"Фейсбук\" решиха с алгоритъм, че 65 хил. потребители в Русия \"се интересуват от държавна измяна\", съобщи \"Гардиън\". Това потенциално създаваше за потребителите риск да бъдат подложени на репресии, докато категорията за интереси \"държавна измяна\" не бе изцяло премахната след въпрос на журналисти, пише още вестникът. Според \"Фейсбук\" става дума единствено за държавната измяна като историческа категория. Тя обаче в крайна сметка е била премахната, тъй като става дума за \"незаконна дейност\". Случаят се появи на фона на притеснения за начина, по който \"Фейсбук\" борави с данни, а и за проблеми със същия инструмент, използващ отново чрез алгоритми информация за расата, сексуалността и политическите възгледи на потребители въпреки законодателството за защита на данните, което изисква изрично съгласие. Рекламодателите нямат пряк достъп до интересите на потребителите, но чрез други инструменти на \"Фейсбук\" такава информация може да бъде придобита - например може да се публикува реклама специално за живеещи в Русия хора, които се интересуват от държавна измяна, а после да бъдат записани IP адресите на всички, които са кликнали. \"Фейсбук\" казва, че използването на алгоритми за определяне на интересите на потребителите прави по-лесно таргетирането на рекламите. Според новия  общ европейски регламент за защита на личните данни  (GDPR) лични данни като тези за сексуалността, религията и политическите интереси са поставени под специална защита. \"Фейсбук\" обаче не предлага такава защита за категориите, които сама е приписала на хоратата - \"заинтересовани от исляма\" или \"заинтересовани от хомосексуалността\", пише \"Гардиън\".", "date": "2018.07.12", "title": "\"Фейсбук\" отбеляза 65 хил. руснаци като \"интересуващи се от държавна измяна\""}
{"url": "https://www.dnevnik.bg/sport/2018/07/12/3182359_daite_da_dadem_kak_sportnoto_ministerstvo_razpredelia/", "text": "Колко пари от хазарта трябва да отиват за култура или спорт, трябва ли да се вдигат данъци, да се налага ДДС на сектора - това бяха част от въпросите, които преди малко повече от месец за кратко бяха обсъждани покрай предложените от вицепремиера Валери Симеонов  промени  в Закона за хазарта (поправките бяха отложени поне до есента, защото парламентът ще пита Европейската комисия  дали не противоречат на европейските директиви ). До темата ефективно ли се разпределят отделяните в момента средства не се стигна. А точно по същото време Министерството на младежта и спорта раздаде парите, които извършващите хазартна дейност в България предоставят на държавата по т.нар. програма за социално отговорно поведение. Това става за втора поредна година и сумата е 2 милиона лева, колкото беше и през 2017 г. Тя обаче отново е разпределена, без да е ясно какви са изискванията към кандидатстващите и по какви критерии са избрани печелившите проекти. И тази година получилите най-голямо финансиране сдружения са свързани с популярни лица от телевизионния екран, които през 2017г. бяха в други организации. Сред останалите \"печеливши\" отново са много представители на бойните спортове, които  в последните години получават все по-голямо финансиране от спортното министерство  и организации, базирани в родния град на министър Красен Кралев Варна и други малки населени места в региона. Дванадесет от одобрените общо 42 проекта са на сдружения, които и преди година получиха средства по програмата. Как да разпределим едни пари Парите по програмата отново са разпределени в три направления. Първото включва три теми - насърчаване на здравословен начин на живот (до 100 хил. лв.), превенция на различни форми на зависимост (до 220 хил. лв.) и превенция на агресия сред младите (до 280 хил. лв.). По него са одобрени шест проекта за общо 700 хил. лв. Второто направление е за \"популяризиране на социално отговорното поведение сред младите хора\", \"запознаване на обществеността с проблемните теми на младото поколение\" и \"отговорност на заинтересованите страни по преодоляването им\". То е с първоначален прогнозен бюджет 250 хил. лв., а одобреният проект е само един. Третото направление, по което са финансирани 35 проекта за малко над 1 млн. лв. е за инициативи, насочени към \"изграждане на умения за разпознаване на видовете зависимости и/или агресивно поведение\". Одобрени са основно спортни клубове. Публикуваните данни са само за това кои са спечелилите, каква оценка получават и с колко лева са финансирани. А спортното министерство явно отново не е въвело критериии за допустимите кандидати. Така например сдружение, чиято цел е да \"повишава общата култура на гражданското общество в областта на българската култура и кино\" получава финансиране за проект \"Популяризиране на спорта вдигане на тежести сред младите\". На същия принцип се очаква от организация, чиято основна дейност е \"напредък в опазването на морската среда на Черно море и в съхраняването на неговите живи ресурси\" да бори различните форми на зависимост сред младите. А спортните клубове поемат да организират кръгли маси и дискусии за въздействие върху поведенческите модели на хората между 15 и 29 години. В тазгодишната програма няма конкретни цели. Частта с очакваните резултати е лаконична - \"прозрачност при изпълнението\", \"положителна обществена нагласа\", \"повишено влияние на неформалното/интерактивното образование върху младежките общности\", \"включване на възможно най-голям брой хора в дейностите\". За разлика от миналата година дори не са посочени изисквания до колко минимум човека трябва да достигнат инициативите. Няма публична информация и какви ще са ползите от различните проекти, и как ще се измерват резултатите. В т.нар. анализ на дейностите по миналогодишната програма, публикуван от спортното министерство, е посочен брой на изработените материали и брой на обхванатите младежи. Липсва обаче оценка доколко ефективни са били проектите. До публикуването на материала министерството на спорта не отговори на въпросите на \"Дневник\" за оценката на ефективността на миналогодишните проекти и очакванията към тазгодишните. Познатите печеливши Най-голямата сума - 233 390 лева е за регистрираното в София   Проектът му \"Ние решаваме!\" е единственият одобрен по второто направление в програмата. Миналата година сдружението отново имаше печеливш проект - \"ВкусНо и здравословно\", който получи 30 хил. лева. Справка в портала на Министерството на правосъдието за юридическите лица с нестопанска цел (ngo.mjs.bg) показва, че членове на управителния съвет са певицата Белослава, кулинарният водещ Петър \"Ути\" Бъчваров и юристът Милан Зарев, който е адвокат на телевизионните водещи Андрей Арнаудов и Иван Христов. Арнаудов беше в управителния съвет на две сдружения, чиито  проекти спечелиха финансиране по програмата за 2017 г . Те раздаваха флайъри за неработещи сайтове, които едва след публикация на \"Дневник\" започнаха да функционират, но остана неясно доколко изпълнените дейности отговаряха на заложените цели. Бъчваров беше в управителния съвет на едното сдружение, а в другото свекърът на Белослава - бившият ректор на Националната художествена академия Божидар Йонов. Пред \"Дневник\" Белослава заяви през юни, че със семейството ѝ подкрепят \"емоционално\" и \"с агитация\" инициативите на сдружението, но не е запозната с одобрените от спортното министерство проекти и \"не сме предприемали никакви активности\" по тях. Бъчваров каза пред \"Дневник\", че е напълно запознат с проектите, миналогодишните дейности и предстоящите такива, но не пожела да коментира без предварителна уговорка с неговия пиар. Другият проект, който е с подобно финансиране, е на  . Той е по Направление 1 и ще получи 226 595 лева за дейности, целящи превенция на агресията сред младите хора. Сред задълженията е изработване на поне един видеоклип, разпространен в поне три телевизионни медии с национален обхват. В управителния съвет на \"Инициатива за чиста среда\" е Георги Кирилов Тошев, който e част от Съвета на директорите на \"Еко Брикет АД\" заедно с Нико Тупарев и неговият партньор в други фирми Александър Тошев. Георги Тошев и Александър Тошев имат съвместно участие в още една фирма - \"Джони 13\". Другите двама души в УС са Диляна Маринова Колева-Саръиванова, съпруга на главния редактор на спорта в Би Ти Ви Витомир Саръиванов и Денислав Василев Николов. Николов си партнира с Андрей Руменов Лилов в дружеството \"Сити пас\". Лилов пък е съдружник във фирмата \"Юпас\" със сноубордиста Иван Андрияни Ранчев. Ранчев има участие в две фирми с Георги Тошев (\"Пънкчър\" ЕООД и \"София билдинг груп 90\" ООД) и е партньор на Александър Тошев, Нико Тупарев, Иван Христов и Андрей Арнаудов в \"Приорити инвестмънт\" ООД. Последните четирима са и в друга друга организация, която е получила финансиране по програмата за 2018 г. - лекоатлетическия  . Тупарев, Тошев, Христов и Арнаудов са част от управителния съвет заедно с бившия състезател по овчарски скок Илиян Ефремов. След като миналата година получи малко над 38 хил. лева за проекта \"София school run\", сега \"Приорити спорт\" ще бъде финансиран с 28 хил. лева за проекта \"Plat Games Together\". \"Идеята ни беше да достигнем до колкото се може повече деца в училищата. Миналата година имаше страхотен интерес. Около 300-350 бяха ангажирани. Тъй като вече разполагаме с необходимото оборудване, което закупихме миналата година, решихме да разраснем проекта, да включим повече спортове. Тази година ще работим и с параолимпийската асоциация, с която от години работим много добре заедно\", каза за \"Дневник\" Маги Христова, която ръководи проектите на клуба. Други избрани  Със 130 020 лева е финансиран проектът \"100% ТИ!\" на , в чийто управителен съвет са Албена Вуцова, която до 2011 г. беше директор на фонд \"Научни изследвания\" към МОН, бившият зам.-председател на изпълнителния съвет на фонда Боряна Николова-Дамянова и доц. д-р инж. Момчил Харадлов от Техническия университет. Проектът \"Заложи на себе си!\" на  получава 126 060 лева. В управлението на това сдружение е главният секретар на СДС Филип Кирев, който бе част от смененото в началото на миналата година ръководство на \"София тех парк\" и бе началник на политическия кабинет на Министерството на икономиката по времето на Божидар Лукарски. Другите членове на управителния съвет са бившият член на УС на БНТ Даниел Калчев и Виолета Чавдарова, която беше кандидат на БСП в изборите за евродепутати през 2007 г.  в Банско има одобрен проект за втора поредна година. След като през 2017 г. получи 122 359 лева, за да информира младите за различните форми на зависимост, сега сдружението получава 86 425 лева за \"Обичам живота, живея здравословно\". С близо 86 000 лева е финансиран проект \"Спорт за здраве\" на  в село Топола, община Каварна. Клубът по бойни спортове се управлява от Ердоан Демиров, който е и дългогодишен кмет на селото. Както и през миналата година, парите по третото направление са раздадени основно на спортни клубове. Всеки проект получава до 40 000 лева, като сред зададените дейности са насърчаването на здравословен начин на живот и превенция на зависимостите и агресията сред младите. Една от заложените цели е да се достигнат \"поне 10% младежи в неравностойно положение\". Сред организациите, които печелят финансиране за втора поредна година, освен споменатите по-горе са   (ММА),  ,  и  , младежкият спортно-туристически клуб  , смолянският  , (Ихтиман), \"  (Русе) и  (Кърджали).  също има одобрен проект за втора поредна година. Президентът й Олег Велинов обаче коментира, че програмата за 2018 г. не е съобразена с новия Общ регламент за защита на личните данни (GDPR), а това може да създаде проблем при отчитането на резултатите: \"Хората, които идват, попълват бланки с личните си данни. Заради влизането в сила на GDPR сега няма да имаме право. 90% от федерациите вероятно нямат, така че трябва да се помисли по въпроса как ще се събират данните. А и не е сериозно да гоним всеки човек да се подписва, за да отчете присъствие\". Скритият ефект Преди година в графата \"Очаквани резултати\" бяха заложени някакви параметри като \"изработване на минимум 50 анимирани и/или интерактивни образователни инструмента\" и достигне до определен брой млади хора, въпреки че не е ясно как точно е измерено последното. Министерство на спорта отчете, че осемте проекта по първите две направления за 2017 г., които получиха близо 600 хил. лв., са достигнали до над милион и половина млади хора. Два от тези проекти са свързаните с Арнаудов, които бяха финансирани с общо 120 хил. лв. Техните страници във фейсбук имат общо 222 харесвания. Клиповете от първия проект са гледани средно по около 400 пъти, а от втория - по около 100. Проектът на тенис клуб \"Еделвайс\" е отчел инициативи и присъствие в основните културни събития в региона през годината -  концерта One Love (10 хил. посетители), поредното издание на \"Банско филм фест\" (над 5000 посетители), Международния джаз фестивал Банско (55 хил. посетители). От клуба разказаха за \"Дневник\", че сред активностите е имало турнир по тенис на корт, на който е проведена демонстрация със специални очила, симулиращи някои от зависимостите като наркотици и алкохол (50 души), велопоход със 100 участници, информационни срещи с медии и представители на целевата група млади хора (50 души), дейности в сътрудничество с директори на учебни заведения и представители на полицията в Банско, едномесечна кампания със 119 публикации в радиа, телевизии и печатни и онлайн медии, Фейсбук игри и др. \"Достигнатият брой младежи от целевата група между 15 и 29 години надхвърли 571 666 души, до които е достигнала информация относно зависимостите и проекта\", заявиха още от \"Еделвайс\". По третото направление, където бяха одобрени 56 проекта, е отчетено, че има: 126 информационни кампании с обхванати 91 111 младежи; 153 проведени обучения с обхванати 4206 младежи; 199 проведени инициативи с обхванати 18 957 младежи; 3649 младежи, придобили нови умения, следствие на проведените тренинги, симулации, демонстрации и спортни занимания; 561 публикации в електронните и печатни медии. Началото на дейностите е 15 май, краят им - 15 октомври, а подаването на отчетите - до 30 октомври.И тази година обаче остава въпросът за начина на разпределяне на средствата и ефективното им използване.", "date": "2018.07.12", "title": "Важно е да раздадем: как спортното министерство разпределя парите от хазарта"}
{"url": "https://www.dnevnik.bg/biznes/2018/07/12/3280560_sofiia_ochakva_pokana_za_chakalniata_na_evrozonata/", "text": "България очаква днес да получи дата за присъединяване на лева към т.нар. чакалня на еврозоната. В Брюксел  се събират министрите на финансите  на страните от валутния съюз, които би трябвало да разгледат писмото от София, с което страната обявява желанието си да се присъедини към валутния механизъм ERM II и към банковия съюз. Финансовият министър Владислав Горанов днес също е в Брюксел като това е обяснено с представяне пред членовете на Комисията по икономически и парични въпроси на Европейския парламент на резултатите от българското председателство на Съвета на ЕС в областта на икономическите и финансови въпроси. Предвидена е и пресконференция в София на същата тема в ранния следобед.  В края на юни премиерът Бойко Борисов на среща на лидерите на Еврогрупата представи намерението на България за присъединяване към валутния съюз и като подчерта, че страната изпълнява формалните критерии за членство.  Тогава той каза , че Горанов е поканен на срещата на колегите си от еврозоната, когато ще се решават детайлите", "date": "2018.07.12", "title": "София очаква покана за чакалнята на еврозоната"}
{"url": "https://www.dnevnik.bg/sviat/2018/07/12/3280477_mirut_v_afganistan_e_vse_po-dalech/", "text": "Талибаните отхвърлят поредните предложения на афганистанското правителство за прекратяване на огъня и преговори, а мирът в тази съсипана от война страна, изглежда, продължава да се изплъзва, както става от десетилетия - и за войските на фронтовите линии, и за гражданското население, което често става обект на нападения. Талибаните правят още завоевания при своето годишно пролетно настъпление и пренебрегват призивите на президента Ашраф Гани за преговори. Той предложи невиждани стимули с надеждата да сложи край на почти 17-годишната война, включително паспорти за бунтовниците и техните семейства. Гани също така предложи да работи за премахване на международните санкции срещу лидерите на групировката и да позволи на талибаните да открият официална централа в столицата Кабул. За да се случи това обаче, той подчерта, че първо трябва да бъде договорено прекратяване на огъня, а талибаните трябва да станат политическа група, а не въоръжена бунтовническа организация. През юни  талибаните за първи път се съгласиха на тридневно прекратяване  на огъня заради празника Ейд ал Фитр, с който завършва мюсюлманският месец на пости рамазан, но след това отхвърлиха призив на правителството да го продължат. Те настояват, че единствените преговори, в които биха участвали, са със Съединените щати по въпроса за ключовото им искане: изтеглянето на всички американски сили от Афганистан. Говорителят на талибаните Забихула Муджахид наскоро повтори позицията на бунтовниците, че \"американците са тези, които продължават войната, подкрепят нашите врагове и бомбардират нашата страна\". \"Затова, ако има преговори, те би трябвало да са с тях (американците)\", каза Муджахид по телефона пред Асошиейтед прес. \"В противен случай те няма да имат никакъв резултат.\" От началото на годината талибаните засилват своите нападения. На 27 януари атентатор самоубиец се вряза с пълна с експлозиви линейка в контролен пункт в Кабул, като уби над 100 души и рани цели 235. Талибаните поеха отговорност за нападението, както и за друго седмица по-късно, при което  бойци нахлуха в луксозен хотел в Кабул , като убиха 22 души, включително 14 чужденци, и водиха 13-часова въоръжена битка със силите за сигурност. Нови завоевания През юни на събиране в Кабул Афганистанският съвет на улемите - организация на мюсюлманските духовници и учени, издаде указ срещу самоубийствените нападения, като каза, че те са \"харам\", забранени според ислямското право. След края на събирането, когато духовниците се готвеха да си тръгнат, още един атентатор самоубиец се взриви близо до мястото, като уби седем души. Макар че за това нападение отговорност пое клонът на \"Ислямска държава\" в Афганистан, талибаните направиха изявление, в което осъдиха конференцията и други подобни прояви като \"американски процес\" и призоваха духовниците да отхвърлят такива събирания. Междувременно талибаните разширяват своите завоевания в провинциалните райони. Според Муджахид сега те контролират 54 от 388 окръга в страната, като пет окръга бяха превзети при пролетната офанзива тази година. Поне седем от 14 окръга в южната провинция Хелманд са изцяло под контрола на талибаните. Анализатори казват, че около 80 процента от Хелманд, която е високо ценена заради обширните полета с опиумен мак, е контролирана от талибаните от 2004 г., въпреки че градските центрове останаха под контрола на правителството. Говорителят на вътрешното министерство Наджиб Даниш отрича твърдението на талибаните и казва, че те контролират едва 11 окръга в цялата страна. Но дори самият специален генерален инспектор на Вашингтон за възстановяването на Афганистан казва, че повече от половината Афганистан е или под прекия контрол на талибаните, или под тяхно влияние. САЩ и НАТО постепенно намаляват своите сили през последните години от върховото ниво от почти 150 хил., а през 2014 г. те се преориентираха към поддържаща и антитерористична роля. Афганистанските сили за сигурност, които наброяват 195 хил. войници и над 150 хил. полицаи, се мъчат да се преборят с бунтовниците. Има натиск за задействане на някакъв вид мирен процес. Държавният секретар на САЩ Майк Помпео използва необявено пътуване до Афганистан в понеделник, за да засили призивите на правителството на Тръмп за мирни преговори. \"Целият регион и светът са уморени от това, което се случва тук, също както афганистанците вече не искат да виждат война\", каза Помпео. Какво може да се направи Във вторник Организацията за ислямско сътрудничество, чието седалище е в Саудитска Арабия и която включва 57 страни, откри двудневна конференция, за да насърчи афганистанските мирни преговори. А лидерите от НАТО ще обсъдят Афганистан в четвъртък на своята среща на върха в Брюксел, на която се очаква Алиансът да поеме ангажимент да продължи да финансира афганистанската армия и своята мисия за обучение. Много редови членове на афганистанските сили обаче са разочаровани от неясните перспективи за мир. \"Президентът им даде (на талибаните) шанс и обяви прекратяване на огъня, но въпреки това те нападаха нашите контролни пунктове, устройваха засади на нашите сили и нищо не се промени\", казва 27-годишният полицай Мохамад Дин от северната провинция Кундуз, който е униформен служител през последните седем години. 33-годишният Абдул Ага загубил дясната си ръка и двете си очи в източната провинция Логар, когато конвоят му се натъкнал на заложена край пътя бомба преди три години. Бившият полицай каза, че не може да види двете си дъщери, родени след нападението. \"То ми отне възможността да виждам блясъка и красотата на живота\", каза Ага. Много бизнесмени и инвеститори напускат страната, заяви заместник-директорът на Афганистанския съвет за промишлеността и инвестициите Абдул Карим Арефи. \"Хората са обезкуражени, хората не са достатъчно уверени да внасят стоки и да довеждат компании\", каза Арефи. /БТА", "date": "2018.07.12", "title": "Мирът в Афганистан е все по-далеч"}
{"url": "https://www.dnevnik.bg/sport/2018/07/12/3280529_cska_i_slaviia_zapochvat_evropeiskite_si_izpitaniia/", "text": "ЦСКА и \"Славия\" започват участието си в европейските турнири тази вечер. Червените приемат латвийския \"Рига\" в 20.45 часа на \"Българска армия\", а белите гостуват на \"Илвес\" (Тампере) в 19.00 ч. Двата отбора влизат без големи очаквания в квалификациите на Лига Европа. След промените в евротурнирите задачата пред българските участници в надпреварата за класиране в груповата фаза се усложни значително. ЦСКА приема \"Рига\" в търсенето на нов облик. След сезон, в който беше изцяло зависим от голмайстора си Фернандо Каранга, сега отборът трябва да търси нови решения. Бразилският нападател  е в Китай, където очаква да подпише с местен отбор . ЦСКА е и с нов треньор, за когото това ще бъде не само дебют в официален мач, а и дебют в евротурнирите. Нестор Ел Маестро има само една година опит като треньор, но показа трезва преценка на ситуацията. Той призова за за реален поглед и заяви, че ЦСКА трудно може да стигне напред в евротурнирите и че трябва да се прави крачка по крачка. По думите му \"Рига\" не е желаният съперник за начало на сезона. По темата \"Каранга\" треньорът посочи, че предпочита да има в състава си футболисти, които са изцяло съсредоточени върху играта, а не мислите им да са насочени към други клубове. Ел Маестро отрече появила се информация за трансфер на Десподов. \"Той остава. Аз го харесвам и мисля, че и той ме харесва. Под въпрос е за мача, предстои да реша дали ще играе или ще го запазим за втория мач, когато ще е напълно възстановен. Кирил е важен футболист, така че ако е готов, ще бъде титуляр, ако не - няма да е в групата\". Освен Десподов с травма е и Стойчо Атанасов, а други проблеми пред отбора няма. \"Искам да видя нов облик от отбора. Надявам се тази година ЦСКА да играе различно. Искам да видя емоционален отбор, който играе със сърцето си, динамичен отбор\", заяви Ел Маестро. \"Малко съм нервен, но аз винаги съм малко нервен. На терена ще са най-добрите и съм уверен, че те са достатъчно добри, за да победят \"Рига\", посочи той. Очакванията му са за труден мач срещу отбор, който играе защитно. По думите му \"Рига\" е най-високият отбор, който е виждал и ЦСКА ще трябва да внимава със статичните положения, от където идват повече от половината голове на съперника. \"Те са много борбени, а за повечето от футболистите им това ще е мачът на кариерата им.\" Латвийците имат игрови ритъм, тъй като първенството на страната върви. Съперникът на ЦСКА е втори, като е в серия от пет поредни победи при голова разлика 6:0. Мачът ще се играе на \"Българска армия\", като отворени са секторите А и В. От клуба посочиха, че са останали само 1000 билета. \"Славия\" стигна до евротурнирите, след като триумфира с Купата на България. За белите това ще е второ в континенталните надпревари за последните 20 години след това преди два сезона, когато бяха отстранени от полския \"Заглембе\". \"Отиваме да изиграем мач във Финландия срещу силен отбор от биткаджии. Няма да е лесно за нас\", каза треньорът Златомир Загорчич при отпътуването за двубоя с \"Илвес\". \"Имаме настроение и очакваме да се върнем в София с хубав резултат. Разполагат с много упорити футболисти, които изобщо не се предават. Надявам се, че ще се получат всички неща, които тренирахме и правихме преди този мач. Ако изиграем силен мач там, домакинството на реванша може да е предимство\", добави той. Президентът на клуба Венцислав Стефанов изрази притеснения заради изкуствения терен, на който ще се играе мачът. \"Славия\" вече изигра първия си официален двубой. Белите  загубиха с 0:1 от \"Лудогорец\" в мача за Суперкупата .", "date": "2018.07.12", "title": "ЦСКА и \"Славия\" започват европейските си изпитания с умерени очаквания"}
{"url": "https://www.dnevnik.bg/evropa/2018/07/12/3280300_idvaneto_na_populistite_na_vlast_v_italiia_nasurchi/", "text": "Когато Иван Зайцев, волейболист в италианския национален отбор и олимпийски медалист, публикува своя снимка с детето си в социалните мрежи миналата седмица, тя нямаше за цел да бъде политическо изявление, пише \"Гардиън\". Седем-месечната му дъщеря тъкмо била ваксинирана и Зайцев искал да се похвали със смелостта й. Но само за няколко секунди той бил нападнат от активисти срещу ваксините. Атаките варирали от обвинения, че е бил подкупен от фармацевтични компании до плашещи пожелания детето му да се разболее. \"Исках да споделя този момент като родител и да поздравя дъщеря си – тя се смееше по време на целия процес – както и да успокоя други родители\", разказва Зайцев, който има и син. \"Осъзнавам, че съм публична личност и че всичко, което правя, има последици, но не очаквах това. Когато засяга мен, е едно нещо, но когато пожелават болест на децата ми, това много ме ядосва\". Той не е докладвал за случая официално, но отговорните италиански служби се опитват да открият извършителите. Миналата седмица те премахнаха страница във \"Фейсбук\", която организирала \"морбили партита\", на които родителите да излагат децата си на болестта, за да ги \"имунизират\" по естествен начин. Малкото, но враждебно движение срещу ваксините бе подкрепено от идването на власт по-рано тази година на популистката коалиция в Италия, която е скептична към имунизирането. Дни след като Зайцев публикува снимката си, здравният министър Джулия Грило  заяви, че родителите вече не няма да трябва да показват официално  удостоверение за ваксиниране, за да записват децата си в училище. Вместо това ще им бъде позволено да представят \"собствено удостоверение\", с което да заявят от свое име, че задълженията за ваксиниране са изпълнени. Предшественикът на Грило миналата година прокара закон, който направи  задължителни 10 ваксини за децата , започващи да учат в държавни училища. Докато новото правителство обсъжда преразглеждане на закона, Грило заяви, че решението за удостоверенията има за цел да стимулира училищното включване и да опрости правилата за родителите. Мерките миналата година бяха приети заради широкото разпространение на морбили, причинено от падането на нивото на ваксиниране под безопасния праг от 95 процента. През 2017 г. в Италия е имало 4885 случая на морбили, което я постави на второ място в Европа след Румъния по този показател. Тази година са регистрирани 1700 случая, а четири са довели до смърт. \"За съжаление е факт, че Италия има имунизационно покритие за морбили, което е подобно на това в Намибия\", казва Роберто Буриони, преподавател по микробиология и вирусология в университета \"Вита-Салуте Сан Рафаеле\" в Милано. \"Така че обективно погледнато тези, които идват в нашата страна, са изложени на риск да се заразят с морбили\", допълва той. Криза на доверието Грило е член на Движение \"Пет звезди\", чийто основател Бепе Грило (няма връзка между двамата), в миналото е заявявал, че ваксините може да бъдат толкова опасни, колкото болестите, от които предпазват. През 2015 г. партията предложи закон срещу имунизирането заради \"връзка между ваксините и специфични болести\" като левкимия, отравяне, рак, аутизъм, алергии и други. Преди изборите през март \"Пет звезди\" леко промени курса. Лидерът на партията Луиджи ди Мако заяви, че не е против ваксините, а против това да се задължават родителите да имунизират децата си. Миналата седмица Джулия Грило, която е бременна с първото си дете, подчерта, че бебето й няма да бъде ваксинирано. Коалиционният партньор на \"Пет звезди\", партия \"Лига\", обаче може в крайна сметка да наложи начина, по който да се реши дебата. Партийният лидер Матео Салвини, който е също вицепремиер и министър на вътрешните работи, наскоро коментира, че изискваните 10 ваксини са \"твърде много\". \"Трудно е да се разбере какво ще направи (правителството), защото в Движение \"Пет звезди\" има различни позиции – някои са близо до научната позиция, други са против\", смята Буриони. Усещането на италианците за безопасността на имунизациите бе силно повлияно от вече отхвърлени твърдения за връзка между ваксинацията с морбили-паротит-рубеола и аутизма. \"Има криза на доверието във всички елити\", коментира Джовани Орсина, преподавател в римския университет \"Луис\". \"Така че, ако някой доктор каже \"трябва да ваксинирате детето си\", на него не се гледа като на компетентен човек, а като на някой, който получава пари от компании, които продават ваксини\", допълва Орсина. Според него въпреки че въпросът за задължителността ще бъде централна част в политическия дебат, правителството няма да се отклони твърде много в посоката на активистите срещу ваксините. \"Ще направят нещо, но не твърде много\", допълва Орсина.", "date": "2018.07.12", "title": "Управлението на популистите в Италия насърчи движението срещу ваксините"}
{"url": "https://www.dnevnik.bg/sviat/2018/07/12/3280492_za_10_dolara_hakerite_prodavat_neobichaini_stoki_v/", "text": "Хакерите обичат да продават какво ли не - паспорти, телефонни номера и друга лична информация в т. нар. \"тъмен интернет\", а цените често варират. За десет долара например човек може да си купи достъп до системите за сигурност летище, разказва технологичното издание The Verge. Изследователи от екип на компанията McAfee откриха, че достъпът до системите за сигурност и автоматизация на голямо международно летище се продават на тази цена и това би позволило те да бъдат овладени. Става въпрос за многоканален протокол (т. нар. Remote Desk Protocol), който позволява на служителите да работят през определени компютри извън локалната мрежа. За киперпрестъпници тези прокотоли са добра възможност и те се продават на \"тъмния\" пазар, използвани от заинтересовани организации чрез зловреден софтуер. Според  екипа на McAfee  най-вероятно хакерите са заредили огромен брой пароли, за да познаят тази за достъпа и това се случва често, а администраторите често закъсняват с мерките за защита като потвърждение на самоличността с две стъпки и контрол на трафика в мрежата (rate limiting), който може да предотврати атаките от типа DoS за временно сваляне или блокиране на интернет ресурси. Името на летището е запазено в тайна от съображения за поверителност, но проблемът бе бил решен, обяви екипът, но добавя че на \"пазара\" се продават множество правителствени системи, включително такива на здравни институции като болници. По-скъпо, но опасно И други ценни находки, свързани с военна технология, могат да се открият в \"тъмния\" интернет, макар и по-скъпо. Това разказва друга изследователска група, работеща за интернет компанията Recorded Future, която специализира в анализ на онлайн заплахи и има връзки с инвестиционните поделения на \"Гугъл\" и ЦРУ. Групата Insikt е открила на 1 юни, че някой се опитва да продаде военни документи и е публикувал скрийншот с \"находката\" си във форум за хакери с предлагана цена 150 или 200 долара. Анализът показал, че документите са автентични и хакерът ги е получи чрез достъп до рутер във Военновъздушна база \"Крийк\", възползвайки се от неизвестна до момента уязвимост. Така бил възможен достъпът до компютъра на капитан в базата. Сред откраднатите документи са книги са упътвания за поддръжка на дрона Reaper, които се на класифицирани, но ако не са в ръцете на доброжелатели, могат да създадат проблем. След кражбата на документите хакерът пуснал за продажба и други документи, които изглежда били на Пентагона или представител на американската армия. Въпросният дрон MQ-9 Reaper може да работи и автономно, и дистанционно и се смята за едно от най-смъртоносните безпилотни устройства, разработвани от САЩ. В момента се използва от Пентагона, министерството за вътрешна сигурност, Централното разузнавателно управление и НАСА, пише The Verge. Капитанът, в чийто компютър хакерите са успели да проникнат, е завършил курс по кибербезопасност през февруари и би трябвало да е наясно с рисковете, казват от Recorded Future. Извършителят пък казал на организацията, че често се \"забавлява\", гледайки поверителни кадри от самолети или камери за гранично наблюдение (например от дрон, прелитащ над Мексиканския залив), независимо от \"умерените\" си технически умения. Армията тепърва ще установи до каква степен е осъществен пробив системата ѝ, но ще продължи да разследва атаката.", "date": "2018.07.12", "title": "За 10 долара хакерите продават необичайни стоки в \"тъмния интернет\""}
{"url": "https://www.dnevnik.bg/istorii_na_denia/2018/07/12/3279791_kak_e_suzdadena_kurierskata_kompaniia_ekont/", "text": "Георги Петров живее на втория етаж в кооперация в софийския квартал \"Изток\". Той трябва да изпрати документи за подпис и вика куриер на домашния си адрес. Пратката е за третия етаж. Петров уверява, че няма грешка. Двайсетина стъпала по-късно куриерът предава плика на Владимир Симеонов. Той го приема, но има пратка с други документи, която трябва да бъде доставена до... втория етаж. За Петров. Съседите са скарани и си общуват чрез куриер. След няколко размени на пратки, последният куриер успява да ги събере на площадката между етажите и те започват да си говорят отново  Тази история е съвсем истинска, само имената на героите са променени.  Едва ли, когато преди 25 години Николай Събев е сред създателите на \"Еконт\" той си е представял, че един ден услугите, които фирмата предлага, ще излизат толкова извън стандартното описание и ще имат и неизчислима добавена стойност.  1998 е ключова година в историята на \"Еконт Транс\" (спедиторската компания, създадена през 1993г. - бел.ред.). Две взаимосвързани събития предизвикват силно сътресение. Николай Събев (основател на компанията - бел.ред.) и Павел Пенчев (изпълнителен директор) обаче приемат кризата не като заплаха, а като възможност. През лятото на 1998 г. настъпва руската финансова криза. Обявено е спиране на плащанията по държавния дълг и девалвация на валутата. Наложен е мораториум на плащанията извън страната и \"Еконт Транс\" не може да получи сумите по вече сключени договори за две години. Това се случва внезапно и компанията не е подготвена да понесе удара. Как се действа, когато на малка спедиторска фирма с ниска норма на печалба изведнъж й казват, че не могат да й платят половин милион долара, от които тя дължи 498 хил. долара на превозвачи? Нещо трябва да се промени изначално. Ситуацията се влошава допълнително, когато в този труден момент напускат трима от топ мениджърите на компанията. Николай Събев и Павел Пенчев остават с двама асистенти. Поуката, която извличат от тези събития, е, че да се прави бизнес, зависим от политиката на Русия, е схема като в минно поле без перспективи за развитие. \"Еконт Транс\" все пак успява да събере парите си за две години и да се разплати с всички, като запазва клиентите си.  Николай Събев избира да решава тези проблеми лично - лице в лице, без отговорността да се прехвърля на други хора или непредвидени обстоятелства. Това е част от философията за бизнеса на \"Еконт\" и до днес.  Тогава той събира малка сума пари и заминава, за да се срещне лично с всички, към които е задлъжнял. Не използва телефоните, за да се обяснява колко е трудна ситуацията с Руската национална банка, и не се крие. Сред хората, на които трябва да плати, са и представители на молдовската мафия. \"Казах им: Аз съм тук, защото ви дължа 195 хил. долара, и идвам на крака. Ще ви платя независимо от всичко, но ми трябва време. Дайте ми шест месеца и не спирайте моите вагони.\" И тези хора, видни представители на мафията, толкова се зарадваха, че вечерта, като седнахме на вечеря, единият от тях каза на приятелката си: \"Виж го нашия Коля - сутринта исках да го гръмна, сега искам да го прегърна!\", разказва Николай Събев.  Кризата и преодоляването на щетите от нея карат Пенчев и Николай Събев да мислят за създаването на по-устойчив модел на логистика, работещ на българския пазар.  Решението за старта на куриерска дейност е подпомогнато и от обстоятелството, че някои от търговците си плащат не с пари, а с автомобили. И \"Еконт\" се озовава с два микробуса и един пикап.  Без претенции за прилики с някои истории от Силициевата долина, куриерският бизнес започва от един малък гараж. През 2000 г. това е първият логистичен център на \"Еконт\". Идеята на Пенчев и Николай Събев е да предложат куриерска услуга, която да се различава от стандартната на пазара и да даде възможност на хората да получават пратки от и до офис на куриера, а не само от и до адрес. Това трябва да направи услугата по-достъпна за тези, които не могат да си позволят по-високите разходи за изпращане и получаване от адрес.  За да е успешна според тях, новата куриерска фирма \"Еконт Експрес\" трябва да бъде в София. Пенчев заминава и наема апартамент на бул. \"Черни връх\" в квартал \"Лозенец\". Апартаментът има отделени хол, кухня, спалня и баня. Холът става офис, кухнята - приемна, а Павел спи в съседната част. Сутрин отива на работа много лесно, защото е на една врата разстояние. Гаражът на апартамента става логистичен център, а първият куриер, който разнася пратките, е Павел Пенчев.  Сутрин Пенчев излиза на работа с костюм, вратовръзка и куфар, за да провежда търговски срещи, на които убеждава клиенти да се доверят на непознатата към момента куриерска фирма. Те често го посрещат с думите \"нищо не купуваме\", защото тогава е бумът на куфарните търговци. На обед влиза в друго амплоа - приема заявки и изпълнява по 10-15 поръчки дневно, облечен с тениска и шапка с козирка. На визитната му картичка пише \"изпълнителен директор\", но това няма никакво значение. В един от тези дни домоуправителят на сградата среща Пенчев, облечен тогава в костюм, и прави забележка, че куриерът на фирмата се държи невъзпитано, говори грубо и блъска вратата. \"Този човек въобще не направи връзка между мен и куриера и такива неща наговори, че сякаш правеше донос. Ако не бях аз куриерът, щях много да се впечатля какви груби думи съм използвал\", спомня си той. Но приема забележката и след три дни същият човек му благодари за страхотния ефект от намесата.  В първите месеци куриерската компания развива дейност само в София и Русе, но бързо след това се появяват офисите в Плевен, Пловдив, Бургас и Варна. За да имат повече тежест, Николай Събев моли състудент от Бургас и приятели от Плевен и Пловдив да помогнат и когато фирмата изпраща нещо в тези градове, те да го занесат на адреса. За услугата не получават заплащане. Пенчев събира по 10 - 15 пратки за деня и следобед ги носи на автогарата, където ги разпределя по автобусите за съответните градове. Приятелите посрещат пратките и ги разнасят на адресите. Само след месец обаче пакетите стават толкова много, че този импровизиран вариант вече не работи. Започва наемането на помещения и отварянето на офиси. Първоначално те не работят с клиенти, а са основно офиси и складове, от които куриерите идват да получат пратките за разнасяне.  Скокът на бизнеса на \"Еконт\" е видим още в първите години. През 2002 г. са разнесени 1500 пратки, а година по-късно вече стават 79 хил. Ръстът се дължи на нововъведения на пазара, в които \"Еконт\" е пионер - като наложения платеж и специалните тарифи. ", "date": "2018.07.12", "title": "Как е създадена куриерската компания \"Еконт\""}
{"url": "https://www.dnevnik.bg/sviat/2018/07/12/3280384_pochitatelite_na_trump_chakat_vizitata_mu_vuv/", "text": "Десетки хиляди протестиращи се очаква да излязат по улиците и да освиркат Доналд Тръмп, когато той пристигне на посещение във Великобритания тази седмица. Някои хора обаче смятат, че протестите създават неловка ситуация и и че американският президент заслужава топло посрещане.  Тръмп ще пристигне във Великобритания днес на \"работно посещение\" - нещо по-скромно в сравнение с първоначалния план за държавна визита с присъщата ѝ помпозност и блясък, след като той предизвика заплахи от масови протести. Въпреки това протестиращите срещу Тръмп пак се готвят да излязат по улиците за ужас на неговите ликуващи британски поддръжници.  \"Той пристига в бърлогата на лъва и това ще представлява наистина забавно зрелище\", казва 28-годишният лондончанин Джак Смит по време на парти по случай Деня на независимостта на САЩ от Великобритания - 4 юли. \"Откровено ще кажа, че очаквам тези протести както всички останали. Ще бъде забавно да се наблюдават всички тези либерали, чийто възгледи за света бяха разбити, когато той бе избран за президент през ноември 2016 г.\" Кметът на Лондон Садик Хан, който има зад гърба си няколко медийни спречквания с президента, в четвъртък даде разрешение на протестиращи да издигнат голям балон, изобразяващ  Тръмп като озъбено оранжево бебе , над сградата на парламента.  \"Той има да върши тук много по-важни неща, отколкото да се притеснява за някакви протестиращи. Мисля, че това говори много, много зле за протестиращите\", казва 21-годишният американски студент Дрю Ликърман от университета \"Сейнт Андрюс\" в Шотландия. \"Тръмп ходи във Франция, Япония, из целия Близък изток. Беше посрещан както никой друг американски президент.\" Премиерката Тереза Мей покани Тръмп на държавно посещение, когато стана първият чуждестранен лидер, посетил го в Белия дом след встъпването му в длъжност през януари 2017 г.. Много британски депутати определиха това решение като погрешно и то предизвика протести в цяла Великобритания.  Силна връзка На партито за 4 юли, състояло се недалеч от посолството на САЩ в центъра на Лондон, празнуващите издигнаха плакати с надписи \"Тръмп 2020\" и \"Добре дошъл, господин президент, Обединеното кралство те обича\".  36-годишната Ерика Милър, която има двойно британско и американско гражданство след омъжването си за британец, каза, че протестите няма да окажат никакво влияние върху отношенията между двете страни.  \"Що се отнася до (т. нар.) специални отношения - налице е силна връзка, опираща се на историята, езика, общите западни ценности, която ще продължи независимо от протестиращите тук или в САЩ\", каза тя.  28-годишната Мейлин Бейкър Боуг работи в сферата на междуправителствените отношения и се е преместила във Великобритания от САЩ през 2015 г. Тя каза, че не е почитателка на Тръмп, макар да е републиканка, но въпреки това е била изненадана от гневната реакция срещу него. \"Намирам за твърде странно, че протестиращите сипят толкова хули и отделят толкова време за това на свободно избрания лидер на една свободна страна, колкото не отправят по повод на посещението на някой друг, като президента на Китай\", каза тя.  Подобно отношение изрази и Сара Елиът, на 36 години - председател на сдружението на американците републиканци в Обединеното кралство. \"Ние винаги стоим рамо до рамо и това ли е начинът да посрещнеш добър приятел?\", казва тя. \"Не мисля така, но хората са свободни да постъпват така - това е свободна страна. Мисля, че нашите специални отношения винаги ще устояват заради нашата история, заради общите ни ценности. Предизвикателствата, пред които сме изправени в света, са еднакви.\" Ако президентът на САЩ пожелае да посети традиционен лондонски пъб по време на своята визита, то има едно такова заведение, в което топлото посрещане му е гарантирано. \"Джеймисън\" в Хамърсмит, Югозападен Лондон, сменя името си по случай посещението му на \"Тръмп Армс\" и ще даде парти в негова чест.  \"Тук има много фенове на Тръмп, които ще се радват да присъстват\", каза собственикът Деймиън Смит, чиято съпруга е от Ню Йорк, пред вестник \"Ивнинг Стандард\". /БТА", "date": "2018.07.12", "title": "Почитателите на Тръмп чакат визитата му във Великобритания с нетърпение"}
{"url": "https://www.dnevnik.bg/sviat/2018/07/12/3280454_stachka_na_pilotite_otmenia_poleti_na_raiuner_dnes/", "text": "Райънер\" отменя до 30 от 290-те си полета в Ирландия днес заради стачка на пилотите, съобщи компанията. Всички полети до Европа ще оперират както обичайно, засегнати ще бъдат някои до Великобритания. Стюардите и стюардесите на компанията ще стачкуват на 25 и 26 юли в четири държави – Португалия, Белгия и Испания и в двата дни, в Италия само на 25. Профсъюзите искат по-добри условия за труд, независимо дали са директно наети или чрез посредник. В специално изявление те призовават да се намесят и Европейската комисия и правителствата на всяка страна от ЕС, в която оперира \"Райънер\", за да се прилагат европейското и националните законодателства.", "date": "2018.07.12", "title": "Стачка на пилотите отменя полети на \"Райънер\" днес"}
{"url": "https://www.dnevnik.bg/bulgaria/2018/07/12/3280594_holandiia_i_franciia_prechat_na_bulgariia_da_vleze_v/", "text": "Присъединяването на България и Румъния към Шенгенската зона е възпрепятствано от Холандия и Франция. Това мнение изрази министърът на външните работи Екатерина Захариева в интервю пред руското издание \"Известия\", цитирано от БНР. По думите ѝ от началото на 2011 г. Европейската комисия и Европейският парламент са издали много резолюции и доклади, които призовават страните от Европейския съюз да приемат България и Румъния в Шенгенското пространство, но това така и не се случвало. Причината - Холандия и Франция били против. \"След избухването на миграционната криза мога да разбера техните притеснения, но не мога да намеря истински аргументи за отказа. До 2011 г. вече сме изпълнили всички технически изисквания и сега, в условията на масов приток на бежанци в ЕС, доказахме своята способност да защитим външните граници на Европейския съюз\", каза още Захариева. Тя допълни, че България продължава да води преговори с двете страни, за да ги убеди, че страната има място в Шенгенската зона.", "date": "2018.07.12", "title": "Холандия и Франция пречат на България да влезе в Шенген, твърди Захариева"}
{"url": "https://www.dnevnik.bg/sport/2018/07/12/3280584_delio_rosi_ne_bih_govoril_za_sram_sled_zagubata/", "text": "Треньорът на \"Левски\" Делио Роси заяви, че не може да се говори за срам след загубата от \"Вадуц\". Сините  паднаха с 0:1 в Лихтенщайн в първия си мач от квалификациите в Лига Европа . \"Нито една загуба не е приятна, не бих казал, че тази специално е срамна. Подведохме се по тяхната игра през първото полувреме и не играхме добре. Имахме възможност да се върнем в мача, но не бих говорил за срам. Можехме да изравним, ала не успяхме. Такива неща се случват във футбола – понякога можеш да загубиш дадена среща\", каза Роси. По думите му контузията на Хали Тиам по време на загрявката е оказала влияние, като е променила плановете му за мача. Според него \"Левски\" може да преодолее съперника, ако играе като отбор. \"Не само Паулиньо липсва, някои от младите момчета играха за първи път в такъв мач. Той дори да се оправи донякъде, не смятам, че след пет-шест дни ще е готов на максимум и ще играе в реванша. Мачът ще решат тези, които излязат на терена. Трябва да играем като отбор, защото в някои моменти не го сторихме\", добави италианецът.", "date": "2018.07.12", "title": "Делио Роси: Не бих говорил за срам след загубата (видео)"}
{"url": "https://www.dnevnik.bg/bulgaria/2018/07/12/3280595_kratki_novini_obshtina_stamboliiski_shte_pusne/", "text": "Бившата съдия Мария Иванова трябва да се върне в ареста  Бившата съдия Мария Иванова трябва да се върне в ареста заради обвинение в пране на 1.4 млн. евро. Това определи Софийският апелативен съд (САС), след като миналата седмица Стефан Милев от градския съд пусна Иванова срещу \"подписка\". Висшият съдебен съвет не подкрепи позиция в защита на полски съдии Съветът отказа да подкрепи декларация на Европейската мрежа на съдебните съвети в защита на преждевременно пенсионирани 27 върховни съдии в Полша. Според евромрежата принудителното ранно пенсиониране е опит за поставяне на съдебната власт под контрола на правителството. Главният прокурор Сотир Цацаров заяви, че декларацията трябва само да се публикува - без да се подкрепя, което би било намеса в работата на суверенна държава. Атанаска Дишева каза, че в писмото няма дори намек за намеса в суверенната власт, а изразява становище за независимостта на съдебната власт. Четирима членове на съвета гласуваха и за подкрепа на становището – Лозан Панов, Цветинка Пашкунова, Атанаска Дишева и Севдалин Мавров. Драгомир Кояджиков беше против и публикуването му. Останалите 17 кадровици подкрепиха предложението на главния прокурор. До момента декларацията е публикувана от съветите в Италия, Хърватия, Северна Ирландия, Словакия, Белгия, Англия и Уелс, както и в Гърция. Засега само Северна Ирландия, наред с публикуването, е и подкрепила становището. Протест пред сградата на Висшия съдебен съвет  събра граждани. Причината за недоволството им е, че съветът има намерение да възложи на частните съдебни изпълнители правомощието да събират държавни такси за сметка на държавните изпълнители без проведен обществен конкурс. Организатор на протеста е сдружение \"Покана за доброволно изпълнение\". Исканията им са за промяна в Гражданско-процесуалния кодекс във връзка със заповедното производство. Според протестиращите българският кодекс противоречи на европейското законодателство. Обясниха, че кредиторите получават заповед за изпълнение и изпълнителен лист, но чак след поканата длъжниците разбират, че дължат пари и тогава те вече имат запор на заплатата, нямат средства за адвокат и изпадат в ситуация, в която не могат да се защитят. Разбита е престъпна група, занимаваща се със склоняване към проституция и трафик на хора  Тя е действала от 2015 г., а пострадалите са десетки млади жени от България. Разследващите са установили, че на жените е обещавана работа във Франция, след което са настанявани в Германия и принуждавани да проституират в Страсбург. Някои са били експлоатирани и в близост до град Анеси. Основната част от спечеленото жените изпращали на сутеньори в България. Разследването е започнало от френската прокуратура след като е получила информация от френското посолство в България. По-късно е било възложено на прокуратурата към Междурегионалния специализиран съд поради големината на престъпната мрежа. С подкрепата на Евроюст е бил създаден съвместен екип от служители на междурегионалния съд в Нанси, българската Върховна касационна прокуратура и Районната прокуратура в Оряхово, където е местоживеенето на пострадалите. Задържани са десет души - петима в България, трима в Германия, и двама край Анеси. Затворник избяга от болница в Пловдив  Мъж, излежаващ присъдата си в Пловдив, избяга вчера от болницата \"Св. Георги\" в града, след като беше приет в лечебното заведение малко преди това. Той е бил закаран под охрана, за да му бъдат извършени медицински манипулации, но е успял да се измъкне от сградата, докато чака лекарите. Затворникът е на 59 години и е бил на лек режим, затова до болничната му стая не е имало охрана. Община Стамболийски ще пусне безплатен градски транспорт Община Стамболийски предвижда да осигури безплатен градски транспорт в града и в околните села, съобщава БНТ. Разходите ще бъдат за сметка на събраните данъци и такси. Така общината ще стане единствената в страната, която предлага подобна услуга. В общината живеят около 23 хил. жители.", "date": "2018.07.12", "title": "Кратки новини: Затворник избяга от болница в Пловдив"}
{"url": "https://www.dnevnik.bg/evropa/2018/07/12/3280597_sasht_preduprediha_za_risk_ot_sankcii_sreshtu_firmi/", "text": "Вашингтон повтори вчера предупреждението си за риск от санкции срещу западни фирми, инвестирали в руския газопровод \"Северен поток 2\" към Германия, предаде \"Ройтерс\". Според американското правителство Москва използва проекта, за да всее разкол в Европа. \"Бяхме ясни, че фирмите, които работят в сектора на руския енергиен износ, участват в бизнес, който носи риск от санкции\", каза пред \"Ройтерс\" говорител на Държавния департамент на САЩ. \"Смятаме, че (газопроводът) ще подкопае цялостната енергийна сигурност и стабилност на Европа, предоставяйки на Русия още един инструмент за оказване на политическа принуда на европейските страни, особено на Украйна. Русия разбира, че този проект разделя Европа, и го използва да вземе преимущество\", добави той. Пет западни фирми са инвестирали в \"Северен поток 2\" - германските компании \"Унипер\" (Uniper) и \"Винтерсхал\" (Wintershall), австрийската О Ем Ви (OMV), френската \"Анжи\" (Engie) и англо-холандската \"Шел\" (Shell). Вчера преди  срещата на НАТО в Брюксел  президентът на САЩ Доналд Тръмп заяви, че Германия е \"заложник\" на Русия  заради енергийната си зависимост .", "date": "2018.07.12", "title": "САЩ предупредиха за риск от санкции срещу фирми, инвестирали в \"Северен поток 2\""}
{"url": "https://www.dnevnik.bg/sport/2018/07/12/3280600_vse_oshte_ne_sme_kazali_poslednata_si_duma_zaiavi/", "text": "Хърватският отбор все още не е казал последната си дума на световното първенство по футбол, заяви селекционерът Златко Далич. Думите му дойдоха след  победата с 2:1 срещу Англия след продължения, която изпрати състава на финала . В спора за световната купа хърватите ще играят с Франция в неделя в 18.00 часа на \"Лужники\". Хърватия стигна до финала след три поредни мача, в които игра продължения. Отборът отстрани последователно Дания, Русия и Англия. \"Може би този мач има историческо значение. Може би Господ ни дава възможност. Стигнахме финала, искаме да играем финала. Франция имаше ден почивка повече за възстановяване, но няма място за оправдания\", посочи Далич. Той поздрави футболистите си за отдадеността. \"Днес (в сряда вечерта) никой не поиска да бъде сменен. Никой не каза, че не е готов. В продълженията никой не искаше да бъде ваден от игра\". \"Заслужихме да сме на финала. Това, което момчетата направиха, беше фантастично, те написаха история. Все още не сме казали последната си дума - има още един мач. Ако е рекъл Господ, ние ще сме световни шампиони\", каза Далич. По думите му турнирът ще бъде спечелен от отбор с характер. \"В три поредни мача бяхме изоставащи и проявихме характер. Сега ще празнуваме, ще починем и след това ще се подготвим за Франция. Това е нова тежка задача, но сме готови за нея\", добави селекционерът на Хърватия.", "date": "2018.07.12", "title": "Все още не сме казали последната си дума, заяви селекционерът на Хърватия"}
{"url": "https://www.dnevnik.bg/evropa/2018/07/12/3280603_niama_razriv_v_otnosheniiata_mejdu_evropa_i_sasht/", "text": "Президентът на САЩ Доналд Тръмп увери по време на разговори с френския си колега Еманюел Макрон в централата на НАТО, че \"няма разрив\" в отношенията между Европа и Съединените щати въпреки напрежението на  срещата на върха на алианса , предадоха \"Франс прес\" и \"Ройтерс\", цитирайки изявление на френското президентство. По време на продължилата около 40 минути среща с Макрон Тръмп е изразил личната си привързаност към Европа и е отправил към нея \"по-скоро позитивни и конструктивни послания\". В началото на деня президентът на САЩ отправи критики към членовете на НАТО,  особено Германия , които \"не харчат, колкото би трябвало\" за отбраната, припомня АФП. Срещата между Макрон и Тръмп е преминала в спокойна и приятелска атмосфера, като е приключила с ръкостискане според френското президентство. Двамата лидери са обсъдили накратко актуалните теми за НАТО и международните отношения, особено ситуацията в Иран и Сирия. Освен това те са провели откровен разговор по търговските въпроси, се казва в изявлението. В началото на срещата Тръмп е заявил пред медиите, че има прекрасни отношения с Макрон, добавяйки, че според него френският президент върши прекрасна работа. В кулоарите на форума на НАТО в Брюксел германският външен министър Хайко Маас отвърна на обвинението на президента на САЩ, че Берлин е \"заложник\" на Русия като каза, че \"не сме затворници\" на Москва или Вашингтон, предаде \"Ройтерс\". \"Ние сме един от гарантите на свободния свят и това няма да се промени\", допълни външният министър. Германският първи дипломат каза също, че Берлин планира да увеличи разходите си за отбрана с 80 процента до 2024 г. и отбеляза, че \"това е нещо толкова голямо, че трябва да бъде оценено\". /БТА", "date": "2018.07.12", "title": "\"Няма разрив\" в отношенията между Европа и САЩ, увери Тръмп на среща с Макрон"}
{"url": "https://www.dnevnik.bg/na_put/2018/07/12/3279590_s_ledorazbivach_do_severniia_poljus_prez_liatoto/", "text": "Руски туроператор предлага круиз по Северния ледовит океан с достигане на Северния полюс на борда на атомния ледоразбивач \"50 години от победата\", съобщава РБК. Най-близкият курс е на 19 юли, но билети има само за догодина, когато на 7 юли 2019 г. е следващата екскурзия.", "date": "2018.07.12", "title": "С ледоразбивач до Северния полюс през лятото"}
{"url": "https://www.dnevnik.bg/evropa/2018/07/12/3280605_s_pomoshtta_na_cheshkite_komunisti_kabinetut_na_babish/", "text": "Долната камара на чешкия парламент гласува днес вот на доверие на ново лявоцентристко правителство на малцинството начело с милиардера Андрей Бабиш, предаде \"Ройтерс\". Правителството , в което участват политическото движение \"Действие на недоволните граждани\" (АНО) и Чешката социалдемократическа партия, бе одобрено  благодарение на гласовете на Комунистическата партия  на Чехия и Моравия. За пръв път от падането на желязната завеса през 1989 г. в Чехия идва на власт правителство с подкрепата на комунистите. След продължило 16 часа заседание 105 от присъстващите 196 депутати гласуваха \"за\", а 91 гласуваха \"против\" новото правителство, съобщи \"Франс прес\". Центристкото популистко движение на Бабиш - втория по богатство човек в страната, основател на компанията за селскостопанска и хранително-вкусова промишленост \"Агроферт\", който контролира и двата вестника с най-голям тираж в Чехия - спечели парламентарните избори през октомври 2017 г. Борбата срещу нелегалната имиграция, корупцията и прахосването на държавни средства са сред основните цели на кабинета. Комунистите, които са настроени проруски и са противници на НАТО, подкрепят неформално правителството в замяна на постове в държавни предприятия. Те успяха да вкарат и седем точки в правителствената програма, включително въвеждане на национални референдуми, увеличения на пенсиите и на минималната работна заплата, отбеляза ДПА. Повечето партии отказаха да работят с Бабиш, тъй като са му повдигнати обвинения  в измама  в размер на 2 милиона евро, свързани с получени преди едно десетилетие евросубсидии. Той отрича да е извършил нещо нередно, припомни \"Ройтерс\". /БТА", "date": "2018.07.12", "title": "С помощта на чешките комунисти кабинетът на Бабиш получи вот на доверие"}
{"url": "https://www.dnevnik.bg/evropa/2018/07/12/3280607_zaradi_brekzit_franciia_tursi_nachin_da_stane/", "text": "Франция ще сведе финансовите регулации до минималните изисквания на ЕС и ще въведе нови данъчни стимули, за да направи Париж по-привлекателен финансов център. Това каза вчера френският премиер Едуар Филип, цитиран от \"Ройтерс\". Филип заяви на прием, на който бяха дошли 200 директори от финансовия сектор, че повечето промени ще бъдат направени до края на годината. Страните от ЕС се борят да привлекат банкери от Лондон на фона на несигурността, свързана с това как Брекзит ще повлияе на най-големия финансов център в региона. Президентът Еманюел Макрон вече предприе стъпки, насочени към засилване на позициите на Париж като финансов център, включително планове за постепенно намаляване на корпоративния данък до 25 процента, премахване на данък богатство върху финансовите активи и въвеждане на плосък данък от 30 процента върху всички капиталови приходи. /БТА", "date": "2018.07.12", "title": "Заради Брекзит Франция търси начин да стане по-привлекателен финансов център"}
{"url": "https://www.dnevnik.bg/evropa/2018/07/12/3280609_makron_prizova_sujuznicite_da_ne_otslabvat_nato/", "text": "Президентът на Франция Еманюел Макрон призова вчера членовете на НАТО \"да не отслабват алианса\", на фона на напрежение между американския държавен глава Доналд Тръмп и канцлера Ангела Меркел за финансовите ангажименти към колективната отбрана, обяви Елисейският дворец, цитиран от \"Франс прес\". Макрон \"призова\" лидерите на останалите 28 държави от пакта \"да не отслабват алианса\", по време на първото заседание в рамките на  срещата на върха , която беше открита в ранния следобед в централата на НАТО в Брюксел. Закритото заседание започна в \"по-скоро добра и конструктивна атмосфера\", подчертаха от Елисейския дворец. В краткото си изказване там френският президент предупреди, че липсата на единство в НАТО \"в крайна сметка ще бъде причина за още по-големи разходи\" за членовете му, изправени пред \"още по-несигурна обстановка\" в Европа. Макрон заяви, че макар медиите да говорят много за разединение, \"НАТО демонстрира способността си да действа и да успокоява\" и, че \"реакцията на съюзниците беше в съответствие с предизвикателствата, поставени от стратегическата среда\" през последните години. Що се отнася до бъдещето на организацията, Макрон настоява за четири приоритета: \"доверие в средствата за колективна защита\", \"ефективност в борбата срещу тероризма и в операциите\", \"съвременно управление на ресурсите\", в което НАТО трябва да е образцова, и \"единство на алианса\", уточниха от френското президентство. Президентът Макрон изтъкна, че \"единството не е възможно без балансирано споделяне на тежестите и отговорностите\" между страните членки и че \"европейците много добре са разбрали това послание\", подчертавайки, че \"Франция ще спази ангажиментите си\". Тези приоритети ще бъдат включени в закона за военно програмиране, който Макрон ще подпише в петък и който предвижда до 2025 г. военните разходи да достигнат 2 процента от БВП, както се ангажираха страните членки на алианса. Макрон изтъкна също \"усилията, положени в рамките на \"Европа на отбраната\", по-специално  инициативата за намеса , поета наскоро от девет държави от ЕС, сред които е и Франция. /БТА", "date": "2018.07.12", "title": "Макрон призова съюзниците да не отслабват НАТО"}
{"url": "https://www.dnevnik.bg/regioni/2018/07/12/3280626_navodnenieto_v_miziia_nanese_shteti_za_okolo_3_mln_leva/", "text": "Щетите след наводнението в Мизия са за около 3 млн. лв. Вече се прави описание на пострадалите постройки, след което ще започне изплащане на обезщетенията. Това обяви регионалният министър Николай Нанков, след като инспектира пораженията в града лично, съобщиха от пресцентъра на ведомството. Той обеща улиците в Мизия да бъдат възстановени, а канализацията за дъждовна вода да бъде рехабилитирана и разширена, тъй като сега съществуващата не може да поема води с такава интензивност. Нанков благодари на екипите на АЕЦ \"Козлодуй\", Главна дирекция \"Пожарна безопасност и защита на населението\" и пътната агенция, които се включиха в разчистването на улиците. Предстои и цялостно укрепване на инфраструктурата. В града все още важи в сила обявеното бедствено положение.", "date": "2018.07.12", "title": "Наводнението в Мизия нанесе щети за около 3 млн. лева"}
{"url": "https://www.dnevnik.bg/photos/snimka_na_denia/2018/07/12/3280624_snimka_na_denia_suprugite_i_suprugut_na_liderite_ot/", "text": "В Брюксел се провежда  . На снимката от ляво надясно: първите дами на Франция, САЩ, съпругата на председателя на Европейския съвет Доналд Туск, съпругът на люксембургския премиер Ксавие Бетел, първите дами на Турция, Естония, Словения, Швеция, България, Белгия и съпругата на генералния секретар на НАТО Йенс Столтенберг.", "date": "2018.07.12", "title": "Снимка на деня: Съпругите (и съпругът) на лидерите от НАТО"}
{"url": "https://www.dnevnik.bg/sport/2018/07/12/3280659_karanga_premina_v_kitaiski_klub_v_zadovolitelen/", "text": "Голямата звезда на ЦСКА Фернандо Каранга вече е футболист на китайския \"Хенан Дзиение\", обявиха червените. От клуба посочиха, че са искали да задържат голмайстора си, но той е пожелал да приеме \"съблазнителното\" предложение. \"Осъзнаваме изключително важния момент, в който се намираме, и знаем, че Каранга щеше да бъде много полезен на отбора в предстоящите битки в Лига Европа и първенството, но бяхме длъжни да се съобразим с желанието на футболиста\", заявиха от \"Българска армия\". Червените не посочиха стойността на сделката, но уточняват, че сумата задоволява изискванията на клуба. Според неофициални твърдения договорът е за между 3.4 и 4 млн. евро, което го прави един от най-големите изходящи трансфери за български клуб. Според transfermarkt.de сделката е за 4 млн. долара (3.4 млн. евро). В предварително записано видео Каранга благодари на привържениците и на собственика на \"ЦСКА-София\" Гриша Ганчев за подкрепата. Нападателят казва, че сърцето му ще остане червено и че ако се върне в България, ще играе за ЦСКА. Червените са изправени пред предизвикателство, тъй като все още не е привлечен заместник на бразилеца. Отборът  започва сезона тази вечер с мач срещу \"Рига\"  от първия квалификационен кръг в Лига Европа. Треньорът Нестор Ел Маестро каза по темата \"Каранга\", че предпочита футболистите, които са в отбора да са напълно съсредоточени върху играта пред това да са в състава, но да мислят за други отбори.", "date": "2018.07.12", "title": "Каранга премина в китайски клуб в \"задоволителен\" трансфер за ЦСКА"}
{"url": "https://www.dnevnik.bg/ot_vas/galeriiotvas/2018/07/12/3280628_chitatelska_fotogaleriia_otranto/", "text": "Отранто е приятно малко градче с исторически сгради, арагонски замък, синьо море и малък плаж в Пулия, Южна Италия, на брега на Адриатическо море.", "date": "2018.07.12", "title": "Читателска фотогалерия: Отранто"}
{"url": "https://www.dnevnik.bg/biznes/2018/07/12/3280667_promenite_v_zakona_za_gorivata_shte_vliazat_v_sila/", "text": "Промените в Закон за административното регулирани на икономическите дейности, свързани с нефт и продукти от нефтен произход, срещу които протестират дребните търговци, ще влязат в сила след шест месеца. Това записаха днес депутатите след като приеха окончателно проекта. Един месец след обнародването на закона в \"Държавен вестник\" министърът на икономиката трябва да издаде наредба, по която търговците на едро и дребно трябва да се регистрират. След това те ще имат три месеца да го направят. Лице, което осъществява търговия с нефт и нефтени продукти без регистрация, извън нейния обхват, или в нарушение на законовите условия, ще се наказва с глоба, съответно с имуществена санкция в размер от 25 000 до 250 000 лв. За повторно нарушение санкцията е в двоен размер, реши парламентът днес, предаде БТА.  Превозваните нефт и/или продукти от нефтен произход, превозните средства и други съоръжения, използвани за транспорт на нефтени продукти без регистрация, ще се отнемат в полза на държавата, независимо от това чия собственост са. Забранява се зареждането с нефт и продукти от нефтен произход на пътни превозни средства или извънпътна техника или механизация от мобилни бензиностанции, други пътни превозни средства, преместваеми обекти или подвижни съоръжения, с изключение на зареждането от вътрешен обект за собствени нужди и обект, от който се извършва земеделска дейност, както и зареждането за собствено потребление до 80 литра. При нарушение на забраната се налага глоба или имуществена санкция от 20 000 до 200 000 лв.  Водачите са длъжни да зареждат с гориво управляваните от тях пътни превозни средства и/или самоходни машини само на бензиностанции, които разполагат с резервоари, които са трайно прикрепени към недвижим имот, записаха депутатите в Закона за движение по пътищата чрез преходните и заключителни разпоредби на закона за горивата. Срещу този текст възрази Георги Колев (\"Обединени патриоти\"). Представете си, всички ние ще станем престъпници, ако закъсаме на пътя и отиваме с една пластмасова бутилка да си налеем гориво, за да може да си подкараме автомобила, коментира той. В отговор председателят на ресорната парламентарна комисия Емил Димитров разясни, че никъде в този закон не се прави каквото и да е ограничение да се зарежда от бензиностанция било земеделска техника, било резервоар до 1000 литра или туба за лека кола. Той отбеляза, че за земеделските производители е разрешено до 80 литра, заредени от вътрешен обект, да не се брои за престъпление, защото наистина може по пътя да е свършило горивото на трактор или земеделска техника.  Вчера депутатите приеха основните промени, според които всеки търговец на горива трябва да обезпечи с пари или с банкова гаранция бъдещи задължения по някой от законите, регулиращи дейността им. 500 000 лв. е обезпечението за търговия на едро с нефтени продукти и газ. Същият размер на обезпечения е за съхранение на горива извън данъчни складове. За търговия на дребно обезпечението е 20 000 лв. за всеки обект, както и за пълнене на бутилки с втечнен газ. За дистрибуцията на газ в бутилки обезпечението е 100 000 лв. Обезпечението може да е чрез депозит в пари в брой в Министерството на финансите или с банкова гаранция. Уставният капитал на фирма, искаща да търгува с горива на едро, трябва да е 1 млн. лв. и 20 000 за фирма, която ще търгува на дребно. Дистрибуторите на бутилиран газ трябва да притежават минимум 10 000 бутилки за съхранение. Законопроектът, внесен от депутата Емил Димитров - Ревизоро (ВМРО), създаде сътресения в малкия коалиционен партньор - Обединените патриоти. Срещу текстовете застана вицепремиерът и лидер на НФСБ Валери Симеонов. Вчера той заяви, а днес потвърди намерението си да сезира Европейската комисия, тъй като с приетите изменения според него се нарушават европейски директиви и конкурентни права. \"За нас там има нарушения на директиви, на конкурентна среда, до известна степен дискриминация спрямо малките\", каза днес Симеонов, цитиран от \"Фокус\". Днес не беше прието предложението на Христиан Митев от НФСБ законът да влезе в сила след нотификация от Европейската комисия. ", "date": "2018.07.12", "title": "Промените в закона за горивата ще влязат в сила след 6 месеца"}
{"url": "https://www.dnevnik.bg/sport/2018/07/12/3280445_krizata_v_bulgarskiia_shah_se_zadulbochi_sled_novo/", "text": "Кризата в българския шах се задълбочи след ново съдебно решение срещу Министерството на младежта и спорта (ММС). Върховният административен съд (ВАС) отмени заповедта, с която министър Красен Кралев отказва да поднови лиценза на сдружението \"Българска федерация шахмат\", ръководено от Силвио Данаилов. Така, от една страна, се посочва за неправомерен отказът на лиценз на предишната федерация, управлявала българския шах до миналото лято. Успоредно с това обаче,  министерството загуби и делo, в което са въвлечени други две сдружения, искащи да ръководят българския шах.  Съдът постанови, че ММС неправомерно е дало лиценз на  \"Българска федерация по шахмат - 1928\" , а жалбата дойде от \"Шахматна федерация България\". Oтворени остават въпросите за това какво ще последва в българския шах и коя от трите организации ще го ръководи. Българските състезатели са пред угрозата да загубят коефициента си ЕЛО, а страната е отстранена от Европейския шахматен съюз и международната федерация (ФИДЕ). \"Към настоящия момент всички издадени от Министерството на младежта и спорта административни актове във връзка с лицензиране на спортна организация по шах са предмет на съдебен контрол с висящи съдебни производства, по които няма влезли окончателни съдебни решения\", коментираха от министерството пред \"Дневник\". Миналия август министърът отказа да поднови лиценза на ръководената от Данаилов Българска федерация по шахмат. През март 2016 г. Кралев спря финансирането на федерацията заради незаконосъобразно и нецелесъобразно разходване на средства в големи размери. След това федерацията не изпълни споразумението за разсрочено плащане на сумите към министерството. ММС използва това, за да не поднови лиценза ѝ. Впоследствие обаче  съдът реши, че действията на министерството са неправомерни , тъй като според закона не се спира цялото финансиране, а само това по отделни програми. \"Отказът е постановен при неизяснена фактическа обстановка и липса на мотиви\", пише в съдебното решение на ВАС от 9 юли. \"В конкретния случай органът е следвало да извърши преценка дали са изчерпани възможностите за изпълнение на задълженията и в действителност на какви причини се дължи неизпълнението, включително дали причина за това е спряното финансово подпомагане на федерацията, за което впоследствие е установено, че е разпоредено с незаконосъобразен административен акт\", се посочва в аргументацията на съда. Министерството има 14 дни да обжалва, като освен това е осъдено да плати на сдружение \"Българска федерация шахмат\" разноските по водене на делото в размер на 10 лева.", "date": "2018.07.12", "title": "Кризата в българския шах се задълбочи след ново съдебно решение срещу министерството"}
{"url": "https://www.dnevnik.bg/evropa/2018/07/12/3280662_italiia_niama_da_prieme_migranti_ot_germaniia_dokato/", "text": "Италия няма да се съгласи на споразумение, по силата на което да приема обратно мигранти от Германия, докато ЕС не предприеме действия за защита на външните си граници и не започне да споделя миграционното бреме. Това заяви вчера италианският вътрешен министър Матео Салвини, цитиран от ДПА и БТА. Салвини подчерта пред репортери след среща с германския си колега Хорст Зеехофер, че тези условия трябва да бъдат изпълнени, \"преди да приемем и един мигрант в Италия\". Въпреки твърдата позиция на Салвини Зеехофер заяви, че се надява да бъде постигнато споразумение до края на юли или началото на август за връщане в Италия на кандидатите за убежище, регистрирали се първо там. Салвини каза, че двамата със Зеехофер имат \"обща цел: по-малко пристигнали кораби, по-малко загинали, по-малко мигранти както в Италия, така и в Германия\", предаде \"Франс прес\". Двамата разговаряха в навечерието на среща в австрийския град Инсбрук на министрите на правосъдието и вътрешните работи от ЕС, която до голяма степен ще бъде посветена на миграционния въпрос. По-рано тази седмица Зеехофер  представи план за контрол и ограничаване  на миграцията в страната. Предвижда се също кандидатите за убежище, които вече са регистрирани в други страни от ЕС, да бъдат директно връщани там, откъдето за пръв път са влезли в ЕС – основно в Гърция и Италия. Новото италианско правителство, в което участва антиимигрантската партия на Салвини \"Лига\", иска мигрантите  да бъдат прехващани и връщани в Либия , вместо да бъдат допускани в Европа. Салвини  вече върна от италиански пристанища  спасителни кораби на благотворителни организации и смята да прави същото с чуждестранни кораби, участващи в морски мисии на Европейския съюз.", "date": "2018.07.12", "title": "Италия няма да приеме мигранти от Германия, докато ЕС не започне да защитава границите си"}
{"url": "https://www.dnevnik.bg/bulgaria/2018/07/12/3280669_deputatite_obvurzaha_dobavkite_na_horata_s_uvrejdaniia/", "text": "Хората с трайни увреждания ще имат право на финансова подкрепа след индивидуална социална оценка на потребностите и възможностите им. База за определяне на размера на месечната добавка за социална интеграция ще бъде гарантираният минимален доход, определен от Министерския съвет. Това записаха депутатите в Закона за интеграция на хората с увреждания при второто му четене. Спешното изменение се наложи след като Върховният административен съд отмени текстове от правилника към закона, защото обвързва размера на добавката с гарантирания минимален доход, докато законът повелява тя да се определя индивидуално според нуждите. За да не спре изплащането на добавките, каквито получават над половин милион души, депутатите записаха размерите им в самия закон. Измененията влизат в сила със задна дата от 12 юни. Месечната добавка за транспортни услуги в размер на 15 процента от гарантирания минимален доход се запазва, съобщи БНР. Също така се запазва месечната добавка за ползването на информационни и телекомуникационни услуги в размер на 20 на сто. ", "date": "2018.07.12", "title": "Депутатите обвързаха добавките на хората с увреждания с минималния доход"}
{"url": "https://www.dnevnik.bg/biznes/2018/07/12/3280725_pretenciia_na_domuschievi_za_promiana_v/", "text": "Арбитражният съд към Българската търговско-промишлена палата (БТПП) е прекратил производството по искането на компанията - собственик на Български морски флот за промяна на приватизационния договор, сключен през 2008 г. Това съобщиха от кабинета на вицепремиера Валери Симеонов на БТА. Дружеството на братята Кирил и Георги Домусчиеви \"Кей Джи Маритайм Шипинг\" се беше обърнало към арбитража с искането да се отмени ангажиментът му да поддържа определен тонаж на корабите заради \"стопанска непоносимост\" по време на световната икономическа криза. През 2016 г. арбитражът към БТПП се произнесе в полза на Домусчиеви.  Вицепремиерът Симеонов обаче настоя  правителството да отдели 2.4 млн. лв. и да обжалва във Върховния касационен съд. Съдът отмени решението, удовлетворяващо корабособствениците, и го върна в арбитража, който сега вече преценява, че не е компетентен да се произнесе по този казус.  По този начин, исканията на \"Кей Джи Маритайм Шипинг\" за промяна на приватизационния договор с Български морски форт са оставени без уважение и делото приключва окончателно в полза на държавата, пише в съобщението от името на Симеонов. На 21 декември 2018 г. се очаква Агенцията за приватизация и следприватизационен контрол да провери какво е изпълнението на приватизационния договор, напомня вицепремиерът. По негова оценка при установяване на неизпълнение, ще бъде начислена неустойка в размер на приблизително 58 млн. лв.", "date": "2018.07.12", "title": "Претенция на Домусчиеви за промяна в приватизационен договор остана без последствия"}
{"url": "https://www.dnevnik.bg/bulgaria/2018/07/12/3280726_imotnite_deklaracii_na_napusnalite_vlastta_shte_budat/", "text": "Имотните декларации и тези за конфликт на интереси на хората, заемали висши държавни длъжности, ще бъдат скривани, когато те излязат от властта. Така няма да става публично известно, ако политик или магистрат забогатее внезапно след напускането си, информира в днешния си брой в. \" Сега \". Това следва от становище на Комисията за защита на личните данни (КЗЛД) до Комисията за противодействие на корупцията и за отнемане на незаконно придобито имущество (КПКОНПИ), която се занимава с декларациите. От КПКОНПИ поискаха становището заради общия еврорегламент за личните данни - GDPR, който влезе в сила на 25 май. В момента на сайта на Сметната палата, която доскоро водеше регистъра на имотните декларации, могат да се открият и документи на магистрати, депутати, министри и други, които вече не са на публична длъжност. Те обаче скоро ще бъдат скрити и данните за почетния председател на ДПС Ахмед Доган например няма да са достъпни. Становището на КЗЛД за свалянето на декларациите от онлайн регистрите е доста витиевато написано, но от антикорупционната комисия са обяснили за вестника, че става дума за всички декларации на всички хора в законодателната, изпълнителната и съдебната власти. Допълни ли са, че когато старият публичен регистър се интегрира в новия, от него ще бъдат премахнати декларациите на хората, които вече не са във властта. Ще се вижда само, че някой е подал декларация, но не и какво е съдържанието ѝ. По закон декларациите се подават и година след напускането на публичната длъжност. Според комисията за личните данни на чиновниците от ниските етажи на властта трябва да се публикуват само декларациите за конфликт на интереси, без имотните. От тази година дори най-дребните служители в администрацията са принудени да декларират имотите си и да отговарят на въпроси дали имат яхти и самолети. \"Да се прилага това за висшите длъжности е особено вредно за обществения интерес.\" Това е коментирал пред вестника адвокат Александър Кашъмов, който оглавява правния екип на \"Програма достъп до информация\". Той смята, че трябва да бъде намерен баланс. \"Ако някой е бил преди 20 години във властта и вече няма никакви връзки с публичния сектор, той има право да бъде забравен. Но трябва да бъде спазен и балансът с общественото право на достът до информация и публичността като обществено благо. В този ред на мисли такива формалистично поставени срокове биха били рисковани\", коментира той. Според Кашъмов не може да се слага знак за равенство между чиновниците и висшите държавни постове: \"Позициите по върховете, особено политическите, съсредоточават много по-голяма власт. При държавните служители надделява защитата на личните данни, а при висшите надделява публичният достъп.\" Скриването на декларациите след напускане на публична длъжност е непропорционално кратък срок и накърнява правото на достъп до обществена информация, коментира още адвокатът. \"Една от основните легитимни цели на този вид публичност е да се проверява почтеността на хората, които заемат публични длъжности. А някой би могъл да придобие неоправдано богатство впоследствие. Възможно е някой да действал при обещание за бъдеща облага. И всички такива случаи ние ще ги хвърлим зад борда и ще позволим на хора, които евентуално се облагодетелстват, да се измъкнат от всякаква публичност. Което е абсолютно неадекватно на обществения интерес и правото на достъп до информация. Както и задължението на държавата да осъществява превенция за корупция\", допълни Кашъмов. Според него трябва да има възможност и за архивиране на декларациите - за да могат да се възобновят, ако някой се върне в публичния сектор.", "date": "2018.07.12", "title": "Имотните декларации на напусналите властта ще бъдат недостъпни"}
{"url": "https://www.dnevnik.bg/sviat/2018/07/12/3280739_sasht_zaplashiha_kitai_s_mita_vurhu_stoki_za_200_mlrd/", "text": "Китай обвини САЩ в тормоз и предупреди, че ще предприеме ответни мерки, след като администрацията на президента Доналд Тръмп заплаши да въведе 10-процентни мита на китайски стоки за стойност 200 млрд. долара. Търговското министерство в Пекин заяви, че е \"в шок\" и ще се оплаче в Световната търговска организация от \"абсолютно неприемливите\" действия на САЩ. Вчера САЩ обявиха списък от китайски стоки, които ще бъдат обложени с нови мита – от мебели до рутери. Списъкът ще бъде обект на обществено обсъждане в идните два месеца. Американски бизнеси и конгресмени републиканци се отнасят критично към новите мита. Сенатът, който е контролиран от партията на Тръмп, гласува с 88 на 11 гласа необвързваща резолюция, с която поиска Конгресът да играе роля във взимането на такива решения. От Търговската камара заявиха: \"Да наложиш данъци върху още стоки на стойност 200 млрд. долара ще повиши цените за ежедневното пазаруване на американските семейства.\" Според източници на \"Уолстрийт джърнъл\" Пекин обмисля да задържи издаването на лицензи за американски компании, да бави одобрения за сливания, включващи ги, и да засили митническите проверки на американските стоки. Може да бъдат ограничени и посещенията на Америка от китайски туристи – бизнес на стойност 115 млрд. долара. Китай внася стоки от САЩ на много по-малка стойност и това показва колко зависими са американските бизнеси и потребители от стоките на Пекин.", "date": "2018.07.12", "title": "САЩ заплашиха Китай с мита върху стоки за 200 млрд. долара"}
{"url": "https://www.dnevnik.bg/biznes/2018/07/12/3280730_i_iznosut_i_vnosut_na_bulgariia_za_evropeiskiia_sujuz/", "text": "През периода януари - май 2018 г. от България са изнесени стоки общо на стойност 20.934 млрд. лв. и в сравнение със същия период на 2017 г. износът се увеличава с 2%, съобщи Националният статистически институт. Вносът нараства с 5.5%, а стойността му е 24.897 млрд. лв. Само през май 2018 г. общият внос се увеличава с 4.4% спрямо същия месец на предходната година и възлиза на 5.163 млрд. лв., а общият износ възлиза на 4.301 млрд. лв. и намалява с 3.5% спрямо май 2017 г. Български стоки на най-голяма стойност са изнесени в Турция, Китай, Сърбия, Македония, САЩ и Русия, а вносът е главно от Русия, Турция, Китай и Сърбия. За периода януари - май 2018 г. износът на България за трети страни намалява с 16.5% до 6.051 млрд. лв. спрямо същия период на миналата година. Основни търговски партньори на България са Турция, Китай, Сърбия, Македония, САЩ и Русия, а вносът е главно от Русия, Турция, Китай и Сърбия. И износът, и вносът на България за Европейския съюз се увеличава, сочат данните за януари, февруари, март и април. За първите четири месеца на годината България е внесла от ЕС стоки за малко повече от 13 млрд. лв., с 10.5% повече, отколкото през същия период на 2017 г. Най-голям е стойностният обем на стоките, внесени от Германия, Италия, Румъния, Испания и Гърция. Износът за ЕС нараства с 13.8% до близо 12 млрд. лв, а най-важни пазари са Германия, Италия, Румъния, Гърция, Франция и Белгия.", "date": "2018.07.12", "title": "И износът, и вносът на България за Европейския съюз се увеличава"}
{"url": "https://www.dnevnik.bg/detski_dnevnik/2018/07/12/3280763_izliazoha_rezultatite_ot_vtoroto_klasirane_za/", "text": "Резултатите от второто класиране след VII клас са публикувани на сайта на министерството на образованието. Те могат да се проверят на адрес:  https://priem.mon.bg/ , като са необходими входящият номер и код. Над 3200 седмокласници в София участват във второто класиране, като около половината преминаха на по-предни позиции. Неуспелите да се класират и този път са общо 428 деца заради недобре подредени желания или надценен бал. Те имат още един шанс - да участват в третото класиране. Свободните места за него ще бъдат обявени на 19 юли. Първото класиране след седми клас в София , което излезе в началото на юли, се оказа с грешки, което доведе до смут сред родителите и корекция в класирането. Вчера приключи проверката, а  грешката се оказа не техническа, а човешка . Очакват се дисциплинарни наказания за ръководители на две от отговорните за класирането комисии, както и за председателя на Регионалното управление по образованието София-град Ваня Кастрева, обяви министърът на образованието Красимир Вълчев.", "date": "2018.07.12", "title": "Излязоха резултатите от второто класиране за гимназиите"}
{"url": "https://www.dnevnik.bg/biznes/2018/07/12/3280755_goranov_v_brjuksel_po-silna_evrozona_oznachava/", "text": "Категорично вярвам, че по-силна еврозона означава по-силна Европа, заяви българският финансов министър Владислав Горанов пред членове на икономическата комисия на Европейския парламент, където представи резултатите от българското председателство на Съвета на ЕС, приключило в края на юни, съобщи БНТ.  \"България в съответствие с договора е длъжна рано или късно да се присъедини (бел. ред. към еврозоната). Друг е въпросът, че липсват достатъчно ясни правила и процедури за установяване на близкото сътрудничество с единния надзорен механизъм, което се предлага като първа стъпка по пътя на България за членство в еврозоната, каза Горанов. По-късно днес се очаква  финансовите министри на страните от валутния съюз  да обсъдят искането на България за присъединяване към т. нар. чакалня на еврозоната и към банковия съюз. Пред евродепутатите Горанов изрази надежда, че в този процес към България няма да бъдат отправяни \"неформални и не по правилата аргументи, които да оставят в нас впечатлението, че сме третирани неадекватно и неравно с другите страни\", както се случва с преговорите за включването в зоната \"Шенген\". Българското председателство работеше при максимална откритост и прозрачност, със стремеж в максимална степен балансираме интересите на заинтересованите страни. В този контекст бяха проведени множество консултации на експертно и политическо ниво с екипите от всички държави членки, с европейските институции и европейските надзорни органи, с европейските асоциации на бизнеса, както и с потребителските организации, каза Горанов. Той отчете проведени 196 заседания на работни органи на Съвета в областта на ЕКОФИН, което прави около 15% от общо проведените заседания от българската администрация. Общият брой на досиетата в областта на икономическите и финансови въпроси беше 37, като по 18 от тях се постигна общ подход в Съвета или политическо споразумение с Европейския парламент, каза българският министър.", "date": "2018.07.12", "title": "Горанов в Брюксел: По-силна еврозона означава по-силна Европа"}
{"url": "https://www.dnevnik.bg/sviat/2018/07/12/3280758_germaniia_shte_ekstradira_puchdemon_samo_zaradi/", "text": "Съд в германската провинция Шлезвиг-Холщайн реши, че уволненият каталунски премиер Карлес Пучдемон може да бъде екстрадиран в Испания, но не по обвиненията в бунт и подстрекателство към размирици, за които испанската прокуратура искаше наказание в размер на десетки години затвор, съобщи германската обществена телевизия ZDF. Не е издадена заповед за ареста му, така че той ще остане на свобода до изпълняване на решението. На 5 април германското правосъдие реши, че  той няма да изчака решението в ареста,  и оттогава бившият премиер живее в Берлин. Според ZDF магистратите са сметнали обвинението в бунт за \"неоснователно\". Предстои прокуратурата,  която подкрепяше обвинението в бунт , да подпише окончателното решение за предаването му на испанските власти. Испански съдия издаде заповед за ареста на Пучдемон още след като той не се яви в следствието заради разследването за бунт и подстрекателство към размирици, свързано с кампанията за отделяне на Испания миналата есен. Оттогава Пучдемон живее в Берлин, а преди това прекара няколко месеца в Брюксел. Германските власти го арестуваха в края на март,  след като той влезе в страната  през границата с Дания. В. \"Ел паис\" пише, че решението осуетява частично действията на испанското правосъдие срещу човека, който в последните години ръководеше т.нар. процес - кампанията за отделяне от Испания.", "date": "2018.07.12", "title": "Германия може да екстрадира Пучдемон само заради злоупотреба с държавни средства"}
{"url": "https://www.dnevnik.bg/sviat/2018/07/12/3280776_pornozvezdata_koiato_sudi_trump_e_arestuvana_dokato/", "text": "Порнозвездата Сторми Даниълс, която твърди, че е имала афера с президента Доналд Тръмп през 2006 г., е била арестувана в стриптийз клуб снощи. Според адвоката ѝ става въпрос за предварително подготвен компромат. Даниълс, чието истинско име e  Стефани Клифърд , е била задържана, защото позволила на клиент да я докосне, докато е била на сцената. Адвокатът ѝ Майкъл Авънати заяви, че арестът е \"политически мотивиран и вони на отчаяние\". Даниълс твърди, че е правила секс с Тръмп през 2006 г., само четири месеца след раждането на сина му Барън, и преди изборите през 2016 г. личният му адвокат Майкъл Коен ѝ е платил 130 000 долара от собствения си джоб, за да мълчи. Тръмп уточни, че плащането е извършено, за да спре Даниълс да разпространява лъжи за него и че афера не е имало. Жената е започнала две дела срещу Тръмп – едното против споразумението за поверителност, което е подписала през октомври 2016 г., и друго за клевета.", "date": "2018.07.12", "title": "Порнозвездата, която съди Тръмп, е арестувана в стриптийз клуб"}
{"url": "https://www.dnevnik.bg/kultura/2018/07/12/3201762_plovdiv_2019_infrastruktura_lipsva_koncepciiata/", "text": "  През 2019 г. Пловдив ще бъде домакин на най-важното културно събитие за страната ни от началото на новото хилядолетие - инициативата \"Европейска столица на културата\". Пловдив спечели тази титла преди четири години в състезание с още седем български града. Журито беше впечатлено от смелите идеи на пловдивския екип, най-вече – за културата като трансформиращ фактор и двигател на социалната кохезия в проектни клъстери като \"Махала\", \"Капана\" \"Тютюневия град\" и \"Адата\". Кандидатурата беше гражданска инициатива и в началото бе направлявана от гражданска фондация, тя беше и представена пред европейското жури от независим граждански екип. За жалост през изминалите три години и половина от спечелването на титлата В резултат на това подготовката на това ключово за страната ни събитие се оказва в момента иззето от ръцете на гражданите и експертите и поето от политически фигури, които го управляват според собствените си крайно ограничени представи за културен мениджмънт по формулата \"който плаща, поръчва музиката\". Ситуацията с гражданското участие е катастрофална: към днешна дата нито един от членовете на двата презентационни екипа, спечелили титлата (в два кръга – през 2013 и 2014 г.), вече не е част от подготовката на събитието. Преди година членовете от гражданската квота на управителния съвет на фондация \"Пловдив 2019\", участвали в подготовката на кандидатурата от самото зараждане на идеята, бяха принудени да напуснат вкупом. Онова, което обаче истински тревожи всички и за което движението \"Реформи в културата\" се чувства задължено да алармира, е следното: Остават по-малко от шест месеца преди началото на събитието, но градът е напълно неподготвен за домакинството на този най-престижен форум. Той все още не разполага с необходимата културна инфраструктура дори за нормалното си функциониране дори и в една напълно обикновена година, а какво остава за свръхнатоварена фестивална година като следващата! Като изключим наскоро ремонтираната зала на Драматичен театър – Пловдив (която няма да бъде ползвана за нищо друго освен за нуждите на въпросната институция), този 350-хиляден град, чието население се очаква почти да се удвои през 2019 г., разполага с една-единствена зала с малко над 500 места – тази на Дом на културата \"Борис Христов\". От няколко години насам тази зала е ангажирана за месеци напред и няма свободни дати, дори при, общо взето, напълно регулярния градски културен календар за 2016, 2017 и 2018 г. Междувременно планът за належащия ремонт на концертната зала, който се обсъжда от години насам, продължава да трупа прах на нечие бюро. Залата на ДНА – единствената в Пловдив с капацитет за събития с над 150 и под 500 души, е занемарена и не може да приема никакви събития в сегашния си вид. Все още никой не се сеща да проведе разговор с военното министерство за осъществяване поне на козметичен ремонт, който е абсолютно належащ и със сигурност не би бил непосилен за събитие от такъв мащаб. По всичко личи, че обещаната подвижна зала за събития, която бе дискутирана многократно от екипа на фондацията и е заложена в апликационната книга, също няма да бъде построена. В резултат на подобно държавническо мислене, на разположение на десетките (а може би стотици) предвидени специално за фестивалната година събития е единствено завещаната ни от древните римляни сцена на Античния театър (поне през по-топлата част от годината). Само че преди около година тя бе облицована с нова и съвсем неподходяща изкуствена настилка (съветите на специалистите бяха грубо пренебрегнати), поради което закрепването на тежки оперни декори е практически невъзможно. От своя страна специалисти по танцово изкуство твърдят, че в сегашния си вид сцената е опасна за танцови представления. Пловдив няма и нито една изложбена зала, която да отговаря на изискванията на която да било голяма международна изложба за климатизация и контрол на влажността на въздуха. След дълги размишления общината реши единствената по-представителна изложбена зала в града, тази на Дружеството на пловдивските художници, да бъде разрушена и построена наново. Поради липсата на време това ще се случи без задание. Въпреки това новата зала няма да е на разположение на града през идната година. Преди почти пет години бе обявен международен конкурс по всички правила за създаването на нов облик на площада; той бе спечелен (през септември 2011 г.) от португалското архитектурно бюро \"Фора\" с един смел, интересен и иновативен проект. Между 2014 и 2018 г. градските власти тихомълком погребаха проекта, след като надлежно купиха правата върху него от португалското бюро. Пловдивската общественост така и не научи (и по всичко личи, че няма никога да научи) какви бяха мотивите за това решение. След дълго протакане в края на 2017 г. бе обявена поръчка за козметичен \"инженеринг\" на площада (смяна на настилката), която впоследствие бе обжалвана в съда. В резултат на всичко това Пловдив ще посрещне 2019 г. със стария си площад, който напомня повече бойно поле, отколкото център на европейски град. Да обобщим. Пловдив няма къде да посрещне големи международни изложби, нито мащабни оперни, танцови или театрални спектакли. Той не е град, който е готов да посрещне предизвикателствата пред една европейска столица на културата. Няма къде да помести и церемонията по откриването, която по традиция се посещава от цяла плеяда европейски депутати, министри, президенти – обичайно над 1000 гости. (Като изключим инженерно недомислената и твърде непредставителна зала \"Колодрума\", чието построяване струваше на настоящите управници на града почти колкото цялата организация на ЕСК 2019 накуп и към момента е практически необитаема и се ползва едва по няколко пъти годишно.). Да прибавим към това и тревожния факт, че и новата изложбена зала на Дружеството на художниците се подготвя на тъмно, без архитектурен конкурс, по проект, който никой не е виждал и който не е представян за обществено обсъждане. Най-страшният проблем на пловдивското домакинство обаче не е инфраструктурата. Той е в подмяната на съдържанието на проекта от апликационната книга, с която бе спечелена кандидатурата. Има многобройни свидетелства, че Идеята за културата като двигател за социална промяна в най-голямото ромско гето в Европа е почти изцяло загърбена. На своя скорошна сесия общинският съвет привидя твърде много рискове в това \"да посрещаме европейските си гости в гетото\". Междувременно след масирания пожар на четири ключови сгради в Тютюневия град преди малко повече от година по-голямата част от тази централна за кандидатурата на Пловдив градска зона е отцепена и труднодостъпна. Много от знаковите сгради в квартала са в отчайващо състояние, с разнебитени и рушащи се фасади, с махнати покриви. Така е от години и няма никакъв знак, че някой в Пловдив работи по тази тема. Що се отнася до клъстера от артистични намеси на остров \"Адата\" – следва да споменем, че само допреди няколко месеца все още никой от организаторите на ЕСК 2019 не беше се свързал с английската собственичка на 80% от територията на острова. Дано това междувременно се е случило. Последно, но не на последно място: редно е да отбележим, че към момента хората от екипа на ЕСК 2019 не са успели да привлекат нито един спонсорски лев. Ако не броим рекламните бартери, разбира се. По всичко личи, че замисълът на настоящите организатори на събитието е да заместят потушената и задушена гражданска енергия с няколко впечатляващи концерта на водещи международни изпълнители, които да вдигнат необходимия шум в медиите и да задоволят страстта на тълпите към зрелища. И толкоз. До следващото домакинство. Когато преди четири години пловдивският екип спечели правото да бъде първият български град, който ще се превърне в Европейска столица на културата, един от най-често повтаряните мотиви при представянето на кандидатурата беше: \"За нас по-важно е не какво ще се случи през 2019 г., а как ще се събудим на 1 януари 2020. Ще е нараснало ли самочувствието ни на културни мениджъри? Ще бъдем ли по-мъдри, по-зрели, по-опитни? Ще успеем ли да поставим Пловдив на културната карта на Европа?\" А когато 1 януари 2020 наистина настъпи, какви ли въпроси ще си задаваме?", "date": "2018.07.12", "title": "Пловдив 2019: Инфраструктура липсва, концепцията необратимо се отдалечава от първоначалната идея"}
{"url": "https://www.dnevnik.bg/politika/2018/07/12/3280794_demokratichna_bulgariia_vnese_poredna_jalba_sreshtu/", "text": "Вчера \"Демократична България\" е  внесла поредна жалба  срещу второто решение на Министерския съвет за подновяване на проекта \"Белене\", съобщиха от пресцентъра на обединението. \"Ние заявяваме, че няма да допуснем отново милиарди левове да бъдат платени от българския данъкоплатец в покриване на корупционни схеми и открита кражба през този морално остарял, екологично опасен и икономически нецелесъобразен проект\", се казва в съобщението. Решението на парламента от 2012 г. за налагане на мораториум не е отменено и действа, а мотивите за приемането му са валидни и днес, напомнят от \"Демократична България\". И допълват, че въпреки изричното запитване от Европейската комисия правителството на България не е дало ясен отговор къде и по какъв начин ще бъде съхранявано отработеното ядрено гориво. \"Напомняме, че обжалваме и първото решение на МС и отнесохме въпроса до Европейския парламент, където предстоят серия от срещи и събития, с които ще търсим подкрепа против проекта на европейско ниво\", пише в текста.", "date": "2018.07.12", "title": "\"Демократична България\" внесе поредна жалба срещу подновяването на АЕЦ \"Белене\""}
{"url": "https://www.dnevnik.bg/biznes/2018/07/12/3280785_suorujenie_za_plazmeno_izgariane_na_radioaktivni/", "text": "Съоръжение за плазмено изгаряне на радиоактивни отпадъци работи вече в АЕЦ \"Козлодуй\". То позволява да се третират ниско- и средноактивните материали до безопасна форма, а освен това значително намалява и обема им преди депониране, съобщи  \"Капитал\". Съоръжението е изградено от консорциум между испанската Iberdrola и белгийската Belgoprocess. Проектът е на стойност 31 млн. евро, като 70% от средствата са осигурени от Международен фонд \"Козлодуй\" (МФК), а останалите са държавно финансиране. До три години се очаква да влезе в експлоатация и хранилището, в което ще се погребват отпадъците. То също се финансира от фонда и е разположено близо до централата.", "date": "2018.07.12", "title": "Съоръжение за плазмено изгаряне на радиоактивни отпадъци работи в АЕЦ \"Козлодуй\""}
{"url": "https://www.dnevnik.bg/bulgaria/2018/07/12/3280787_parlamentut_shte_dade_vuzmojnost_na_sukrateni_minyori/", "text": "Парламентът ще даде възможност за пенсиониране на останали без работа миньори подари закриване на обекти в Бобов дол. До края на юли ще бъдат приети промени в Кодекса за социално осигуряване, които да позволят на миньори да се пенсионират без необходимите възраст и стаж, ако мината, в която работят, е ликвидирана. Поправките се очаква да засегнат 80 души. Тази възможност е присъствала в законодателството до края на м.г. и после е отменена. След дебат в Националния съвет за тристранно сътрудничество тя ще бъде възстановена. Днес миньори от Бобов дол се срещнаха с първо с депутати от БСП, после с депутати от ГЕРБ. Опозицията обеща да придвижи законопроекта и заподозря управляващите, че не искат да решат проблема на миньорите. От ГЕРБ обясниха, че са чакали решение на тристранката.", "date": "2018.07.12", "title": "Парламентът ще даде възможност на съкратени миньори от Бобов дол да се пенсионират"}
{"url": "https://www.dnevnik.bg/analizi/2018/07/12/3280780_centralna_evropa_e_urok_za_liberalite_ne_budete/", "text": "Винаги съм се страхувал от знаци и символи, никога от хора и неща\", казва румънският писател Михаил Себастиан в началото на прекрасната си книга \"От две хиляди години\", написана през 1934 г., в която описва задушаващата атмосфера на антисемитизъм и токсичен национализъм, обзела страната между двете световни войни. Днес в Европа и САЩ често се говори за завръщане към 30-те години на миналия век заради все по-големите страхове от национализма. Но тук има един парадокс: някои изследвания показват, че националистическите нагласи, особено антимигрантските настроения, не са се променили съществено през последните 20 години. Хората винаги са били негативно настроени към перспективата чужденци да се заселят в страната им.  Как етнонационализмът днес успява да мобилизира избирателите, а преди не успяваше? Дали причината е единствено във финансовата криза от 2008-2010 г. в съчетание с шока, предизвикан от бежанската криза? Възможно ли е да има друго, не толкова очевидно обяснение? На една изложба на българския художник Лъчезар Бояджиев в София по-рано тази година видях съвършената визуализация на това, което може да бъде наречено политически коректна версия на европейската история. Творбата, озаглавена \"Във ваканция\", показваше известната статуя на пруския водач Фридрих Велики на кон, която се намира на булевард \"Унтер ден линден\" в Берлин, само че без краля върху коня. Сваляйки ездача, художникът бе превърнал паметника на един национален герой в паметник на кон. Всички сложни интерпретации, свързани с тази важна, но морално противоречива фигура от миналото, изведнъж отпадаха. Творбата на Бояджиев криеше в себе си двойна ирония, насочена както към тези, които очакват да видят своите национални водачи върху кон, така и към онези, които се опитват да пренапишат историята просто като свалят краля. Вероятно Бояджиев не съзнава, че докато историческите герои биват сваляни от конете си, днешните политически лидери се изкушават да скочат върху тях. Тъкмо това се случи в Централна Европа през последните години. Политическата хегемония на десницата в страни като Полша и Унгария е пряко следствие от празнината, която се отвори след развода между либерализма и национализма през втората половина на 90-те години.  Централноевропейските либерали съзнаваха политическата привлекателност на посткомунистическия национализъм, затова и положиха много усилия да го моделират и омекотят. Обръщането към националните чувства изигра важна роля за мобилизацията на обществото срещу комунистическите режими. Полското движение \"Солидарност\" не беше либерално, то бе широка ‒ социална и националистическа ‒ коалиция, която прегърна ценностите на либералната демокрация. Краят на съюза между националисти и либерали настъпи по време на войните в Югославия. Насилственото разпадане на страната убеди либералите, че национализмът е в сърцето на мрака и флиртът с него е греховен. Драматичните събития накараха националистите да замлъкнат или поне да говорят по-тихо ‒ макар и за известно време. Сръбският лидер Слободан Милошевич, бивш комунист, се превърна в омразния символ на национализма след 1989 г. За да не бъдат поставяни под общ знаменател с него, националистически настроените политици от Централна и Източна Европа, повечето от които бяха и антикомунисти, замлъкнаха. Времето за техния национализъм не бе дошло.  Но с течение на времето се оказа, че цената за приравняването на либерализма и антинационализма е висока. Това подкопа подкрепата за либералните партии, тъй като ги превърна в заложници на успеха на икономическите реформи и ги лиши от помощта на могъщи националистически символи. Междувременно необявената война между либерали и националисти накара умерените националисти да преминат в лагера на противниците на либерализма. Важна роля в това отношение изигра примерът на Германия. Либералите от Централна и Източна Европа искаха обществата им да се справят с миналото по същия начин, по който го направи Германия. Но реалистично ли беше очакването след 1989 г. всички да станат германци? Следвоенната германска демокрация е изградена върху представата, че национализмът води неизбежно до нацизъм. В резултат на това всеки израз на етнонационализъм бе на ръба на криминализирането, подозрение предизвикваше дори националното знаме по време на футболен мач. Като се има предвид нацисткото наследство, с което е трябвало да се справи Германия, този радикален подход е разбираем. Но стремежът този опит да бъде пренесен в Централна Европа се оказа контрапродуктивен. Причина за това е фактът, че държавите от Централна и Източна Европа са рожби на епохата на национализма, последвала разпадането на европейските империи. За разлика от германските националисти от 1945 г. обаче централноевропейските националисти от 1989 г. бяха убедени, че са сред победителите, а не сред победените в последната война ‒ в този случай студената война. Затова за тях бе невъзможно \"да станат германци\": повечето поляци намираха за абсурдно да престанат да честват своите националистически настроени водачи, рискували живота си, за да защитят Полша от Хитлер или Сталин. Днес виждаме резултата. През ХІХ век, както и през 70-те и 80-те години на ХХ век либерали и националисти успяват да се обединят около обща платформа, основана на културата на индивидуалните права и чувството за национална гордост. А днешният национализъм в Централна Европа е сведен до етницизъм, подхранван от демографски страхове и тревоги за променящата се роля на Европа в света. Централноевропейците се чувстват застрашени не толкова от мигрантите (които всъщност нямат никакво желание да се установят в техните страни), колкото от усещането за колективна загуба и празнота в техните общности, предизвикани от икономическата емиграция през последното десетилетие на толкова много техни съграждани.  Защото, ако комунизмът беше радикален политически експеримент, основан на премахването на частната собственост, национализмът е в една или друга степен органична част от всяка демократична политическа сцена. Признаването на този факт е със сигурност свързано с разрешаването на неговото нарастващо влияние.", "date": "2018.07.12", "title": "Централна Европа е урок за либералите: не бъдете антинационалисти"}
{"url": "https://www.dnevnik.bg/politika/2018/07/12/3280802_bez_shum_i_ozvuchavane_mejdu_2300_do_800_ch_reshi/", "text": "Забрана за озвучаване на открито и шумни дейности в обекти в близост до жилищни сгради между 23 и 8 часа се въвежда със закона защита от шума, който беше приет на първо четене. Законът е иницииран от вицепремиера Валери Симеонов. Против него гласуваха едва 17 народни представители, но депутати от ГЕРБ уточниха, че ще предложат промени преди окончателното приемане на закона. Даниела Дариткова поиска максималния срок за обсъждане, който е 4 седмици, и това бе прието. Според информация на \"Дневник\" ГЕРБ ще поиска местните власти сами да решават за часовете, в които може да се вдига шум от заведенията по курортите. Министърът на туризма Николина Ангелкова вече предложи това да стане  с промени в Закона за туризма . За целта в курортите ще се въведат зони за почивка и зони за забавления. \"Промените в закона за шума няма да намалят туристите по Черноморието. Напротив, те ще се увеличат\", коментира вицепремиерът Валери Симеонов в кулоарите на парламента. \"Вече години наред българските хотелиери изплащат на чуждите туроператори огромни суми компенсации от жалбите на чужденци, които са били подложени на шумов терор по нашите курорти\", допълни Симеонов. Той даде пример с Германия, където след 21 ч. през лятото са забранени всякакви озвучавания на открито. \"Нищо ново не правим. Даже подчертавам, че няма кой знае какви промени в закона. Сериозните промени са в контрола. Той ще бъде възложен през светлата част от деня на регионалните здравни инспекции, а през нощта - на МВР. По този начин правим закона действащ. Естествено, вдигаме и глобите\", каза Симеонов. Законът изисква озвучаването на откритите площи да става само с озвучителни средства с монтирани автоматични регулатори, контролиращи нивото на звука така, че да не се допуска еквивалентно ниво на шум над нормативно определените гранични стойности. С промените размерът на санкциите се увеличава почти двойно.", "date": "2018.07.12", "title": "Без шум и озвучаване между 23 и 8 ч., реши парламентът на първо четене"}
{"url": "https://www.dnevnik.bg/bulgaria/2018/07/12/3280757_snimka_na_denia_v_sofiia_transportnite_karti_veche_se/", "text": "Мобилно приложение вече позволява да се купуват карти за градския транспорт в София, съобщи агенция \"Фокус\". То беше представено днес от кмета Йорданка Фандъкова. Проектът е пилотен и засега потребителите могат да купуват онлайн само дневни и нощни карти за цялата градска мрежа. Цената им е същата - 4 лв. за дневна и 2 лв. за нощна карта.", "date": "2018.07.12", "title": "Снимка на деня: В София транспортните карти вече се купуват и през телефона"}
{"url": "https://www.dnevnik.bg/v_pamet/2018/07/12/3280823_pochina_legendata_na_cska_dimitur_marashliev/", "text": "Бившият футболист на ЦСКА Димитър Марашлиев е починал на 70-годишна възраст, съобщи CSKA.bg. Името на легендарния нападател се свързва с два от най-големите двубои в историята на червените. Той е част от отбора в полуфиналите срещу \"Интер\" в Купата на европейските шампиони през 1967 г. Шест години по-късно вкарва първия гол при победата с 2:0 срещу действащия шампион \"Аякс\", който е детрониран. Марашлиев изиграва 244 мача за ЦСКА за десет години, като отбелязва 73 гола. С червените печели шест титли и четири Купи на България. Играл е още за пловдивските \"Марица\" и \"Спартак\", както и за \"Черно море\". За националния отбор има осем мача и три гола, като е част от състава за световното в Мексико през 1970 г.", "date": "2018.07.12", "title": "Почина легендата на ЦСКА Димитър Марашлиев"}
{"url": "https://www.dnevnik.bg/biznes/2018/07/12/3280824_eksperti_ochakvat_oshte_45_hil_rabotni_mesta_v/", "text": "През следващите три до четири години за автомобилната индустрия в България ще са нужни още поне 45 000 работни места, каза на дискусия по темата изпълнителният директор на \"Аутомотив Клъстер България\" Любомир Станиславов, цитиран от БТА. В момента по думите му най-добрите примери за дуално образование са в автомобилната индустрия, където има най-много ученици. Развива се и партньорството с техническите университети в страната. Освен работна ръка, този сектор ще се нуждае от много големи индустриални зони, допълни той и изтъкна, че организацията е инициирала създаването на три нови зони в Бургас, София и Видин, където има професионална гимназия с възможност за дуално ресорно обучение. Ще имаме нужда от партньорство с правителството, защото големите автомобилни доставчици от първо ниво и производители, които ще дойдат в България, ще имат нужда от значителни стимули, понякога, такива, които излизат извън традиционните мерки, обърна се изпълнителният директор на \"Аутомотив Клъстер България\" към представителите на изпълнителната власт, участващи във форума. По думите му те имат интерес към България и е въпрос на мениджмънт за овладяването му и голяма част от компаниите да дойдат в България. Според изнесени от него данни преди шест години, когато е учреден клъстерът, секторът е създавал под 1 на сто от БВП, заети са били под 9000 души, а компаниите - под 30. Сега автомобилната индустрия създава над 5 на сто от БВП, заетите са над 47 000, компаниите вече са над 170, а оборотът им е над 2.5 млрд. лв. Станиславов отчете, че индустрията се развива по-бързо, отколкото мерките, които се предприемат в нейна подкрепа.", "date": "2018.07.12", "title": "Експерти очакват още 45 хил. работни места в автоиндустрията до 2022 г."}
{"url": "https://www.dnevnik.bg/evropa/2018/07/12/3280828_rastejut_na_ikonomikata_v_es_ostava_ustoichiv_no_ima/", "text": "Очаква се през 2018 и 2019 г. икономическият растеж да остане силен, като в ЕС и еврозоната през тази година той ще бъде 2.1 %, а през 2019 г. - 2 %, предаде пресслужбата на Европейската комисия. След пет поредни тримесечия на силен растеж обаче икономиката забави темпо през първата половина на 2018 г., като прогнозите бяха понижени с 0.2 процентни пункта спрямо тези от пролетта както за ЕС, така и за еврозоната. Очаква се през втората половина на годината растежът леко да се засили, тъй като условията на пазара на труда се подобряват, дълговете на домакинствата намаляват, потребителското доверие остава високо, а паричната политика е все така благоприятна. Според  лятната междинна икономическа прогноза за 2018 г.  икономическата основа продължава да бъде солидна, но се очаква леко забавяне на растежа. Основните предпоставки за устойчив икономически растеж в ЕС и еврозоната се запазват. Забавянето на темповете на растежа се дължи отчасти на временни фактори, но в някои страни от ЕС роля за това може да са изиграли и нарастващото напрежение в търговията, високите цени на петрола и политическата несигурност. В световен мащаб растежът остава стабилен, но започват да се забелязват отчетливи различия в неговите равнища в отделните държави и региони. Повишаване на инфлацията В резултат на покачването на цените на петрола от пролетта насам инфлацията през тази година се очаква да бъде средно 1.9 % в ЕС и 1.7 % в еврозоната. Това представлява повишение с 0.2 процентни пункта и в двете зони спрямо пролетта. Прогнозата за 2019 г. е повишена с 0.1 процентни пункта за еврозоната — на 1.7%, но за ЕС остава непроменена — 1.8%. Риск от влошаване на перспективите Въпреки че постигнатите напоследък силни икономически резултати се оказаха устойчиви, съществува значителен риск от влошаване на прогнозата, като този риск се засилва от пролетта насам. Прогнозата се основава на предположение, че няма да има по-нататъшна ескалация на напрежението в търговията. Ако обаче напрежението се засили, това ще се отрази негативно на търговията и инвестициите и ще доведе до понижаване на благосъстоянието във всички включени в прогнозата държави. Сред останалите рискове например е възможна нестабилност на финансовите пазари, свързана наред с другото с геополитически рискове. Предвид текущите преговори за оттеглянето на Обединеното кралство от ЕС прогнозите за 2019 г. се основават на чисто техническо допускане, че статуквото в търговските отношения между ЕС-27 и Обединеното кралство ще се запази. Това се прави само за целите на прогнозирането и няма връзка с водените в момента преговори в рамките на процедурата по член 50. Напрежение със САЩ Валдис Домбровскис, заместник-председател на комисията, отговарящ за еврото и социалния диалог, коментира: \"Понижаването на прогнозата за нарастването на БВП от май насам показва, че неблагоприятните външни фактори, като например  нарастващото напрежение в търговските отношения със САЩ , може да доведат до понижаване на доверието и да се отразят неблагоприятно на икономическия растеж. Нарастващите външни рискове са друго напомняне, че е необходимо да се укрепи устойчивостта на отделните ни икономики и на еврозоната като цяло.\" Пиер Московиси, комисар по икономическите и финансовите въпроси, данъчното облагане и митническия съюз, отбеляза: \"Лекото понижаване в сравнение с пролетта отразява въздействието върху доверието, оказвано от напрежението в търговията, несигурността в областта на политиката и нарастващите цени на енергията.\" \"Прогнозите ни сочат, че растежът през 2018 и 2019 г. ще продължи, въпреки че допълнителното ескалиране на протекционистките мерки представлява очевиден риск. В търговските войни няма победители — само губещи\", допълни той.", "date": "2018.07.12", "title": "Растежът на икономиката в ЕС остава устойчив, но има нараснала несигурност"}
{"url": "https://www.dnevnik.bg/sport/2018/07/12/3280831_modrich_angliiskite_medii_ni_podceniha_i_tova_beshe/", "text": "Капитанът на Хърватия Лука Модрич призова британските медии да уважават повече съперниците на английския национален отбор. Според него футболната общественост на Острова е подценила хърватския тим и това е било голяма грешка. Хърватия победи Англия с 2:1 след продължения  и за пръв път в своята история ще играе финал на световно първенство. Тимът, воден от Златко Далич, трябваше да мине през 120 минути в трети пореден двубой, след като в предишните два кръга отстрани с дузпи Русия и Дания. \"Отново показахме, че не сме уморени. Доминирахме в мача физически, психически и във всеки друг аспект\", каза Модрич. По думите му постоянните твърдения, че ще бъдат много изтощени след битките с Русия и Дания, са мотивирали допълнително хърватските футболисти. \"Английските журналисти, анализаторите в телевизиите, те подцениха Хърватия и това беше огромна грешка. Те трябва да бъдат по-скромни и да уважават повече опонентите\", каза още полузащитникът на \"Реал\" (Мадрид). Хърватия, чието предишно най-добро постижение на световно първенство беше третото място при дебютното й участие през 1998 г., ще се изправи срещу Франция в битката за титлата в неделя. Според Модрич класирането за финала е не само най-значимото постижение в историята на хърватския футбол, а и на хърватския спорт като цяло. \"Трябва да се гордеем с това, което направихме\", завърши 32-годишният футболист.", "date": "2018.07.12", "title": "Модрич: Английските медии ни подцениха и това беше огромна грешка"}
{"url": "https://www.dnevnik.bg/sport/2018/07/12/3280753_putin_shte_se_sreshtne_s_tomas_bah_na_finala_na/", "text": "Президентът на Международния олимпийски комитет (МОК) Томас Бах ще присъства на финала на световното първенство по футбол, където ще се срещне с президента на Русия Владимир Путин. За планираната среща съобщи говорителят на Кремъл Дмитрий Песков. От МОК заявиха, че посещението на Бах в Русия е по покана на ФИФА. Финалът на световното е в неделя от 18.00 часа на \"Лужники\" в Москва, като  в спора за титлата излизат Франция и Хърватия . Срещата между Путин и Бах идва два месеца след като филм на ARD разкри, че  скандалът за държавно спонсорирана и организирана система за употреба и прикриване на допинг в Русия се е пренесъл и във футбола . В него руският информатор и бивш директор на Московската антидопингова лаборатория Григорий Родченков посочва, че през 2014 г. е получавал заповеди от бившия президент на Руския футболен съюз Виталий Мутко да пренебрегва положителни резултати. Според Родченков  общо 34 футболисти на различна възраст са били част от организираната допинг схема .", "date": "2018.07.12", "title": "Путин ще се срещне с Томас Бах на финала на световното по футбол"}
{"url": "https://www.dnevnik.bg/sviat/2018/07/12/3280846_germanski_sud_naslednicite_imat_pravo_na_dostup_do/", "text": "В Германия наследниците имат право на достъп до фейсбук акаунтите на починалите си близки. Това реши Федералният съд в Карлсруе. То бе започнато от родителите на 15-годишно момиче, починало, прегазено от влак през 2012 г. Те са искали достъп до страницата на дъщеря си, за да установят дали смъртта ѝ се дължи на инцидент или на  самоубийство . \"Фейсбук\" обаче е превърнал акаунта на момичето в така наречената мемориална страница - достъп до нея не може да има, но съдържанието ѝ остава онлайн. Родителите са използвали аргумента, че съдържанието в него е идентично на това на писма или дневници, които  наследниците на починал  имат право да получат. Освен това като родители на непълнолетна те имат право да знаят кога и с кого е комуникирала. \"Фейсбук\" сe позова на  неприкосновеността на личния живот  и този аргумент бе уважен на втора инстанция, но най-висшият съд на Германия го отхвърли в полза на семейството. В момента \"Фейсбук\" позволява потребителите да посочат човек, който да се грижи за акаунта им, след като починат, или да поискат той да бъде перманентно изтрит. Ако не са избрали втората опция, той ще се превърне в \"мемориална страница\", независимо дали има посочен отговорник за него. Мемориалните страници Съдържанието им ще остане видимо за публиката според настройките, направени докато потребителят е бил още жив. \"Приятелите\" може и да имат право да споделят спомени в хронологията на акаунта; той обаче няма да се появява в секциите \"Хора, които може би познавате\", в рекламите или в напомнянията за това кой има рожден ден. В него няма да може да влиза никой и ако няма посочен отговорник, той не може да бъде променен. Ако има посочен наследник обаче, той ще може да напише последно съобщение за \"приятелите\", да отговори на нови молби за \"приятелство\", да промени профилните снимки и да поиска акаунтът да бъде премахнат. Няма да може обаче да премахва вече споделено съдържание, да чете съобщения, да премахва стари \"приятели\" и да влиза в акаунта.", "date": "2018.07.12", "title": "Германски съд: Наследниците имат право на достъп до фейсбук акаунта на починал"}
{"url": "https://www.dnevnik.bg/evropa/2018/07/12/3280847_evrokomisiiata_ochakva_stabilen_rastej_v_bulgariia/", "text": "Увеличението на брутния вътрешен продукт (БВП) на България е 0.9 процента през първото тримесечие на 2018 г., запазвайки миналогодишния стабилен темп, когато икономиката нарасна с 3.6 процента. Сегашният растеж е движен от силното частно потребление и по-високите инвестиции, посочва Европейската комисия в обявената си днес  лятна междинна прогноза за икономиката и инфлацията в ЕС и еврозоната . Повишенията на заплати са дали тласък на частното потребление, а възобновеното използване на програмите за инвестиционно финансиране на ЕС е допринесло за растежа в държавното инвестиране. Икономическите настроения продължават да се подобряват и аналитични данни сочат очаквания за увеличение на поръчките, по-висока производителност и по-голямо търсене, което предполага, че икономиката ще продължи растежа си през следващите тримесечия. Прогнозите са, че нарастването на БВП ще остане силно с 3.8 процента през 2018 г. и 3.7 процента през 2019 г., стимулирано преди всичко от вътрешното търсене. Положителното развитие на пазара на труда и планираното увеличение на заплатите в държавния сектор ще допринесе за продължително увеличение на частното потребление. Очаква се растежът на инвестициите също да е голям заради възобновеното усвояване на европейски фондове, но и благодарение на засилените инвестиции в частния сектор. В същото време нетният принос на износа за БВП се очаква да бъде отрицателен. Въпреки че силното външно търсене може да подобри увеличението на износа, силното вътрешно търсене и значителните инвестиции означават, че вносът ще продължи да превишава износа. Натискът върху цените се засилва през пролетните месеци като резултат от рязкото поскъпване на петрола и вторичния му ефект върху цените на храните. Регулираните цени също са се повишили значително за същия период. Очаква се инфлацията да се ускори до 2 процента през 2018 г., преди да спадне до 1.8 процента през 2019 г. Това се дължи на силния базов ефект на енергийните продукти, а разполагаемият реален доход би трябвало да подкрепи потреблението и цените като цяло, посочва в заключение еврокомисията. /БТА", "date": "2018.07.12", "title": "Еврокомисията очаква стабилен растеж в България, движен от потреблението и инвестициите"}
{"url": "https://www.dnevnik.bg/sviat/2018/07/12/3280840_nato_e_mnogo_po-silen_sujuz_sled_sreshtata_v_brjuksel/", "text": "Американският президент Доналд Тръмп обяви \"победа\" след срещата на върха на страните от НАТО, която се проведе вчера и днес в Брюксел, предаде \"Ройтерс\", ден след като предизвика смут сред европейските си колеги с остри коментари за приноса им към алианса. Тръмп се обърна с по-мек тон към европейските съюзници, които вчера критикува за ниските разходи, заделяни от тях за отбрана като част от брутния им вътрешен продукт, и се въздържа да поиска от тях \"веднага\" да увеличат бюджета си в този сектор. На пресконференция, преди да отпътува за Великобритания, той каза, че другите страни са се съгласили да увеличат разходите си за отбрана по-бързо от досега обещания от тях срок (2024 г.), по-малко от 24 часа след като обвини повечето европейски държави, че не заделят достатъчно голям дял от брутния си вътрешен продукт. Първо 2% за отбрана, после - 4% Пред медиите той каза и че би бил много недоволен, ако другите страни не увеличат значително разходите си (и е дал на съюзниците да разберат отношението му по въпроса), но независимо от всичко САЩ запазват \"много силния си\" ангажимент към НАТО. \"НАТО е много по-силен съюз, отколкото беше преди два дни\", а увеличаването на разходите на страните членки за отбрана по никакъв начин няма да помогне на Русия, продължи държавният глава. Според него първо е необходимо целта от 2% за отбрана да бъде постигната, а после \"да говорим за по-високи (стойности)\". \"Мисля, че 4% е правилната стойност\", продължи президентът. Преди по-малко от 24 часа той първо каза на колегите си от европейските страни в НАТО и Канада, че трябва да се стремят към военен бюджет  в размер поне 4% от икономиките си , а след това написа в \"Туитър\", че е необходимо \"веднага да платят\" 2% от своите БВП за отбрана. Макар президентът на САЩ да може да напусне НАТО без одобрение на конгреса, тази стъпка не е необходима, каза още Тръмп, който по време на предизборната си кампания нарече алианса \"остаряла\" организация, а с коментарите си, откакто бе избран на поста, постоянно предизвикваше въпроси за трансатлантическата солидарност. Германия и \"Северен поток-2\" Тръмп повтори, че не харесва газопровода \"Северен поток-2\" , който ще захранва Германия с още руски газ и който даде повод на президента  да обвини Берлин, че е силно зависим от Москва  заради енергийните доставки и други фактори. По думите му трябва да се види \"какво става с газопровода от Русия\", който е \"основна спорна точка\". Днес обаче Тръмп си спести острите критики към Германия и каза, че изпитва \"голямо уважение\" към нея. По-рано \"Ройтерс\" съобщи, че на срещата на лидерите президентът е шокирал присъстващите в залата, обръщайки се към германския канцлер Ангела Меркел в разрес с протокола: \"Ангела, трябва да направиш нещо за това.\"", "date": "2018.07.12", "title": "НАТО е много по-силен съюз след срещата в Брюксел и не е нужно САЩ да го напускат, каза Тръмп"}
{"url": "https://www.dnevnik.bg/detski_dnevnik/2018/07/12/3280887_uchiteliat_buntar_mariia_velaskes/", "text": "\"Няма две еднакви мнения. Няма и две еднакви деца, нито двама еднакви учители. Идеята е да уважаваш другия и това, което той мисли\" – това е едно от посланията, които Мария Веласкес иска да предаде на своите ученици. Иска да им покаже различните гледни точки. Да разшири кръгозора им. Да ги научи да вярват в себе си, но и в другите около тях. Зад гърба й, върху зелените стени на светлата класната стая, е и един от резултатите от тези усилия - графитът Respect for everyone (от англ. – \"Уважение за всеки\"). Той е изрисуван от ученици на Мария във врачанското основно училище \"Св. св. Кирил и Методий\" , където тя преподава изобразително изкуство и музика от 2016 г. като участник в програмата на фондация \"Заедно в час\" – организация, която работи за това всяко дете в България да има достъп до качествено образование, независимо от това къде живее и учи и какви са възможностите на семейството му.  Идеята за графита се появява в един от часовете през учебната година, когато Мария и учениците й разговарят за това какво е най-важно в отношенията с околните. Още на следващия ден един от учениците се появя с лист с нарисувания графит в ръка: \"Госпожо, аз съм готов.\" В началото на работата се събират много деца – дори от съседни класове и други училища. А когато по-нататък ентусиазмът пада и учениците се обезкуражават, че графитът изобщо някога ще се получи, учителката им не се отказва да им показва силата на постоянството и търпението в името на голямата цел. \"Основното, което исках да обясня на децата, е, че не е важно да си напишеш името със спрея и да кажеш, че това е графит, разказва Мария, ако вложиш смисъл в графита, ако вложиш старание, то тогава е изкуство.\"  Така и става – учениците се залавят за работа, след няколко месеца графитът е готов и става основата за още разговори за уважението към различието и отношенията между хората.  От началото на юли Мария Веласкес вече обучава и новите учители от програмата на \"Заедно в час\", които ще влязат в класните стаи през септември. Една от темите, на които ще наблегне, е изграждането на култура на класната стая и доверие между учениците и учителя. Защото, както казва Мария, \"ако искаме нещата да се случват, трябва да започнем от децата\". ", "date": "2018.07.12", "title": "Учителят бунтар Мария Веласкес"}
{"url": "https://www.dnevnik.bg/sport/2018/07/12/3280875_domagoi_vida_se_izvini_na_ruskiia_narod_za_slava_na/", "text": "Хърватският футболист Домагой Вида се извини на руския народ за  провокативното видео, което засне  с бившия си съотборник в \"Динамо\" (Киев) Огниен Вукойевич след  победата срещу Русия  в четвъртфиналите на световното първенство. В началото на записа защитникът на на \"Бешикташ\" обяви: \"Слава на Украйна!\" \"Тази победа е за \"Динамо\" и за Украйна\", добави Вукойевич, който беше част от хърватската делегация като скаут. Вида, който вкара гола за Хърватия в продълженията срещу Русия, беше заплашен да пропусне полуфинала с Англия и дори участие във финала с Франция. ФИФА все пак реши да не прибягва до наказание и отправи само предупреждение.  Вукойевич беше глобен с 15 000 евро , а междувременно беше отстранен от хърватския национален отбор. \"Знам, че допуснах грешка и искам да се извиня отново на руския народ\", каза Вида на руски език пред телевизия \"Россия 24\" след  победата срещу Англия във втория полуфинал на мондиала. \"Съжалявам. Това е животът. Човек трябва да се учи от своите грешки\", добави централният защитник. В предишното си изявление, което беше публикувано от Хърватската футболна федерация, Вида каза, че е не имал намерение да обиди никого. \"Искрено се надявам това съобщение да не бъде разбрано като нещо друго освен като израз на благодарност към нашите приятели в Украйна за подкрепата им към нас\", обясни тогава хърватският защитник. ", "date": "2018.07.12", "title": "Домагой Вида се извини на руския народ за \"Слава на Украйна\""}
{"url": "https://www.dnevnik.bg/analizi/2018/07/12/3280826_nacionalizaciiata_na_12_juli/", "text": "Не си спомням кога за първи път чух да споменават датата   по по-особен начин. Времето   имам предвид  , беше  : на дългите разговори сред близки, където много неща се казваха, без да се изрекат изцяло. Тогава семействата разговаряха дори като начин да отстоят себе си и идентичността си, за да не се размият под напора на идеологическата социализация; днес ускорението прави това донякъде невъзможно, налагайки нова форма на атомарност. А пък историята се учи най-добре у дома. Ала да се върнем към детския ми спомен за датата  . Било е към края на 70-те, но още помня резкия жест с ръка на един от познатите на дядо ми, дългогодишен редактор в едно от издателствата   тази дата. Спомням си ясно как ръката му разсече въздуха, сякаш искайки да покаже, че след   всичко е било прекъснато, станало е друго. Сетне пръстите му се свиха в характерния жест на задушаване. Не си спомням в подробности целия чут разказ. Сещам се само как отривисто и накъсано той разказваше, че още от заранта се появили някакви \"други хора\", сложили табелки \"затворено\", а по земята били струпани купове и купове книги, планини от книги. Толкова много книги заедно с безразборно нахвърляната документация, чиято съдба тепърва щяла да се решава. Съзнанието ми е съхранило тъкмо образа на планините от книги, изникнали на този 12 юли. Казано с езика на фактите, става дума за следното:  Сиреч на възможността някой сам да издава нещо, дори с разрешението или под контрола на \"народната власт\". Актът е извършен в съответствие с Наредба №3428 от 9.07.1948 г., издадена от председателя на Комитета за наука, изкуство и култура, обнародвана в Държавен вестник, бр. 161 от 12.07.1948 г. В нея се упоменава и още нещо. А именно, че помещенията, в които частните книгоиздателства са упражнявали досегашната си дейност, както инвентарът и съоръженията им, се поставят под разпореждането на Комитета за наука, изкуство и култура, респективно на ликвидатора. Тук трябва да уточним, че частните печатници и големите книгоиздателства, разполагащи с такава база, са одържавени още в края на 1947 г. (със Закона за национализацията на частни индустриални и минни предприятия от 27 декември). Примката около свободното книгоиздаване се затяга постепенно. Още от април 1947 г. издаването на каквито и да било учебни помагала и учебници става държавен монопол и се прехвърля под опеката на ДИ \"Димитър Благоев\". Оцелелите в началото на 1948 г. частни книгоиздателства (като \"Казанлъшка долина\", \"Златни зърна\" на Славчо Атанасов, \"Мозайка на съвременни романи\" на Юрукови, \"Г.М.Смрикаров\", \"Перун\" и др.) са на практика \"последните мохикани\" и лесно се контролират с аргумента за недостиг на хартия. Съответно и цензурата (Главлит, Комитет по печата и т.н.) бързо се разправя с \"неудобните\" заглавия, които те предлагат, казвайки кое \"да\" и кое \"не\". Въпреки това в тези последни месеци на 1948 г. излизат разкази и есета на Стефан Цвайг, книги на Хемингуей и Съмърсет Моъм, промушват се творби на класически и съвременни български писатели, виждат бял свят множество детски книжки, включително комикси с Мики Маус.  Вестник \"Работническо дело\" в поредици статии оценява \"дълга на литературата\" и стига до изводите, че най-важната задача е \"да се мобилизира съзнанието на читателите за изграждането на нашата Народна република\". Започват да се \"наливат основите\", което означава, че е време книгата да надене униформа и да закрачи към бъдещето, за което тогава се пее, че започва от днес. Препратките с пренаписването на миналото и претопяването на историята са болезнени и директни. Затова и   е важна дата в този проект. Голяма част от струпаните книги в окончателно конфискуваните книгоиздателства отиват направо за претопяване. Съставят се и се отпечатват \"списъци на забранената литература\" и \"списъци на вредната литература\". Разполагам с два такива наръчника в личната си библиотека. Вътре \"надлежно\" са описани всички издания, които следва да се изземат от книжарниците, държавните, обществените и частните библиотеки и да се пренасочат към ДСП \"Отпадъци\", което е длъжно да ги насочи към най-близката книжна фабрика. Става дума за над 10 000 заглавия, единични бройки от които остават само в Народната библиотека, Българския библиографски институт, народните библиотеки в окръжните градове, библиотеките на БАН. , която \"трови\", защото 1948 г. е година на  . Страната не бива да се \"размеква\" от \"мекушави книги\". Върви \"всенародна акция\" за набиране на 250 000 бригадири. \"Работническо дело\" непрекъснато съобщава как се записват първо 100 000, сетне още 100 000 (на снимките записалите се винаги са показвани с вдигнат юмрук, онзи характерен жест, който не само заплашва, но и сякаш задушава всяко инакомислие, всяко разночетене (за символната бутафория на времето и видовете мобилизации тогава виж студията на Лиляна Деянова \" \"). На 3 август същата година с указ се закриват и чуждите езикови училища. Излиза нов закон и за устройството на съдилищата, нов закон за радиото, а през септември 1948 г. се въвеждат и нови мерки срещу православната църква, която трябва да бъде избутана в ъгъла. Социалната реалност е вече \"правилно\" разчертана, напълно по Оруел. . Така например в съпътстващите датата броеве на \"Работническо дело\" откривам съобщението за организирано честване на \"100-годишнината на Комунистическия манифест\". Издаден, разбира се, в голям тираж, с одържавената хартия и на национализирана печатна база. За целта подпредседателят на Комитета за наука, култура и изкуства др. Рубен Леви изнася сказка в Салона на културните дейци в София. Съобщението за сказката е съпроводено с репортажи за \"величествени митинги\" на софийското гражданство, приветстващо историческото дело на Отечествения фронт. На първа и втора страница се вижда мобилизацията на същите тези граждани, които манифестират \"предаността си към правото дело\". Пропагандата и агитацията върти машината на пълни обороти, изпълвайки със смисъл \"одържавеното слово\". На последна страница на същия брой на \"Работническо дело\" могат да се прочетат думите на мис Алън, английска гостенка на \"социалистическа България\", озаглавени: \"Ние има много да се учим от вас\". В интервюто си мис Алън споделя следното: \"Когато казах на моите близки, че съм поканена да посетя България, всички ми казаха: \"Вземете ме за секретар или сложете ме в куфара си, защото много искаме да видим тази страна.  \" (курсивът е на \"Работническо дело\"). Натрапва се в очи обаче, че никъде от пресата не става ясно какво е било времето на 12 юли. Било ли е слънчево или облачно, валял ли е дъжд? Тази страна от всекидневния живот напълно отсъства по силата на елементарната си незначителност. Тя е заместена със съобщения, че в СССР ще се добиват над 10 000 килограма картофи от декар и е допълнена със статии за \"градивната творческа критика и самокритика\", в които се настоява как \"др. Георги Димитров учи винаги да се казва истината на народа\". Последното ми навява някакви политически препратки от наши дни, седемдесет години по-късно, но да не се вторачваме в тях. Защото малко по-надолу, в същата програмна статия, носеща подписа на Теню Стоянов, се настоява, че \"градивната критика и самокритика трябва да движи хората и работата напред, а не да се изражда в тесногръдо, злостно клюкарство\". Нека си вземем бележка. А що се отнася до датата 12 юли, тя си остава важен маркер в разбирането на българската \"1984\" (или \"1948\"). Ако имаше исторически анти-календар, датата спокойно би могло да се чества като Ден на несвободата на българската книга. Приемете тези редове като формално направено предложение.", "date": "2018.07.12", "title": "Национализацията на 12 юли"}
{"url": "https://www.dnevnik.bg/evropa/2018/07/12/3280890_franciia_shte_izpulni_celta_na_nato_za_otbranitelni/", "text": "Френският президент Еманюел Макрон заяви, че страната му ще изпълни договорената в НАТО цел за разходи от 2% от брутния вътрешен продукт за отбрана до 2024 г., предаде \"Ройтерс\". По думите на Макрон единството в НАТО е възможно само ако бремето се споделя по честен начин. Президентът на САЩ Доналд Тръмп упрекна държавите - членки на алианса, че не са постигнали целите по-скоро. Освен САЩ, които харчат 3.5% от БВП за отбрана, само Великобритания, Полша, Гърция и Естония в момента изпълняват целта. По време на пресконференция на  срещата на НАТО  в Брюксел Макрон заяви, че Тръмп е потвърдил ангажимента на САЩ към организацията, въпреки че по-рано е изразил съмнения. Франция харчи около 1.8% от БВП за отбрана. Според него първо е необходимо целта от 2% за отбрана да бъде постигната, а после \"да говорим за по-високи (стойности)\". \"Мисля, че 4% е правилната стойност\", коментира днес президентът. Преди по-малко от 24 часа той първо каза на колегите си от европейските страни в НАТО и Канада, че трябва да се стремят към военен бюджет  в размер поне 4% от икономиките си , а след това написа в \"Туитър\", че е необходимо \"веднага да платят\" 2% от своите БВП за отбрана.", "date": "2018.07.12", "title": "Франция ще изпълни целта на НАТО за отбранителни разходи до 2024 г., увери Макрон"}
{"url": "https://www.dnevnik.bg/bulgaria/2018/07/12/3280868_srokovete_po_izpulnitelnite_dela_shte_tekat_i_prez/", "text": "Сроковете по изпълнителните дела ще текат през съдебната ваканция. Такава заповед е издала министърът на правосъдието Цецка Цачева. Целта на заповедта е да бъде предотвратен хаос с изпълнителните дела, каквито опасения са имали съдии и съдебни изпълнители, съобщава специализираният сайт  news.lex.bg. Съдебната ваканция започва на 16 юли и трае до 1 септември. Според сегашната разпоредба на Гражданския процесуален кодекс /ГПК/ сроковете спират да текат за страните както през дните обявени за официални празници, така и през съдебната ваканция. Тоест в продължение на месец и половина няма да текат срокове не само по исковите, но и по изпълнителните производства, което щеше да доведе до сериозни проблеми. Например, дори и длъжникът да е платил в срока за доброволно изпълнение или парите да са събрани след наложени запори, те нямаше да може да бъдат преведени на кредитора, ако съдебната ваканция настъпи преди да е изтекъл 14-дневният срок за доброволно изпълнение. Парите щяха да стоят месец и половина по сметката на ЧСИ и не само че кредиторът нямаше да си ги получи, въпреки че реално са събрани, но и по тях щяха да се трупат лихви на гърба на длъжника. Същото щеше се да се случи и ако ваканцията завари парите в сметката на ЧСИ, а още не е изтекъл 30-дневният срок, в който се чака Националната агенция за приходите, за да каже дали държавата се присъединява със свои вземания към делото. Този е само един от проблемите, които са мотивирали Цецка Цачева да издаде заповедта. Министърът на правосъдието има това правомощие в определени в Закона за съдебната власт случаи.", "date": "2018.07.12", "title": "Сроковете по изпълнителните дела ще текат и през съдебната ваканция"}
{"url": "https://www.dnevnik.bg/photos/2018/07/12/3280727_fotogaleriia_bezsunici_v_hurvatiia/", "text": "Хърватите изживяха незабравима и безсънна нощ след историческото си класиране за финалите на световното първенство. Националният отбор по футбол  .", "date": "2018.07.12", "title": "Фотогалерия: Безсъници в Хърватия"}
{"url": "https://www.dnevnik.bg/politika/2018/07/12/3280904_parlamentut_uvelichi_taksite_za_niakoi_objalvaniia_bsp/", "text": "Парламентът увеличи таксите за касационното производство - при обжалване на съдени решения, с приемане на второ четене на измененията в Административнопроцесуалния кодекс. По тази причина БСП ще сезира Конституционния съд. Депутатите решиха касационният жалбоподател да внася такса в размер на 70 лева, която досега беше 5 лв., а когато жалбоподател е организация - 370 лева, вместо досегашните 75 лв., информира \"Фокус\". Прокуратурата няма да внася такси ако протестира първоинстанционно решение. От плащане са освободени и граждани, за които е признато от съда, че нямат достатъчно средства да я платят. С промените се въведе още при определяем материален интерес по делото, таксата са е 0.8% от този интерес, но не повече от 1700 лв. В случаи с материален интерес над 10 млн. лева - таксата е 4500 лева. Таксите за обжалване на дела за пенсионно, здравно и социално осигуряване са 30 лв. за граждани и 200 лв. за организации. Таксата за частна жалба - с която се оспорва акт на съда по движение на определено дело, е 30 лева за граждани и 150 лева за организации. Няма да се дължат пари, когато частната жалба е по дела за пенсионно, здравно и социално осигуряване. За производство по отмяна на влезли в сила съдебни актове се събира такса в размер на 30 лева за граждани и 150 лева за организации. Тъй като промените в административния кодекс се приемат на части в парламента, председателят на правната комисия Данаил Кирилов обяви, че ще поиска извънредно заседание, за да приключи парламентът с целия законопроект. По време на гласуването народните представители от ДПС предложиха депутатите да работят до 17.00 часа днес, за да приключат с гласуването, но това не беше прието. След окончателното гласуване в парламента от БСП изпратиха съобщение до медиите, че ще сезират Конституционния съд за промените, свързани с таксите. \"С промени в Административнопроцесуалния кодекс се губи балансът между ускоряване на правосъдието и правото и достъпа на гражданите до правосъдие. Такава промяна е увеличаването на таксите в административното производство до 900 пъти\", коментира пред журналисти в Народното събрание депутатът от левицата Явор Божанков. Той обясни, че критерият за увеличаването е различен за юридически и за физически лица. Депутатът обясни, че за една касационна жалба от юридическо лице таксата се увеличава от 25 лв. на 370 лв. - 14 пъти, а за обжалване при материален интерес на юридическо лице таксата се увеличава от 5 лв. на 4500 лв - 900 пъти. Божанков подчерта, че до момента таксите са били ниски и не са покривали разходите, което е проблем за българското правосъдие, но в България има правни принципи, които казват, че всяка такса трябва да отговаря на един прост пример - да покрива определен разход. \"Таксите не могат да служат за печалба или администрацията да губи. Депутатът обясни, че таксите няма да бъдат определяни в тарифа както досега, а в закон - до момента всяка несправедлива такса е можело да се атакува пред съда, а с въвеждането на таксите в закон те вече може да се обжалват само пред Конституционния съд.  \"Приетите от управляващите редица мерки водят до ограничаване правото за обжалване, до ограничаване на възможността на хората да търсят правата си\", допълни съпартиецът му Пенчо Милков.", "date": "2018.07.12", "title": "Парламентът увеличи таксите за някои обжалвания, БСП ще пита Конституционния съд"}
{"url": "https://www.dnevnik.bg/sport/2018/07/12/3280923_delio_rosi_dumata_ostavka_otsustva_ot_rechnika_mi/", "text": "Треньорът на \"Левски\" Делио Роси даде знак, че няма никакво намерение да подава оставка след  загубата с 0:1 от \"Вадуц\" . Сините се прибраха в София след разочароващото начало на сезона в евротурнирите. \"Думата \"оставка\" не попада в моя речник. Да подадеш оставка означава да се предадеш, а аз никога не бих го направил\", каза Роси. \"Ще бъде много хубаво, когато победим в реванша. Аз съм тук пред вас и поемам отговорността. Ще се опитаме да направим така, че да променим нещата\", продължи италианецът. Веднага след мача  той заяви, че не изпитва срам от резултата . \"Обикновено не си сменям мнението на следващия ден. Мача го имам в главата си. Не играхме добре през първото полувреме, не играхме като отбор. Не бяхме балансирани, а отборът не беше компактен\", заяви Роси. Той добави, че скоро не е говорил със собственика Спас Русев. Миналия сезон Роси няколко пъти беше поставян под напрежение и остри критики. Тогава се появи информация, че \"Левски\" се въздържа да го уволни заради голяма неустойка, записана в договора му.", "date": "2018.07.12", "title": "Делио Роси: Думата \"оставка\" отсъства от речника ми"}
{"url": "https://www.dnevnik.bg/sviat/2018/07/12/3280930_trump_dopusna_che_sreshtata_s_putin_moje_da_e/", "text": "Срещата с руския президент Владимир Путин може да е най-лесната за американския държавен глава Доналд Тръмп, откакто започна европейската му обиколка тази седмица. Това предположи самият Тръмп дни преди предстоящата  среща в Хелзинки на 16 юли , когато ще се проведе първият разговор между двамата в двустранен формат, откакто президентът на САЩ пое поста през януари миналата година. На пресконференция преди отпътуването за Великобритания,  след срещата на върха на НАТО  в Брюксел, президентът каза, че възприема Москва като конкурент, а не като враг. Попитан дали Путин може да бъде заплаха, той каза: \"Не искам да е (заплаха) и затова ни е НАТО... Дали ми е враг? Не ми е враг... Надявам се някой ден да ми бъде приятел. Просто не го познавам много добре.\" Разговорите между двамата президенти  дни след срещата  на алианса притесняват някои западни партньори заради възможността  Тръмп да направи отстъпки  от ключови принципни американски позиции пред Путин. Тръмп добави, че сред темите, които ще обсъжда с Путин, ще са въпроси, свързани с контрола на оръжията, възможността за нов Договор за стратегическите настъпателни оръжия (СТАРТ), предполагаемата намеса в президентските избори в САЩ и международната политика. \"Искаме да намерим (решения) за Сирия. Ще говорим за намеса (в изборите)... Ще говорим за Украйна\", каза още Тръмп. \"Нечестна конкуренция\" Междувременно Кремъл реагира на предишни коментари на Тръмп за руския газ (президентът каза, че Германия е зависима от Русия в енергетиката) и създаде потенциал за нова тема на срещата. Прессекретарят на Путин Дмитрий Песков обвини Тръмп, че се опитва да тормози Европа, за да я принуди да купува американски втечнен газ. Песков добави, че изявлението на Тръмп е признак на \"нечестна конкуренция\" и знак за ескалация на кампанията в САЩ за намаляване на руските газови доставки в Европа и заместването им с продукцията на американския енергиен сектор. \"Що се отнася до зависимостта на Германия (от Русия) като най-голям купувач на газ, не можем да се съгласим с тази позиция\", добави Песков.", "date": "2018.07.12", "title": "Тръмп допусна, че срещата с Путин може да е най-лесната от европейската му обиколка"}
{"url": "https://www.dnevnik.bg/evropa/2018/07/12/3280924_trump_otnovo_zaplashi_es_s_mita_za_kolite_pregovorite/", "text": "Президентът на САЩ Доналд Тръмп предупреди Европейския съюз, че САЩ ще предприемат мерки, за да ограничат вноса на европейски коли, ако блокът не се отнася по честен начин със страната му по търговските въпроси, предаде \"Ройтерс\". Тръмп, който ще се срещне с председателя на Европейската комисия Жан-Клод Юнкер във Вашингтон по-късно този месец, повтори тезата, че ЕС се отнася със САЩ несправедливо в търговско отношение, като не допуска американски фермери. По думите му преговорите с ЕС по въпроса ще започнат на 25 юли. \"Това ще се промени и мисля, че ще видим какво ще стане, защото на 25 юли те идват да започнат преговори с мен. Ще видим\", каза държавният глава. \"И ако не преговарят добросъвестно, ще направим нещо, свързано с милионите коли, които идват в нашата страна и се обмитяват на практика на нулево равнище, на много ниско равнище... Искам справедливост за САЩ\", подчерта Тръмп. Отношенията между ЕС и САЩ се обтегнаха, след като в края на май САЩ  наложиха мита  върху вноса на европейска стомана и алуминий, а в отговор ЕС  наложи мита за стоки от САЩ  на стойност 2.8 млрд. евро. Тръмп  и преди е заплашвал , че ще въведе мита от 20% за внос на европейски автомобили, ако ЕС не премахне търговските бариери за американски компании. Какво искат хората от Брекзит Президентът коментира още, че не е сигурен дали британският подход за Брекзит е това, за което са гласували хората. Попитан за възгледите си за Брекзит часове преди да пристигне на  посещение във Великобритания , Тръмп каза: \"Бих искал те да са способни да го решат, така че да стане бързо, каквото и да решат\". \"Хората гласуваха за отделяне, така че смятам, че това ще направят. Но може би мислят в малко по-различна посока, така че не знам дали това е, за което гласуваха\", допълни президентът.", "date": "2018.07.12", "title": "Тръмп отново заплаши ЕС с мита за колите, преговорите с Брюксел започват на 25 юли"}
{"url": "https://www.dnevnik.bg/gradska_sreda/2018/07/12/3280878_sofiia_produljava_da_unishtojava_tramvainiia_transport/", "text": "Трамваят по линия 6 няма да бъде върнат по маршрута си от бул. \"Прага\" до столичния квартал \"Лозенец\", като вместо това ще бъде заменен от тролей, който ще се движи до квартал \"Манастирски ливади\". Това решение взеха днес столичните общински съветници след дълга дискусия, в която опозицията обвини управляващите, че \"икономисват средства за сметка на гражданите\", \"систематично унищожават трамвайния транспорт\" и че временно са \"тероризирали\" живеещите по бул. \"Скобелев\". Преди 2 години линията беше \"временно\" спряна от движение по този маршрут заради строежа на втория метродиаметър. От тогава линията се движи от кв. \"Обеля\" до кв. \"Иван Вазов\". През 2010 г. пък, също като временна мярка, линиите 1 и 7 започнаха да се движат по надземни релси от бул. \"Скобелев\" до бул. \"Витоша\". Двете промени създадоха конфликт между  общината и жителите на \"Лозенец\" , които искат връщането на трамвая, както и между общината и  живеещите по \"Скобелев\", които се оплакват от шум . Приетият вариант предвижда тролеят да се движи от кв. \"Манастирски ливади\", по трамвайното трасе на бул. \"Арсеналски\", през бул. \"Черни връх\", бул. \"Фритьоф Нансен\", бул. \"Патриарх Евтимий\", \"Скобелев\" до Пета градска болница. В обратната посока той ще минава през тунела под Националния дворец на културата, където минават трамваите 1 и 7. Тяхното трасе пък ще бъде ремонтирано, като ще се постави двоен коловоз, за по-бързо и лесно движение. Всички дейности ще струват 7 млн. лева Така тролеят ще се движи бързо, като се предвижда разписанието в пиковите часове да е през 8 минути, а през останалото време - 16. Алтернативата бе линия 6 да запази маршрута си през тунела под НДК до \"Лозенец\". За целта обаче би бил необходим нов пробив на тунела и създаването на ново трамвайно трасе, като този проект би струвал 22 млн. лева. Според данни на Центъра за градска мобилност пътниците в трамвай 7 от бул. \"Прага\" до \"Борово\" са 1326 на час, от които 512 слизат, а 814 се качват, докато ползвалите линия 6 от бул. \"Прага\" до \"Лозенец\" са били 294 на час, от които тези, които се качват тогава, са 83 на час. Основното натоварване на линия 6 било от \"Обеля\" и \"Надежда\" до центъра. В отговор Михаил Владов (ГЕРБ) каза, че запазването на трамвайната линия ще изисква и изграждането на рампа от 240 метра, която \"ще осакати центъра\" на столицата, като и ще затрудни движението на пешеходците. Приетият вариант пък предвиждал линиите да са напълно обезшумени и решението се правило в полза на гражданите, а не за да се \"икономисат финансови средства\".", "date": "2018.07.12", "title": "София продължава да \"унищожава трамвайния транспорт\" и няма да върне линия 6 до \"Лозенец\""}
{"url": "https://www.dnevnik.bg/sport/2018/07/12/3280916_angliiskite_futbolisti_biaha_obiaveni_za_geroi_v/", "text": "Английските футболисти  пропуснаха златен шанс  за първи финал на световно първенство от титлата у дома през 1966 г. Те обаче но надминаха очакванията и бяха обявени за герои в родината си. Отборът, воден от Гарет Саутгейт, получи много висока оценка от медиите във Великобритания. За разлика от много други турнири този път английският тим пристигна в Русия със скромни очаквания заради играчите, с които разполага. След като в предишни години на хартия далеч по-силни състави на Англия се поваляха с гръм и трясък, младата селекция на Саутгейт зарадва своите сънародници с първи полуфинал на световно първенство от 28 години. И едва трети в историята на родината на футбола. \"Герои\", написа с големи букви \"Дейли мирър\" след  загубата в полуфинала с Хърватия . \"Гордеем се с вас\", допълва английският таблоид в подзаглавието на челната си страница. \"Те се прибират у дома, но всеки един е герой\", допълва в. \"Сън\" в същия дух. \"Национални съкровища\", гласи челото на \"Мирър спорт\". И добавя: \"Смелите лъвове на Саутгейт върнаха вярата в английската мечта въпреки агонизиращата загуба в Москва. Гордият треньор каза: \"Не можех да искам нищо повече от играчите\". \"Дръжте главите си високо вдигнати\", призова \"Дейли телеграф\". \"Дейли експрес\" се обърна към националния отбор с благодарност: \"Изживяхме мечтата... Благодаря ти, Англия\". В същия тон беше и посланието на \"Дейли мейл\": \"Накарахте ни да се усмихваме, да се гордеем, да вярваме. Всеки един от вас е герой. Няма трофей този път, но изглежда като началото на нещо, с което всеки англичанин би искал да свикне. Вчера беше мъчителна вечер, сега е разочароваща сутрин, но, Гарет Саутгейт, отдаваме ви чест.\" Представянето на отбора в Русия предизвика поздравления и от принц Уилямс. По думите му този тим е дал на феновете \"нещо, в което да вярват\". Много бивши играчи, анализатори и знаменитости също изразиха задоволство и гордост от постигнатото от Англия. \"Този отбор ни отведе до място, на което никога дори не сме си и представяли, че ще стигнем\", каза Гари Невил, който анализираше мача с Хървати за ITV. \"Преди три седмици хората дори не се интересуваха от английския национален отбор. Те гледаха на него с отчаяние. Сега всеки се влюби в него и всеки се гордее с него\", допълни бившият защитник на \"Манчестър юнайтед\". Мениджърът на \"червените дяволи\" Жозе Моуриньо също поздрави английския отбор и видя поводи за оптимизъм. \"Това е млад отбор. Повечето играчи ще участват в следващото световно първенство, когато ще са натрупали по-голям опит на клубно ниво\", заяви Моуриньо. \"Ако бях ръководител на Английската футболна асоциация, без никакво съмнение щях да оставя Гарет Саутгейт и Стив Холанд начело на отбора и щях да им дам шанс да го водят на следващото европейско и следващото световно първенство\", допълни португалският треньор. В същото време нападателят на Англия и \"Юнайтед\" Маркъс Рашфорд отдаде постигнатото на селекционера. \"Ти ни накара да повярваме и отново да заобичаме футбола. Благодаря ти от името на цялата нация\", написа той в \"Туитър\".", "date": "2018.07.12", "title": "Английските футболисти бяха обявени у дома за герои и национални съкровища"}
{"url": "https://www.dnevnik.bg/sport/2018/07/12/3280880_fotografut_koito_vidia_tvurde_otblizo_radostta_na/", "text": "Вторият полуфинал на световното първенство по футбол донесе радост за хърватите и огорчение за англичаните. Един от фотографите на двубоя обаче видя тези емоции отблизо, дори прекалено отблизо. Юри Кортес се оказа в центъра на събитията при победния гол на Марио Манджукич във второто продължение на мача, което  класира хърватите за първи финал на световни финали . Фотографът на AFP беше повален при бурната радост на футболистите на Хърватия до флагчето за ъгловия удар. Въпреки че падна на земята, Кортес успя да направи няколко снимки, които показаха неописуемото настроение у играчите. Фотографът се отърва без наранявания, като Манджукич и съотборниците му помогнаха да се изправи.  Хърватите са близо до историческа първа титла на световно, макар да не бяха сред фаворитите преди началото на надпреварата. Възпитаниците на  Златко Далич  показаха непримирим дух и борбеност, като всичките им три мача в елиминациите завършиха след продължения. Финалът между Франция и Хърватия е в неделя от 18.00 часа на \"Лужники\" в Москва.", "date": "2018.07.12", "title": "Фотографът, който видя твърде отблизо радостта на хърватските футболисти"}
{"url": "https://www.dnevnik.bg/bulgaria/2018/07/12/3280974_sofiianci_mogat_da_se_vkljuchat_v_deloto_za_mrusniia/", "text": "Жителите на София, които се чувстват увредени от мръсния въздух, могат да се включат в процеса срещу Столична община до 1 октомври. Това определи съдия Албена Ботева от Софийския градски съд (СГС), след като даде ход на делото, заведено от граждани и неправителствени организации, обединени в \"Група за чист въздух\", информира  news.lex.bg . Ищците искат от съда да установи дали Столичната община бездейства през последните три години по отношение на проблема с мръсния въздух и ако е така, да бъде осъдена да предприеме подходящи мерки за справяне с последиците. До октомври ищците ще разгласяват чрез медии и съобщения на  сайта си  за заведения иск, за да може информацията да стигне до граждани, които биха искали да се включат в процеса. Според \"Група за чист въздух\" увредени от действията и бездействията на общината са всички граждани, които живеят, работят или учат в София от януари 2015 г. Адвокат Димо Господинов заяви, че нарушението на общината не е спряло с предявяването на иска и продължава до преустановяването му. Съдия Ботева обаче подчерта, че искът е предявен на 29 май 2017 г. и периодът на нарушението не може да е след тази дата. Адвокатите на общината искаха от съда изобщо да не дава ход на делото. Те изтъкнаха, че исковата молба е изключително неясна, защото се говори едновременно за колективен и индивидуален интерес, които са и увредени, и застрашени. Съдът поиска от ищците да посочат и мерки, които според тях общината трябва да вземе за решаване на проблема с мръсния въздух. Делото срещу общината беше заведено през пролетта на миналата година. Първоначално беше разпределено на съдия Божана Желязкова, но тя отказа да го гледа, защото живее в София и това поставя под основателно съмнение безпристрастното му разглеждане. След това делото отиде при съдия Богдана Желявска, но и тя се отведе, защото ищците бяха недоволни, че насрочва заседание чак за декември. После делото пое съдия Елена Маврова, но го прекрати, защото прие, че ищците нямат опит, знания и ресурс, за да водят делото. Групата обжалва определението и Софийският апелативен съд го отмени, след което делото отново се върна в градския съд, но тогава съдия Маврова се отведе, защото също прецени, че живее в София и това може да породи съмнение в безпристрастността ѝ. Така то за пореден път беше преразпределено на нов съдия и се падна на Албена Ботева, която прие да го гледа.", "date": "2018.07.12", "title": "Софиянци могат да се включат в делото за мръсния въздух до 1 октомври"}
{"url": "https://www.dnevnik.bg/bulgaria/2018/07/12/3280993_zakrivaneto_na_prokuraturi_se_izprashta_na_ministur/", "text": "Предложението на главния прокурор Сотир Цацаров за закриване на 11 прокуратури първо ще бъде изпратено за съгласуване с министъра на правосъдието Цецка Цачева и едва след това ще се обсъжда по същество във Висшия съдебен съвет, който трябва да вземе решението. Това реши днес пленумът на ВСС, след като вчера Прокурорската колегия прие предложението да бъдат закрити от 1 януари 2019 г. районните прокуратури Белоградчик, Дряново, Кула, Трявна, Тервел, Ардино, Брезник, Трън, Мадан, Чепеларе и в Тополовград и на тяхно място да се открият териториални поделения. Според главния прокурор предложението не трябва да се обсъжда по същество на днешното заседание на пленума, тъй като не е внесено извънредно. Изпращането до министъра на правосъдието за съгласуване е предвидено в закона.В материалите към предложението имало пълна информация за общините, населените места и съдебните райони, която да улесни вземането на становище за новото райониране. Когато министърът излезе със становище, тогава предложението щяло бъде внесено в пленума на ВСС като редовна точка от дневния ред и ще бъде обсъдено.", "date": "2018.07.12", "title": "Закриването на прокуратури се изпраща на министър Цачева"}
{"url": "https://www.dnevnik.bg/skorost/2018/07/12/3281004_s_promeni_v_zakon_se_vuvejda_uikend_vinetka/", "text": "Въвеждане на уикенд винетка, която да важи от 12 часа в петък до полунощ в неделя, е една от новостите, предвидени в изменения и допълнения на Закона за пътищата. Текстовете, подготвени от депутати от ГЕРБ, са внесени днес. Промените дават законовата рамка, която да позволи за ползване на пътищата в страната да се плаща на база изминато разстояние - за автобусите и камионите, и време за ползване за леките и лекотоварните автомобили с обща маса до 3.5 тона. Предложенията предвиждат електронните винетки да са с валидност една година, три месеца, месец, седмица и уикенд, като те ще могат да се валидират и след датата на закупуване. От тях към момента не съществува единствено тази за петък, събота и неделя. От предложението изглежда, че е отпаднала идеята да има и дневна винетка за леките коли. Цените не са посочени, като те трябва да се определя от Министерския съвет. Кабинетът ще реши и кои пътища да бъдат платени. Къде ще се плащат Предвидено е електронните винетки, както и пътните такси за изминато разстояние да могат да се плащат по електронен път, с банкови карти, с карти за гориво, както и в брой в определени пунктове. При тол-таксата е предвидено тя да зависи от екологичната категория на превозното средство. Сред текстовете е записано, че купените след 16 август тази година винетки за товарни автомобили, автобуси и всички превозни средства над 3.5 тона ще важат до август 2019 г. Това вероятно предполага, че дотогава новият начин за плащане на пътуването вече ще е въведен. За винетките за леки коли е записано, че от 1 септември тази година те трябва да бъдат валидирани до 30 дни след закупуването им. В края на миналата година Агенция \"Пътна инфраструктура\" подписа договор за изграждане на тол системата с консорциума \"Капш трафик солюшънс\", който включва българското, полското, италианското и испанското подразделение на австрийската компания Kapsch. Обявената цена за изпълнение на проекта е 150 млн. лева.", "date": "2018.07.12", "title": "С промени в закон се въвежда уикенд винетка"}
{"url": "https://www.dnevnik.bg/sviat/2018/07/12/3281027_evropeiska_finansova_instituciia_predupredi_biznesa_da/", "text": "Британските финансови компании, които ще имат нужда от база в Европейския съюз, трябва да подадат молби за лиценз този месец, предупреди  Европейският орган за ценни книжа и пазари  (ESMA) в опит да подготви фирмите за възможността Великобритания да напусне ЕС без  сделка за Брекзит. \"Тъй като няма гаранции, че ще се стигне до споразумение за преходния период, институциите трябва да обмислят сценария за  \"твърд\" Брекзит  на 30 март 2019 г.\", посочи органът в свое изявление. При липса на преходна сделка връзките с клиентите в ЕС може да бъдат прекратени. \"На 30 март 2019 г. компаниите трябва да имат напълно оторизирано юридическо лице, намиращо се в ЕС-27, за да продължат да доставят услуги в съюза\", предупреди ESMA и посочи, че някои от националните регулатори вече са затрупани с молби.", "date": "2018.07.12", "title": "Европейска финансова институция предупреди бизнеса да се готви за твърд Брекзит"}
{"url": "https://www.dnevnik.bg/sport/2018/07/12/3281007_kerber_slomi_ostapenko_za_62_minuti_i_stigna_finala_na/", "text": "Германката Анжелик Кербер е първата финалистка в женския \"Уимбълдън\". 30-годишната левичарка от Бремен победи Йелена Остапенко с 6:3, 6:3 за 67 минути и за втори път ще спори за титлата в най-стария тенис турнир в света. Първият й финал на тревните кортове в Лондон беше през 2016 г., когато загуби от Серена Уилямс. В опит да вдигне третия си трофей от Големия шлем след Australian Open 2016 и US Open 2016 Кербер ще се изправи срещу Уилямс или сънародничката си Юлия Гьоргес. Кербер изигра почти безгрешен мач срещу изключително агресивната Остапенко. Германката записа само десет завършващи удара срещу 30 за шампионката от миналогодишния \"Ролан Гарос\", но направи едва седем непредизвикани грешки при цели 35 за съперничката. Бившата №1 спечели скоростно първия сет. В него тя допусна две непредизвикани грешки, вкара цели 89% от първите си сервиси и даде само една точка за пробив на Остапенко. Кербер я спаси, а в същото време реализира две от четирите възможности да спечели подаването на 21-годишната латвийка. Втората част също се развиваше категорично в полза на германката. Тя реализира два ранни пробива, спечели пет от първите шест гейма и стигна до ситуация да сервира за спечелването на мача при 5:1. Кербер имаше мачбол, но го пропусна. Остапенко върна единия пробив пасив, взе следващото си подаване и намали до 3:5. Латвийката дори получи възможност да навакса и втория пробив. Германката обаче запази спокойствие, направи обрат в гейма и сложи точка на спора. Кербер се класира за четвъртия си финал в турнирите от Големия шлем и първи от титлата в Ню Йорк през 2016 г. Тя има положителен баланс срещу Гьоргес - две победи и една загуба, и отрицателен срещу Уилямс - два успеха и шест поражения. \"Много съм щастлива и горда, че отново съм на финал в Големия шлем. Това са моментите, за които тренирам от дете\", каза Кербер след победата срещу Остапенко. \"Няма значение коя ще е съперничката ми във финала. Ще опитам да играя по начина, по който играх в последните мачове. Ще се фокусирам върху своята игра\", допълни германската тенисистка. С победата днес Кербер си осигури изкачване до шестото място в световната ранглиста. Ако спечели титлата в събота, тя ще напредне до №4.", "date": "2018.07.12", "title": "Кербер сломи Остапенко за 67 минути и стигна финала на \"Уимбълдън\""}
{"url": "https://www.dnevnik.bg/sport/2018/07/12/3281002_fifa_poiska_televiziite_da_ogranichat_pokazvaneto_na/", "text": "Около 300 са случаите на сексизъм по улиците в Русия по време на световното първенство, отчита ФИФА. В това число попадат случаи на рускини, притеснявани от футболни фенове, както и на  жени репортери, предизвиквани по време на работата си . Като част от стратегията си за борба със сексизма от ФИФА са призовали режисьорите, ангажирани с излъчването на мачовете, да избягват да показват отблизо привлекателни жени. Органът, който следи за дискриминацията по време на световното първенство - FARE, обяви, че предварителните опасения за расизъм и ксенофобия не са се оправдали. \"Дотук изживяването е положително и нямаше много инциденти от този вид\", посочи Пиара Поуър, оглавяваща организацията за мониторинг. \"Единственото, което отчетохме като значително, е нивото на сексизъм - най-често насочен към рускини, които са били притеснявани от фенове\", обясни тя. Описани са 30 случая, но по думите ѝ броят им е вероятно десет пъти повече. Преди световното аржентинската федерация се извини и изтегли листовка, съдържаща и съвети как да бъдат съблазнявани рускини. От организацията обявиха, че материалът е бил отпечатан по погрешка.", "date": "2018.07.12", "title": "ФИФА поиска да се ограничи показването на привлекателни жени по трибуните"}
{"url": "https://www.dnevnik.bg/bulgaria/2018/07/12/3281040_sudut_otmeni_predsrochnoto_osvobojdavane_na_ubieca_na/", "text": "Апелативният съд в Пловдив отмени предсрочното освобождаване от затвора на бизнесмена Георги Сапунджиев, който през 2014 г.  уби на пешеходна пътека в Стара Загора 4-годишния Паоло Иванов , информира БТА. В края на юни  първата съдебна инстанция  разреши той да излезе по-рано от затвора. Така осъденият ще трябва да изтърпи остатъка от наложеното му наказание, което е шест години лишаване от свобода, за това, че на 2 юни 2014 г., шофирайки, е нарушил правилата за движение по пътищата и по непредпазливост е причинил смъртта на 4 годишния Паоло Иванов. Апелативните магистрати приеха, че спазването на установения в затвора ред и трудовата ангажираност на осъдения по време на изтърпяване на наложеното му наказание не са достатъчни доказателства за негово поправяне. За добро поведение на Сапунджиев е бил променен режимът на изтърпяване на наказанието от \"общ\" на \"лек\". Отделно от това за положителните му прояви осъденият постоянно е бил поощряван с домашен отпуск до две денонощия, от пет денонощия и годишна почивка извън затворническото общежитие от открит тип. В тази връзка апелативните съдии са отбелязали рядко срещаната от затворническата администрация активност - за престоя на Сапунджиев до момента са издадени 29 заповеди за награждаване с домашен отпуск, който в рамките на по-малко от три години е в общ размер от 102 дни. В същото време в материалите към затворническото досие съществуват данни, че осъденият продължава да не приема в пълна степен вредите, които е причинил с деянието си и размера на наложеното му наказание. По тази причина е прието, че с поведението си Сапунджиев не е дал предвидените в закона доказателства за своето поправяне, за да ползва привилегията на предсрочното освобождаване. Определението на Пловдивския апелативен съд е окончателно.", "date": "2018.07.12", "title": "Съдът отмени предсрочното освобождаване на убиеца на 4-годишния Паоло Иванов от Стара Загора"}
{"url": "https://www.dnevnik.bg/biznes/companii/2018/07/12/3281055_kitaiska_kompaniia_zapochva_sglobiavane_na/", "text": "Китайска компания с партньори от Люксембург и България започва да сглобява електрически миникамиони в \"Тракия икономическа зона\" край Пловдив. Изпълнителният директор на \"Сентро аутомотив груп\" прогнозира, че производството ще започне до половин година. В следващите 3 години фирмата планира да инвестира около 10 милиона евро в проекта, съобщи той, след среща с министъра на икономиката Емил Караниколов. Около 150 души ще бъдат наети в новия завод. Доброто образование на работниците е една от основните причини компанията да направи инвестицията си в България. Първоначално всички компоненти ще се внасят, като край Пловдив ще става само асемблирането. В дългосрочен план има и идея в България да се произвеждат отделни части. Освен купуване на камиончетата са предвидени и други варианти за плащане на ползването им, като идеята е да се предложи цялостно транспортно решение. Товарният електромобил може да пренася до 500 кг товар, като ще се предлага с разнообразни надстройки, включително и хладилни.", "date": "2018.07.12", "title": "Китайска компания започва сглобяване на електрически камиончета край Пловдив"}
{"url": "https://www.dnevnik.bg/video/novinite_na_bnt/2018/07/12/3281065_video_drugite_novini/", "text": "Без силна музика и други шумни дейности от 23 часа до 8 сутринта Картите за градския транспорт в София се дигитализират \"Слънчогледите\" на Банкси влизат в изложба в Лондон \"Семейство Сопрано\" се разраства Джей Ло на върха в две класации на \"Билборд\" \"Безкрайната градина\" на Галин Стоев в конкурса на \"Любовта е лудост\"", "date": "2018.07.12", "title": "Видео: Другите новини"}
{"url": "https://www.dnevnik.bg/biznes/2018/07/12/3281056_banka_viktoriia_veche_e_sobstvenost_na_investbank/", "text": "Доскоро дъщерната на фалиралата КТБ банка \"Виктория\" вече е част от \"Инвестбанк\". Това съобщи банката купувач след като миналата седмица  Комисията за защита на конкуренцията разреши сделката.  \"Инвестбанк\" АД успешно финализира сделката по придобиване на 100% от акциите от капитала на Търговска банка \"Виктория\" ЕАД, се казва в съобщението. Продажбата на акциите е регистрирана днес в Централния депозитар. Следващият етап от процеса, съгласно стратегията на \"Инвестбанк\", е преобразуване на банка \"Виктория\" чрез вливане в новия едноличен собственик. Според него това ще доведе до повишаване на стойността на балансовите му активи. Банката ще продължи да предлага и разнообразява видовете продукти и услуги за физически и юридически лица. Обект на сделката е продажбата на 122 090 621 броя акции, като всяка от тях е с номинал 1 лев. КЗК е установила, че след сделката групата ще управлява 2.41% от депозитите на домакинствата, 0.75% от ипотечните кредити и 1 на сто от потребителските.", "date": "2018.07.12", "title": "Банка \"Виктория\" вече е собственост на \"Инвестбанк\""}
{"url": "https://www.dnevnik.bg/politika/2018/07/12/3281070_po-visokiiat_akciz_na_bezdimnite_cigari_vleze_v/", "text": "Акцизната ставка на бездимните цигари ще стане 233 лв. на килограм тютюн, съобщи председателят на парламентарната комисия по финанси Менда Стоянова (ГЕРБ) след заседание на комисията. Това означава, че размерът на акциза за една кутия от новия тютюнев продукт ще достигне 40% от акциза на конвенционалните цигари. Ставката на бездимните тютюневи продукти в момента е 26% от цената на стандартните цигари, който е около 3.5 лв. за кутия. Според първоначалното предложение, внесено от ГЕРБ, акцизите върху бездимните цигари трябваше да се изравнят с тези на конвенционалните цигари и една кутия да поскъпне от 5.50 на 10 лв. През миналата седмица премиерът  Бойко Борисов призова текстът , който предизвика обществено недоволство и разнобой в коалицията, да бъде изтеглен. На другия ден  депутатите обявиха, че ще го преработят,  но няма да го изтеглят. Така проектът беше гледан в първоначалния си вид на първо четене в бюджетна комисия. Стоянова уточни, че акцизът ще бъде намален с предложения между двете четения на закона. Новият размер на акциза е договорен на среща на коалиционните партньори ГЕРБ и \"Обединени патриоти\" във вторник. Така България пак ще бъде сред лидерите по облагане на продукта. От 23 страни в ЕС, в които се предлагат бездимните цигари iQOS, продуктите се облагат с 67% във Франция, с 49-50% от акциза за обикновените цигари в Испания и Италия. 43% и съответно 45% са ставките в Швеция и Португалия. Останалите страни са под ставката от 40%, включително Германия, Великобритания, Унгария и др.", "date": "2018.07.12", "title": "По-високият акциз на бездимните цигари влезе в парламента"}
{"url": "https://www.dnevnik.bg/sport/2018/07/12/3281023_barselona_kupi_frenski_zashtitnik_ot_sevilia_za_36_mln/", "text": "Барселона\" привлече централния защитник на \"Севиля\" Клеман Ленгле. След като андалусийците отказаха да преговарят за трансфер, каталунците активираха клаузата за откупуване на 23-годишния французин, която е 35.9 милиона евро. Ленгле е роден на 17 юни 1995 г. в Бове. Той прави първите си стъпки в професионалния футбол с \"Нанси\", където изкарва и последните си три години като юноша. Защитникът дебютира за първия отбор на френския клуб през есента на 2013 г. След три сезона и половина и общо 85 мача за \"Нанси\" Ленгле премина в \"Севиля\" в началото на 2017 г. с трансфер за 5 милиона евро. Французинът направи отлично впечатление с изявите си в испанския тим, като за година и половина изигра 73 мача и отбеляза четири гола. Договорът на Ленгле с \"Барселона\" е до 30 юни 2023 г. В него е заложена клауза за откупуване на стойност 300 милиона евро. Френският бранител е второто ново попълнение на испанския шампион. В понеделник каталунците представиха бразилеца Артур Мело, който подписа договор за шест години. 21-годишният полузащитник беше договорен още през март, като испанският клуб ще плати 30 милиона евро на \"Гремио\" плюс евентуални бонуси на обща стойност 9 милиона.", "date": "2018.07.12", "title": "\"Барселона\" купи френски защитник от \"Севиля\" за 36 млн. евро"}
{"url": "https://www.dnevnik.bg/sport/2018/07/12/3280958_shtafetata_s_olimpiiskiia_ogun_za_tokio_2020_shte/", "text": "Щафетата с олимпийския огън за  летните игри в Токио през 2020  г. ще започне от Фукушима, съобщиха организаторите. Регионът беше сред най-засегнатите от катастрофалното земетресение и цунами в Япония през 2011 г., което доведе до аварията местната ядрена централа. Началото на щафетата ще е на 26 март 2020 г. и ще завърши на 24 юли за откриващата церемония на националния стадион в Токио, който е в процес на строителство. Точният маршрут предстои да бъде обявен, като организаторите се надяват повече хора от засегнатите от бедствието региони да се включат в бягането. \"С избирането на Фукушима за начална точка щафетата ще бъде символ на олимпийските игри на възстановяването. Искаме да използваме игрите, за да покажем възстановяването на Япония от голямото земетресение в Източна Япония\", каза министърът по градоустройството Масайоши Йошино. Япония ще организира олимпийски игри за четвърти път и за втори път летни след 1964 г., когато домакин отново беше Токио. Според информация на insidethegames.biz организаторите са обмисляли щафетата с огъня да започне в Окинава, както е било на игрите преди 54 години. \"С щафетата с олимпийския огън искаме да изразим нашата благодарност към всички по света, които са допринесли за реконструкцията на региона Тохоку. Вярвам, че тези олимпийски игри ще помогнат да повдигнем духа на всички хора в Япония и ще дадат тласък на чувствата на хората в засегнатите райони\", каза президентът на организационния комитет на Токио 2020 Йоширо Мори.", "date": "2018.07.12", "title": "Щафетата с олимпийския огън за Токио 2020 ще започне от Фукушима"}
{"url": "https://www.dnevnik.bg/sviat/2018/07/12/3280790_mnogo_obvineniia_kum_rusiia_i_malko_vnimanie_vurhu/", "text": "С политиките на Москва като незаконното анексиране на Крим евроатлантическата среда за сигурност е станала \"по-малко стабилна и предсказуема\", както и в резултат от химическата атака срещу бившия разузнавач Сергей Скрипал и дъщеря му Юлия, за които Великобритания обвинява Русия, продължава следващата точка. Това казват лидери на страните от НАТО  в комюнике, одобрено от тях след срещата на върха  в Брюксел, която се проведе вчера и днес. В него Русия се споменава над 50 пъти в текста и фигурира в 14 от 79-те точки на декларацията, макар в някои от случаите името ѝ да присъства по-скоро заради изброяването на възможностите за сътрудничество. На разходите за отбрана са посветени само точка 3 и две фрази по-надолу в документа въпреки притесненията, че това ще е най-голямата и трудна тема за алианса на тазгодишната среща. \"Продължаваме да реагираме на влошената обстановка със сигурността чрез подобряване на нашето състояние за възпиране и отбрана, вкл. чрез изнесено присъствие в източната част на Алианса. Освен това прекратихме цялото практическо гражданско и военно сътрудничество между НАТО и Русия, като оставаме отворени за политически диалог. НАТО не търси конфронтация и не представлява заплаха за Русия.\" Подписалите декларацията страни заявяват, че е настъпило време, в което \"сигурността на нациите и международния ред, базиран на правила, се оспорват\". За Русия те казват: \"Агресивните ѝ действия, включително заплахата и употребата на сила за осъществяване на политически цели, отправят предизвикателство към алианса и подкопават евроатлантическата стабилност и международния ред, основан на правила.\" Русия нарушава принципите на партньорството с НАТО, установени през последните 20 г., и в резултат организацията ще трябва да \"продължи да отговаря на влошилата се картина на сигурността чрез укрепване на капацитета за отбрана и възпиране - включително чрез присъствие в източната част на алианса\", гласи точка 5. По-нататък в текста обаче се казва, че организацията \"остава отворена за периодичен, фокусиран и значим диалог\" със Русия. Русия също така е призована да приеме отговорността си за свалянето на пътническия полет МН-17 над Украйна - инцидент, при който преди почти 4 г. загинаха всички 298 души на борда. Разходите за отбрана В декларацията е записан единствено ангажиментът на \"около две трети от съюзниците\" да дават 2% от брутния си вътрешен продукт за отбрана до 2024 г. Не се споменава  призивът на Тръмп този дял да се удвои  до 4 на сто от икономиката на съответните страни. \"Потвърждаваме своя непоколебим ангажимент във всичките аспекти на Обещанието за отбранителни инвестиции, договорено на срещата в Уелс през 2014 г., и да предявим достоверни национални планове по неговото прилагане, вкл. указанията за разходи до 2024 г., планираните възможности и приноси.\" \"Продължаваме да реагираме на влошената обстановка със сигурността чрез подобряване на нашето състояние за възпиране и отбрана, вкл. чрез изнесено напред присъствие в източната част на алианса. Освен това замразяваме цялото практическо гражданско и военно сътрудничество между НАТО и Русия, като оставаме отворени за политически диалог. НАТО не търси конфронтация и не представлява заплаха за Русия.\" Останалите важни теми в декларацията са обобщени от ДПА и БТА. Потвърдена клауза за взаимна защита  \"Всяка атака срещу Съюзник ще бъде смятана за атака срещу всички нас, както предвижда Член 5 от Вашингтонския договор. Ще продължаваме да стоим заедно и да действаме заедно въз основа на солидарността, споделените цели и справедливото разпределение на тежестта.\" Украйна \"Категорично осъждаме незаконното и нелегитимно анексиране на Крим от Русия, което ние не признаваме и няма да признаем.\" Тероризъм \"Ще продължим да подобряваме своите потенциал и технологии, вкл. за защита срещу самоделни взривни устройства и химически, биологически, радиологични и ядрени заплахи и да на злоупотребата от терористи с технологии.\" Инициатива за готовност \"Ще осигурим повече висококвалифицирани боеспособни национални сили с висока степен на готовност, които да бъдат достъпни за НАТО. Чрез общия резерв от сили Съюзниците ще разполагат с допълнителни 30 големи военноморски единици, 30 тежки или средни маневриращи батальона и 30 кинетични въздушни ескадрили, които да бъдат приведени в готовност за 30 или по-малко дни.\" Космосът \"Признавайки, че Космосът е високо динамична и бързо развиваща се област, която е от голямо значение за съгласуваното състояние на алианса за възпиране и отбрана, се съгласихме да разработим Космическа политика на НАТО.\" Подобрена командна структура \"Ще създадем Оперативен център за киберпространството в Белгия, който да осигури координация на оперативните действия на НАТО в киберпространството, Единен команден център в Норфолк, САЩ, с цел защита на трансатлантическите линии на комуникация и Единно командване за подкрепа и пълномощия в Германия, което да гарантира свободата на опериране и устойчивост в отдалечени зони [. . .] из Европа и отвъд.\" Мисия в Ирак \"Стартираме мисия в Ирак за невоенно обучение и изграждане на потенциал по молба на правителството на Ирак за допълнителна подкрепа на усилията за стабилизирането на страната.\" Западните Балкани Лидерите изтъкват  поканата, отправена към Македония  да започне преговори (приветствайки решаването на спора за името с Гърция) и изразяват подкрепа за стремежите на Босна и Херцеговина да стане член на алианса.", "date": "2018.07.12", "title": "Много обвинения към Русия и малко внимание върху разходите - какво пише в декларацията на НАТО"}
{"url": "https://www.dnevnik.bg/bulgaria/2018/07/12/3281118_cacarov_e_chast_ot_sistemata_za_hibridni_zaplahi_na/", "text": "Главният прокурор Сотир Цацаров е част от системата на хибридни заплахи от Русия, каза днес по Би Ти Ви бившият министър на отбраната Николай Ненчев. Повод за твърдението му е разпит от днес в Софийска градска прокуратура, където бил призован да обясни защо е казал по телевизията колко пъти български изтребители са били вдигани да пресрещат руски самолети, влезли в българското въздушно пространство, и колко гориво за изразходвали за тези мисии. \"Това не е тайна, казах информация, която беше известна\", обясни Ненчев. Той е бил привикан в прокуратурата в деня, в който е било и  поредното заседание по делото срещу него за договора за ремонт на самолетите МиГ-29 в Полша . \"И това дело за какво е - че съм нарушил интересите на РСК-МиГ, като съм защитил националния\", допълни бившият военен министър. Ненчев обясни, че днес е научил, че от него се интересува и Комисията за конфискуване на незаконно придобито имущество. Бившият военен министър обяви, че е осъдил на две инстанции медиите на Пеевски за клевети, а присъдените му обезщетения ще даде за благотворителност.", "date": "2018.07.12", "title": "Цацаров е част от системата за хибридни заплахи на Русия, обяви Николай Ненчев"}
{"url": "https://www.dnevnik.bg/sviat/2018/07/12/3281083_sled_ruska_operaciia_znameto_na_siriia_se_razvia_nad/", "text": "Сирийската армия издигна националния флаг на страната в град Дераа - града, където започна бунтът срещу президента Башар ал Асад. Това съобщи сирийската държавна телевизия, цитирана от \"Ройтерс\", малко след като руски военнослужещи навлязоха в града, станал огнище на революцията и последвалата гражданска война през 2011 г. Според материала на телевизията знамето, което за бунтовниците символизира режима на Асад, се вее над пощата в Дераа. Тя е единствената правителствена сграда в тази част на града, която е в бунтовнически ръце от ранните дни на въстанието, започнало през 2011 г. Символично в града навлязоха сирийски автомобили и танкове, съпровождани от машини на руската армия и военна полиция, съобщава и телевизия \"Ал Арабия\". По-рано днес военна делегация влезе в града, за да води преговори за бунтовниците, които контролираха части от града вече 7 години и половина. За това време в Сирия загинаха няколкостотин хиляди души, а милиони напуснаха домовете си. С посредничеството на Йордания руските сили  преговаряха през последните дни  с противници на сирийския режим в района на Дераа, като паузите в диалога бяха запълнени от бомбардировки на  руската бойна авиация . Впоследствие сирийската армия си върна контрола на стратегически граничен пункт с Йордания, който властите в Дамаск очакват да съживи търговията в района. Междувременно говорителят на руското външно министерство Мария Захарова обяви, че в Южна Сирия започва \"заключителен стадий\" на освобождаване от бунтовници. Захарова каза, че контролът по  границата с Йордания  е напълно възстановен и това дава възможност за придвижване по международната автомагистрала, предаде РБК. След отвоюването на Дераа и околностите Северна Сирия ще остане единственият голям район в страната, който не е под контрола на Асад и руските му съюзници или на паравоенни организации, свързвани с Иран.", "date": "2018.07.12", "title": "След руска операция бунтовниците предадоха на Асад града, от който започна войната в Сирия"}
{"url": "https://www.dnevnik.bg/skorost/2018/07/12/3281120_putiat_smolian_-_krichim_shte_bude_remontiran_s_pari/", "text": "Над 63 км от третокласния път Смолян - Широка лъка - Кричим ще бъдат основно ремонтирани със средства от оперативни програма \"Региони в растеж\" 2014 - 2020 г, съобщиха от Агенция \"Пътна инфраструктура\". Днес беше подписан договора са ремонта на първия участък с дължина малко над 21 километра. Става въпрос за отсечката от кръстовището за стената на яз. \"Цанков камък\" при Михалково до границата между областите Пловдив и Смолян. Строително-монтажните дейности са възложени на \"ИСА 2000\" ЕООД. Стойността на договора е 29.4 млн. лв. с ДДС. Предвидена е подмяна на пътната настилка, подобряване на отводняването, нова маркировка, пътни знаци и ограничителни системи. Ще се ремонтира мостът над река Чурековска в село Михалково. Проектът включва и изграждане на 10 подпорни стени с различна височина от 2 до 6 метра. В някои участъци от пътя ще бъдат монтирани високоякостни мрежи за предотвратяване свличането на камъни и земни маси. Следващата отсечка е с дължина 15 км (от км 88 до км 103) в областите Пловдив и Смолян. Строително-монтажните работи ще бъдат изпълнени от \"Автомагистрали Черно море\" АД. Стойността е 22.7 млн. лв. с ДДС. Предстои до края на юли т.г. да бъдат подписани договорите с избрания изпълнител и строителен надзор. Срокът за изпълнение на рехабилитацията е 15 месеца. Последната отсечка включва 3.3 км от пътя в чертите на град Смолян и още близо 24 км в отсечката от Стойките до кръстовището с пътя Девин – Борино. В момента тръжната комисия разглежда постъпилите оферти на кандидатите за изпълнител на обекта. По програма \"Регионално развитие\" 2007 - 2013 г. бяха ремонтирани 6.5 км от третокласния път през прохода \"Превала\".", "date": "2018.07.12", "title": "Пътят Смолян - Кричим ще бъде ремонтиран с пари от Европа"}
{"url": "https://www.dnevnik.bg/politika/2018/07/12/3281113_radev_bil_ot_imeto_na_bulgarskiia_narod_na/", "text": "Президентът Румен Радев се видя за втори път тази седмица с турския си колега Реджеп Тайип Ердоган. Двамата разговаряха в рамките на срещата на върха на НАТО в Брюксел, съобщиха от \"Дондуков\" 2. В понеделник Радев бе единственият държавен глава от ЕС, който присъства на церемонията, на която след референдума Ердоган стана президент със засилени правомощия. В отговор на питане на журналисти по този въпрос днес Радев заяви, че неговият мандат не се дава нито от Европейската комисия, нито е избран от българското правителството. \"Избран съм на този пост от българския народ и действам от негово име\", подчерта държавният глава. \"Турция е важен съсед, партньор и съюзник на България и за нашите двустранни отношения е важно да не оставяме нерешени въпроси между нас\", заяви Радев на срещата с Ердоган, съобщиха от \"Дондуков\" 2. По време на разговорите българският държавен глава припомни, че е ред на нашата съседка Турция да определи дата и да бъде домакин за провеждането на заседание на двустранната междуправителствена комисия по нерешените имуществени и социални въпроси, сред които е и въпросът за предоставянето на компенсации за имотите на тракийските бежанци. България е готова да подпомогне финансово дейността на духовенството на конституционно признатите религиозни общности у нас, подчерта президентът Радев. Държавният глава благодари на своя колега президента Реджеп Тайип Ердоган за оказаната от Турция подкрепа на страната ни за изплащане на заплатите на мюсюлманските духовници през годините, когато България не е имала такава възможност. Българският държавен глава запозна своя турски колега с внесения в Народното събрание законопроект за промени в Закона за вероизповеданията. \"От самото си встъпване в длъжност настоявам да има такъв закон и се надявам по време на дебатите в Народното събрание да бъде намерено най-доброто решение, което да насърчи интеграцията на различните религиозни общности в българското общество. Това включва и отделянето на финансови средства от страна на българската държава за техните потребности\", заяви Румен Радев. Залогът за нашите добри отношения е уважението към вътрешнополитическия процес, касаещ дейността на партиите и изборния процес, уточни още той. Двамата президенти бяха единодушни, че отчетените над 5.5 млрд. долара търговски обмен за 2017 г. не отговарят на възможностите на двете държави. Според президента Ердоган достигането на 10 млрд. долара е реална възможност и изисква общи усилия в тази насока. \"Естественото продължение на газопровода \"Турски поток\" е през България и двете правителства трябва да работят в конструктивен дух за това\", призова още президентът Радев.", "date": "2018.07.12", "title": "Радев бил \"от името на българския народ\" на церемонията, на която Турция стана президентска република"}
{"url": "https://www.dnevnik.bg/bulgaria/2018/07/12/3281090_panov_objalva_globa_za_pravilno_podadena_deklaraciia/", "text": "Председателят на Върховния касационен съд (ВКС) Лозан Панов обжалва наложената му от Сметната палата глоба от 1000 лева. До санкцията се стигна, защото Панов не бил подал имуществена декларация пред палатата, макар че по закон той не трябва да я подава там. Затова поиска от районния съд да я отмени, съобщава БТА. Панов се яви сам в районния съд днес и обясни, че е декларирал имуществото си пред Инспектората към ВСС, защото след промените в Закона за съдебната власт това бил компетентният орган. Панов каза, че редовно е подавал декларации пред палатата. Освен това и на сайта на Сметната палата, и на сайта на Инспектората към ВСС пишело, че вече подават декларации пред съдебния инспекторат. Председателят на ВКС смята, че искането на Сметната палата декларациите да бъдат подавани пред нея е превратно упражняване на власт. Съдът не допусна като страна по делото новата комисия за борба с корупцията (КПКОНПИ). Според съда, въпреки че звеното от Сметната палата, което отговаря за тези нарушения, да е вече част от КПКОНПИ, палатата не е закрита, а тя е органът, издал глобата. Съдът ще се произнесе с решение в срок, който според закон е 1 месец, но е инструктивен. През лятото на миналата година стана известно, че Сметната палата се  обърка за декларацията на Панов.  От институцията заявиха, че всички членове на ВСС, които са длъжни ежегодно да подават имуществени декларации, са го направили с изключение на шефа на ВКС. От палтата приложиха в прессъобщението си и скрийншот от началната си страница, където още в началото на 2017 г. беше публикувано съобщение по темата. От него, и от самия сайт се вижда, че членовете на съдебния съвет от 1 януари 2017 г.  подават декларации пред Сметната палата, а именно пред инспектората, където Панов е декларирал имуществото си. Тогава стана известно, че главният прокурор Сотир Цацаров - подал декларацията си пред Сметната палата, а не пред ИВСС, е глобен с 300 лв. от съдебния инспекторат. Навярно това се е случило и с останалите членове на съвета.", "date": "2018.07.12", "title": "Панов обжалва глоба за правилно подадена декларация"}
{"url": "https://www.dnevnik.bg/sport/2018/07/12/3281213_cska_privleche_brazilec_za_zamestnik_na_karanga/", "text": "Часове преди първия си мач в европейските турнири ЦСКА привлече нов футболист. Червените обявиха че договор с клуба е подписал нападателят Мауридес Роке Жуниор, койот идва от португалския \"Белененсеш\". Мауридес идва за заместник на  Фернандо Каранга , чийто трансфер в китайския \"Хенан Дзиение\", беше обявен по-рано през деня. Параметри по сделката не са обявени, като според transfermarkt.de цената на Мауридес е 1.25 милиона евро. Новият бразилец е прекарал година и половина в \"Белененсеш\", където има 45 мача и 14 гола. В елита на Португалия той има и период под наем в \"Арука\" – 32 срещи и пет попадения. Мауридес е юноша на \"Интернационал\" (Порто Алегре), но е играл под наем в \"Атлетико гоянинсе\" и \"Фигейрензе\". Нападателят е на 24 години и е висок 189 сантиметра. От ЦСКА обявиха, че Мауридес ще бъде картотекиран за втория предварителен кръг в Лига Европа, в случай че тимът се класира. Мауридес е шестият нов на \"Българска армия\" след вратаря Данте Стипица, защитниците Стивън Перейра и Борис Секулич, както и халфовете Жунио Бикел и Жоржиньо. В 20.45 ч. започва мачът  на ЦСКА с \"Рига\" .", "date": "2018.07.12", "title": "ЦСКА привлече бразилец за заместник на Каранга"}
{"url": "https://www.dnevnik.bg/sport/2018/07/12/3280784_fifa_shte_sudi_sauditska_televiziia_za_nezakonno/", "text": "ФИФА е започнала съдебна процедура срещу саудитската телевизия beoutQ, която е продължила да излъчва незаконно мачове от световното първенство по футбол в Русия въпреки предупреждението на Международната футболна федерация през юни. Властите в Саудитска Арабия са съобщили, че телевизията не е базирана в страната, като ще се борят \"безмилостно\" за срещу дейността на канала и се ангажират да защитават правата на ФИФА. \"ФИФА проучи, че пиратската beoutQ е продължила да излъчва незаконно световното първенство по футбол. Съответно ФИФА се свърза с правен съветник, който да започне процедура в Саудитска Арабия и ще работи успоредно с други собственици на спортни права, които също трябва да се защитят\", се казва в изявлението на ФИФА. Катарската телевизия beIN държи правата за световното в Близкия изток и Северна Африка. Каналът е блокиран в Саудитска Арабия заради дипломатическата криза и бойкота на държавите в Персийския залив срещу Катар. \"ФИФА призовава властите в Саудитска Арабия и другите страни, където се наблюдава тази незаконна практика, да ни подкрепят в борбата срещу личната собственост\", казаха още от ФИФА.", "date": "2018.07.12", "title": "ФИФА ще съди саудитска телевизия за незаконно излъчване на световното"}
{"url": "https://www.dnevnik.bg/sviat/2018/07/12/3281093_trump_ne_butna_nikogo_no_s_ezika_na_tialoto/", "text": "Този път президентът на САЩ Доналд Тръмп не избута никого, но езикът на тялото му по време на срещата на НАТО вчера подсказваше, че отношенията му с ключови съюзници не са точно приятелски. Тръмп започна деня с напрегната закуска, на която се срещна с генералния секретар на НАТО  Йенс Столтенберг , смъмри го заради разходите за отбрана на членовете и се оплака от сделката на Германия за тръбопровод с Русия. Тръмп, който беше скръстил ръце пред гърдите си, жестикулираше към Столтенберг и многократно го прекъсваше, защитавайки своята позиция. Сътрудниците на Тръмп, които бяха насядали около масата, включително началникът на канцеларията му Джон Кели и посланикът на САЩ в НАТО Кай Бейли Хъчисън, изглеждаха видимо смутени на моменти. Срещите им след това в централата на НАТО бяха формални и не толкова напрегнати. Те два пъти се ръкуваха и си поговориха пред журналистите. Тези моменти обаче бяха по-небрежни от изпълнените с повече разговори встъпителни срещи на Столтенберг с другите лидери, много от които той виждаше за първи път този ден, след като беше прекарал част от сутринта с Тръмп. Срещите на световните лидери са свързани предимно с възприятията и представянето на единен фронт пред останалия свят. Тръмп обаче нахлу на своята втора  среща на върха на НАТО  както на първата - с поредица от открити оплаквания заради това, че членовете на алианса \"не изпълняват дълга си\" по отношение на разходите за отбрана, и заради германско-руската сделка за газопровод. Демонстрирането на единство изглеждаше като допълнение за президента, поставящ \"Америка на първо място\". И това си пролича. В моменти, които бяха видими за медиите, Тръмп често се отделяше от повечето свои колеги, особено тези, с които има открити разногласия, като британския  министър-председател Тереза Мей , германския канцлер  Ангела Меркел  и канадския премиер  Джъстин Трюдо . Когато лидерите излязоха от бляскавата сграда на НАТО в Брюксел за традиционната семейна снимка в двора, Тръмп изоставаше назад и през повечето време си говореше с турския президент Реджеп Тайип Ердоган и хърватския президент Колинда Грабар-Китарович. На подиума той и Мей си поговориха, докато стояха заедно, но Тръмп беше обърнал гръб на другите лидери, включително Меркел. След като групата се премести вътре за преговори, Тръмп отново се бавеше назад, докато другите държавни глави сърдечно се ръкуваха в залата. Той стоеше близо до членовете на своята делегация, включително министъра на отбраната  Джим Матис  и държавния секретар  Майк Помпейо , а после в крайна сметка се зае за кратко с потупвания по гърба с другите, включително Мей, преди да седне на мястото си. Откакто е президент, Тръмп остро критикува Мей, Меркел и Трюдо, а вчера започна деня с нова атака срещу Меркел, като заяви, че нейната страна е \"под пълния контрол\" и е \"пленник\" на Русия, възразявайки срещу сделка за доставяне на руски природен газ направо за Германия. Меркел отвърна, като настоя, че Германия взема решенията си сама. Когато двамата се срещнаха по-късно вчера, Тръмп заяви пред репортери: \"Ние с канцлера имаме много, много добри отношения.\" Коментарът показа как Тръмп често се стреми да избягва конфликт с хората, когато е лице в лице с тях, а иначе често се изказва по-твърдо, когато говори зад гърба им. Меркел не присъстваше на закуската на Тръмп със Столтенберг. Когато беше неин ред да говори пред репортерите в залата за срещата с Тръмп, Меркел не направи подобен коментар за отношенията си с него. Двамата почти не се поглеждаха през няколкото минути, в които журналистите бяха допуснати в залата. Това беше в ярък контраст с последвалата среща на Тръмп с френския президент Еманюел Макрон. Французинът е един от най-близките приятели на Тръмп на световната сцена въпреки разногласията им в много области, включително решението на Тръмп да се изтегли от ядрената сделка с Иран и Парижкото споразумение за климата и да наложи мита на Франция и други европейски страни. Тръмп и Макрон с лекота се шегуваха, докато ги снимаха, а Тръмп каза, че за него е \"чест да бъде със свой приятел\". Двамата също така си говореха непринудено, докато Макрон изпращаше Тръмп от сградата на НАТО в края на деня. Вечерта, когато пристигна на прием, даван от белгийското правителство в Музея на изкуството и историята в Парка на петдесетгодишнината, Тръмп изглеждаше по-общителен. Президентът, който не пие алкохол, се прегръщаше няколко минути със Столтенберг по време на приветствения коктейл, а после при него дойде Меркел, с която имаха оживен разговор. Тръмп отново разговаря с Ердоган, а съпругата му Мелания беше сърдечно поздравена от Трюдо. На срещата на върха на НАТО миналата година повод за коментари стана случаят, при който Тръмп, изглежда, избута черногорския министър-председател Душко Маркович, за да се нареди отпред на групата, когато лидерите влязоха в новата сграда на централата на НАТО. По-късно Маркович определи този епизод като \"съвсем безобидна случка\". /БТА", "date": "2018.07.12", "title": "Тръмп не бутна никого, но с езика на тялото демонстрира хладни отношения"}
{"url": "https://www.dnevnik.bg/sport/2018/07/12/3281217_slaviia_vze_cenna_pobeda_kato_gost_na_finlandskiia/", "text": "Славия\" победи финландския \"Илвес\" (Тампере) с 1:0 като гост в първия си мач от  квалификациите в Лига Европа  като гост на финландския \"Илвес\" (Тампере). Белите бяха по-добри на стадиона в Хелзинки и създадоха повече положения, а единственият гол вкара Момчил Цветанов в 81-ата минута. Голът на чужд терен дава предимство на \"Славия\" преди реванша на стадион \"Васил Левски\" след седмица. Треньорът Златомир Загорчич заложи на българска единайсеторка, като единствената разлика от двубоя за  Суперкупата на България срещу \"Лудогорец\"  беше завръщането на ветерана Георги Петков. Първата опасност в мача беше на сметката на \"Славия\", но вратарят на \"Илвес\" се намеси добре при удар от фаул на Галин Иванов. През първата част \"Славия\" продължи да атакува активно и да търси попадение в мрежата на домакините, но защитата в жълто се справяше. Финландците отговориха, когато Нубиси беше изведен сам срещу Петков, но вратарят успя да избие. Това обаче беше един от редките шансове за домакините, а в 14-ата минута Янис Карабельов удари страничния стълб с удар по тревата. В средата на първата част гол за \"Славия\" беше отменен заради засада. Галин Иванов центрира към Гамаков, но съдиите прецениха, че защитникът е зад отбраната. До почивката \"Илвес\" можеше да поведе и въпреки че Таминен стреля с глава от няколко метра, Петков се намеси добре. През втората част темпото на игра се вдигна и двата отбора търсеха попадение. След 65-ата минута на терена обаче се появи Георги Йомов и това поосвежи още атаката на белите. Именно Йомов можеше да вкара в 71-ата минута след подаване на Момчил Цветанов, но стреля слабо. Все пак 10 минути по-късно \"Славия\" откри. Галин Иванов изведе Цветанов и той с плътен удар по тревата преодоля вратаря. Домакините опитаха да отговорят в оставащите минути до края и притиснаха \"Славия\", но не стигнаха до никакви опасности.", "date": "2018.07.12", "title": "\"Славия\" взе ценна победа като гост на финландския \"Илвес\""}
{"url": "https://www.dnevnik.bg/skorost/2018/07/12/3281123_putiat_burgas_-_careva_shte_se_zatvaria_vsiaka_vecher/", "text": "Всяка нощ от 23 юли до 26 юли ще се ограничава движението по второкласния път Бургас - Царево, съобщиха от агенция \"Пътна инфраструктура\". Причината е монтиране на пешеходния надлез при с. Атия, където преди месеци на пешеходна пътека  беше прегазен ученик . Затварянето ще е от 20 часа вечерта до 6 часа сутринта, като пътят ще е затворен между разклона за Парк Росенец и разклона за Черноморец. През нощта трафикът ще се пренасочва по обходни маршрути: Бургас - пътен възел Парк Росенец - път Росен – Веселие - общински път Черноморец – Созопол - Равадиново - пътен възел \"Созопол\" - пътя Черноморец - Созопол; Бургас - пътен възел Крайморие - Бургас - Маринка - Ново Паничарево - Ясна поляна - Приморско - пътен възел Приморско - Приморско - Царево или: Бургас - пътен възел Парк Росенец - път Росен – Веселие - Ясна поляна – Приморско - пътен възел Приморско - Приморско – Царево; Созопол - Черноморец - пътен възел Созопол - общински път Черноморец - Созопол - Равадиново - път Росен – Веселие - пътен възел Парк Росенец - Бургас; Царево - Приморско - пътен възел Приморско - Росен - Веселие - Ясна поляна - Приморско - пътен възел Парк Росенец - Бургас или: Царево - Приморско - пътен възел Приморско - път Ясна поляна - Приморско - път Ново Паничарево - Ясна поляна - път Бургас - Маринка - пътен възел Крайморие – Бургас. Изграждането на пешеходния надлез започна в началото на юни. Срокът за изпълнение на строителните дейности е 45 дни. Стойността на проекта е 268 258 лева без ДДС. Надлезът ще е с два асансьора и ще бъде на мястото на пешеходната пътека при кръстовището за село Атия, с което ще се осигури безконфликтно и безопасно пресичане на пътното платно от всички пешеходци, уточняват от АПИ.", "date": "2018.07.12", "title": "Пътят Бургас - Царево ще се затваря всяка вечер от 23 до 26 юли"}
{"url": "https://www.dnevnik.bg/sviat/2018/07/12/3281210_parlamentut_na_ukraina_odobri_iskana_ot_mvf_popravka/", "text": "Парламентът на Украйна одобри днес поправка към антикорупционния закон с цел да се осигури допълнително финансиране по програма \"помощ срещу реформи\" на стойност 17.5 млрд. долара на Международния валутен фонд, предаде \"Ройтерс\", цитирана от БТА. Законът за създаване на независим съд, разглеждащ корупционните дела, бе приет през юни с няколко месеца закъснение, но МВФ поиска в него да бъдат направени промени, според които обжалванията по стари корупционни дела да влязат в юрисдикцията на новия съд. Целта на закона е решенията на новия съд да бъдат защитени от политически натиск или подкупи в Украйна, където дълбоко вкоренената корупция е преграда за чуждите инвеститори и сваля с два процентни пункта всяка година ръста на украинската икономика. Създаването на антикорупционния съд, въвеждането на механизъм за реални цени на газа и спазването на бюджетните ангажименти са условия за отпускането на следващия транш от програмата на МВФ, която изтича идната година.", "date": "2018.07.12", "title": "Парламентът на Украйна одобри искана от МВФ поправка към антикорупционен закон"}
{"url": "https://www.dnevnik.bg/biznes/2018/07/12/3281167_fermerite_shte_poluchat_do_84_mln_lv_otstupka_ot/", "text": "Земеделските стопани ще получат през 2018 г. до 84 млн. лв. по схемата \"Помощ под формата на отстъпка от стойността на акциза върху газьола, използван в първичното селскостопанско производство\". Това реши на редовното си заседание управителният съвет на Държавен фонд \"Земеделие\", съобщиха от пресслужбата на Министерство на земеделието. Заявленията за ползване на отстъпката ще се подават от 3 до 21 септември 2018 г. в общинските служби по земеделие към областните дирекции \"Земеделие\". Държавната помощ се предоставя на земеделски производители в секторите \"Растениевъдство\" и \"Животновъдство\" под формата на намалена акцизна ставка на газьола, използван за механизирани дейности в първичното селскостопанско производство. Право на подпомагане по схемата имат всички стопани, които са регистрирани като земеделски производители и имат заверена регистрационна карта за годината на кандидатстване и предходната на нея. Друго условие е кандидатите да имат и валидно заявление за подпомагане по схемата за единно плащане на площ и схемите за обвързано подпомагане за животни за годината, предхождаща годината на кандидатстване по схемата за държавна помощ. Земеделските стопани, отглеждащи видове и категории животни, които не попадат в обхвата на схемите за обвързано подпомагане за животни, трябва да имат регистриран животновъден обект по Закона за ветеринарномедицинската дейност. Интересът към държавата помощ, по която се предоставя отстъпка от акциза за горивата е голям, се посочва в съобщението. През 2016 г. по схемата финансова помощ за над 82 млн. лева са получили 6716 стопани. През 2017 г. са възстановени близо 84 млн. лева на 8250 земеделски производители. Отстъпката от акциза за горивата, която се прави на земеделските производители, е по одобрена в Брюксел държавна схема, която може да действа до 2020 година.", "date": "2018.07.12", "title": "Фермерите ще получат до 84 млн. лв. отстъпка от акциза върху горивата за 2018 година"}
{"url": "https://www.dnevnik.bg/photos/2018/07/12/3280677_fotogaleriia_svetovnite_snimki_na_denia_za_12_juli_2018/", "text": "Участници в ежегодното прекосяване на езерото Цюрих, в Цюрих, Швейцария.", "date": "2018.07.12", "title": "Фотогалерия: Световните снимки на деня за 12 юли 2018"}
{"url": "https://www.dnevnik.bg/biznes/finansi/2018/07/12/3281220_bulgariia_poluchi_podkrepa_no_ne_i_data_za_vlizaneto_v/", "text": "Днес на свое заседание Еврогрупата в присъствието на министъра на финансите Владислав Горанов и управителя на БНБ Димитър Радев обсъди изпратеното от тях на 29 юни 2018 г. съвместно писмо за намеренията на българските власти за присъединяване към ERM II и Банковия съюз, съобщи пресцентърът на министерството на финансите.В групата влизат финансовите министри на страните от еврозоната, а на днешното заседание са присъствали още ръководителите на Европейската централна банка и Дания. Еврогрупата единодушно подкрепи изразените намерения на България в областта на банковия надзор, финансовия сектор и качеството на институциите и управлението, се посочва още в краткото съобщение от МФ. В него се казва още, че на срещата са присъствали министъра на финансите Владислав Горанов и управителя на БНБ Димитър Радев. Подробности не се дават, но  от публикация на страницата на Европейската комисия  се вижда, че ЕЦБ и комисията ще продължат да наблюдават ефективното изпълнение на поетите ангажименти от България. Тепърва предстои и взимане на решение по българското желание. В официалното съобщение се посочва, че България може да се присъедини едновременно към ERM II и банковия съюз. След около година ЕЦБ ще изготви оценката Незабавно, до дни, очакваме България да подаде искане за задълбочено сътрудничество с Европейската централна банка (ЕЦБ). Това съобщи на пресконференция директорът на Европейския стабилизационен механизъм Клаус Реглинг, цитиран от БТА. Той отбеляза, че на основата на това сътрудничество след около година ЕЦБ ще изготви оценка, която - ако е положителна - отваря вратата на нашата страна към чакалнята на еврозоната. Срокът може да бъде по-дълъг от една година до оценката, ако има забавяне в изпълнението на някои препоръки на ЕЦБ, но целта ни не е срокът, а достиженията, коментира Реглинг. Зам.-председателят на ЕК Валдис Домбровскис посочи, че влизането в чакалнята, а впоследствие и в еврозоната, е добър сигнал за инвеститорите, подобрява икономическия растеж, води до по-високи правни стандарти в страната. \"Одобрихме стратегията на България да влезе и в банковия съюз, и в чакалнята. Ясно е, че България иска да напредне към еврозоната. Вярвам, че срокът за влизане в чакалнята след една година е реалистичен. Пътят може да изглежда труден и трънлив, но води към по-добро\", коментира Домбровскис. Чакат се и обещаните реформи В съобщението за днешните разговори се казва също, че след присъединяване към ERM II от България се очаква да поеме допълнителни ангажименти с цел постигане на висока степен на устойчиво икономическо развитие и сближаване до момента на въвеждане на еврото. Има и призив българските власти да осъществят изцяло наблюдаваните от Комисията реформи в рамките на механизма за сътрудничество и проверка в областта на съдебната реформа и борбата срещу корупцията, и организираната престъпност в България, с оглед на тяхното значение за стабилността на финансовата система.", "date": "2018.07.12", "title": "България получи подкрепа от Брюксел за влизането в чакалнята на еврозоната"}
{"url": "https://www.dnevnik.bg/bulgaria/2018/07/12/3281223_planinski_spasiteli_se_naloji_da_spasiavat_vtori_chlen/", "text": "Планински спасители от Благоевград провеждат тежка операция по спасяването на 17-годишен белгийски скаут в Рила, съобщиха радио \"Фокус\" – Пирин, цитирайки информация от ПСС-Благоевград. Група от 27 души на възраст 17-18 години са се движили по маршрута от Рилския манастир до Рилски езера. При изкачването си на 900 м над Рилския манастир един е от скаутите е получил хипертонична криза. В момента спасителите от ПСС-Благоевград провеждат акцията, която най-вероятно ще продължи до сутринта, ако се наложи транспортиране на младежа. Към 22 часа информацията е, че спасителите оказват помощ на младежа и заедно слизат от планината. Линейка ще очаква групата и ще откара момчето за по-обстоен преглед в болнично заведение. Това е същата група от белгийски скаути,  които изоставиха 18-годишно момче от групата си  на 8 срещу 9 юли при Додов връх със сериозна травма на коляното. Тогава акцията по транспортирането на момчето отне 14 часа.", "date": "2018.07.12", "title": "Планински спасители се наложи да спасяват втори член на група от белгийски скаути"}
{"url": "https://www.dnevnik.bg/sport/2018/07/12/3281224_krasiv_gol_donese_purvata_evropeiska_pobeda_na_cska_za/", "text": "ЦСКА започна участието си в  европейските турнири  с минимална победа 1:0 над латвийсккия \"Рига\". Пред над 8 хиляди зрители на стадион \"Българска армия\" червените стигнаха до успеха с красив гол на Тиаго Родригес в началото на второто полувреме. Българският тим игра по-добре, но пропусна няколко изгодни шанса да запише по-убедителна победа, с която да гледа по-спокойно към реванша. Няколко пъти трябваше и вратарят Черниаускас да се намесва при атаки на \"Рига\". Двубоят започна и с минута мълчание в памет на легендарния нападател  Димитър Марашлиев, който почина по-рано днес . Мачът беше дебют за новия треньор Нестор Ел Маестро, който пое тима през лятото. Червените трябваше да се справят и без звездата си  Фернандо Каранга , който беше продаден в часовете преди срещата. Другият основен играч в атака Кирил Десподов пък не игра заради контузия. Новият треньор на ЦСКА Нестор избра тимът му да започне без типичен централен нападател. Атаката на червените водеше Тиаго Родригес, а по фланговете бяха Рафаел Енрике и едно от новите попълнения Жоржиньо. Освен португалеца още един от новите беше сред титулярите – защитникът Борис Секулич. В стартовата единайсеторка попадна и едва 17-годишния Валентин Антов, който започна в средата на терена. В началото на мача ЦСКА се опита да бъде по-активния отбор и да притисне съперника си, но не успя да осъществи типичния домакински натиск. Защитниците на червените грешаха мног от подаванията, при изнасянето на топката, което създаде възможности за контраатаки на \"Рига\". Веднъж се наложи и Витаутас Черниаускас да се намесва, след като Божидар Чорбаджийски пропусна едно центриране от фланга. Едва след средата на първата част ЦСКА започна да атакува по-масирано в предни позиции и се настани пред вратата на Озолс. След няколко статични положения се стигна до опасни удари, но гол за ЦСКА така и не падаше. В самия край на първата част ново неразбирателство между Жеферсон, Бодуров и Чорбаджийски създаде проблеми за червените. Лемаич остана на стрелкова позиция и отправи силен удар, но Черниаускас изби с една ръка. На почивката Ел Маестро веднага предприе промяна, като извади Енрике, за да пусне Едвин Джеси. Бразилецът играеше много рядко с топката през първата част, а заместникът му се включи с голямо желание. ЦСКА се нуждаеше от по-малко от пет минути през втората част, за да открие резултата. В 49-ата минута Тиаго Родригес отправи топовен изстрел от над 25 метра и не остави шансове на Озол – 1:0. Последва силен период за червените, които започнаха да играят с много повече енергия. Няколко пъти от крилата идваха опасни пробиви и подавания, но последният пас се оказваше неточен. В заключителните 20 минути ЦСКА игра предпазливо като не искаше да атакува с повече футболисти, за да не се оголва в защита. Все пак няколко добри шанса се откриха пред Джеси и Кристиян Малинов след контраатаки. Те обаче не бяха използвани от играчите в червено. Реваншът с \"Рига\" е след седмица в Латвия, а при успех във втория квалификационен кръг червените ще срещнат \"Адмира Вакер\" от Австрия.", "date": "2018.07.12", "title": "Красив гол донесе първата европейска победа на ЦСКА за сезона"}
