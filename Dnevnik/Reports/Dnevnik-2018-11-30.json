{"url": "https://www.dnevnik.bg/sport/2018/11/30/3354740_beat_foic_specheli_spuskaneto_v_biivur_kriik/", "text": "Беат Фойц спечели второто спускане за сезона, триумфирайки в американския курорт Бийвър Крийк. Носителят на малката световна купа в дисциплината за миналия сезон беше най-добър на славната писта на хищните птици. Швейцарецът измина трасето за 1:13.59 минути, като изпревари само със седем стотни сънародника си Мауро Кавизел. Състезанието беше много оспорвано, след като третият Аксел Лунд Свиндал завърши само на осем стотни. Първите 20 финиширали се събраха в по-малко от секунда. Ветеранът от Норвегия Свиндал записа своя 78-и подиум в кариерата и 14-и в Бийвър Крийк. Фойц взе своята 11-а победа в 149-ия си старт в Световната купа. Осем от победите му са именно в спускането. През миналия сезон швейцарецът три пъти триумфира в коронната си дисциплина. Мъжкото спускане в Бийвър Крийк се проведе при много тежки условия. Програмата в Световната купа беше променена, след като спускането се проведе в петък, а супер-Г беше насрочено за събота. Стартът беше на 3400 метра вместо стандартния старт на 3483 метра над морското равнище. Победителят от  първото спускане за сезона Макс Франц  остана едва 13-и. Състезанието не беше успешно за призьорите от старта в Лейк Луис преди седмица, след като Кристоф Инерхофер завърши на 23-о място, а Доминик Парис остана12-и. До финала не успяха да стигнат двама доказани спускачи, като Петер Фил и Томас Дресен паднаха. По-тежко беше паденето на германеца Дресен, който обаче се отърва без наранявания. В класирането в дисциплината Фойц излезе начело със 140 точки. Франц е втори с 20 точки по-малко, а друг австриец Винсент Крихмайер е трети с 95 точки. Крихмайер е водач за големия кристален глобус със 175 точки, а Фойц е втори със 166. Кавиецел е трети със 147 точки. В събота е стартът в другата скоростна дисциплина – супер-Г, а в неделя предстои гигантски слалом. Дебютна победа за австрийка в Лейк Луис Програмата при жените също включваше спускане, но в канадския център Лейк Луис, където преди седмица бяха мъжете. Победата грабна австрийката Никол Шмидхофер, за която това е първи успех в Световната купа. Световната шампионка от Сен Мориц 2017 г. в супергигантския слалом до този момент имаше едва четири подиума в своята кариера и само един от тях беше в спускането. Шмидхофер се спусна с 15-и стартов номер и преодоля трасето за 1:48.13 минути. Тя изпревари с 15 стотни швейцарката Мишел Гизин и с половин секунда представителката на Германия Кира Вайдъл. Това беше първото спускане за сезона и изобщо първата скоростна дисциплина, след като дотук се проведоха два слалома и два гигантски слалома. В топ 10 се класираха още Щефани Вениер, Тина Вайратер, Илка Щухец, Кристин Шайер, Йоана Хелен, Микаела Шифрин и Корнелия Хютер. Благодарение на деветото си място в Лейк Луис Шифрин увеличи преднината си в класирането за големия кристален глобус. Американката, която спечели  слаломите в Леви  и  Килингтън , има 339 точки, а втора след нея остава Петра Влъхова със 196 точки. Стартът се проведе без голямата звезда в скоростните дисциплини  Линдзи Вон, която е контузена . Тя даде интервю малко преди състезанието. \"Много съжалявам, че пропускам Лейк Луис, това е моят любим курорт. Контузията ми ще ми попречи да карам около месец\", каза легендарната американка, която  слага край на кариерата си след сезона . Вон обаче загатна, че през 2019 г. може да кара единствено в Лейк Луис, където да се прости с публиката. В събота предстои още едно спускане в Лейк Луис, а в неделя в канадския курорт ще се проведе гигантски слалом.", "date": "2018.11.30", "title": "Беат Фойц спечели спускането в Бийвър Крийк"}
{"url": "https://www.dnevnik.bg/sviat/2018/11/30/3354649_v_italiia_predpriemachite_sa_pesimisti/", "text": "Обезпокоени от забавянето на темпа на икономическия растеж и липсата на визия на управляващата популистка коалиция, италианските предприемачи са настроени песимистично, макар да се надяват изпълнителната власт да осъзнае как стоят нещата. Индексът на доверието на предприемачите в Италия спадна от 102.5 на 101.1 пункта през ноември, отбелязвайки петия си пореден месец на понижение, и достигна най-ниското си равнище от декември 2016 година. Доверието на потребителите също отслабва - от 116.5 до 114.8 пункта през ноември, което е минималната му стойност от сформирането на популисткото правителство в началото на юни. \"Данните на Италианския статистически институт безпристрастно отразяват състоянието на духа на предприемачите, недоверието е важно, макар ние като предприемачи да сме длъжни винаги да сме в челните редици\", поясни Фабио де Феличе, основател и ръководител на компанията Protom, която предлага консултантски услуги и по-специално в сектора на съвременния инженеринг. \"За жалост сигналите не са твърде окуражителни. Най-важният проблем е липсата на визия в средносрочна перспектива. (Правителството) функционира със съобщения\", които \"се променят през час\", заявява той със съжаление. \"Тази липса на стабилност не ни позволява да организираме инвестициите си и да предвидим стратегията си\", подчертава предприемачът, който е на 47 години и работи в Неапол в Южна Италия. Логика на оказване на помощ \"Ние искаме по-малко съобщения, битки, прояви на сила и повече промишлена визия за Италия\", третата икономика в еврозоната и втората промишленост в Европа, допълва той. Председател на сдружението на индустриалците от района на Бреша, в северната част на страната, Джузепе Пазини също подчертава, че \"предприемачите са обезпокоени\", тъй като някои \"виждат как поръчките им силно намаляват\". Безпокойството идва, от една страна, от \"забавянето на растежа в еврозоната, свързано с протекционистката политика, водена от (президента на САЩ) Доналд Тръмп\". От друга страна, финансовият закон (бюджетът), съставен от управляващата коалиция, обединяваща \"Лигата\" (крайната десница) и Движението \"Пет звезди\"(Д5З, антисистемно), който \"не е насочен към растежа, а по-скоро следва логиката на подпомагане\", с въвеждането на граждански доход, предназначен за най-бедните, отбелязва Пазини. В района Бреша забавянето вече се усеща. Оборотът на двата най-големи сектора за този силно индустриализиран район - металургията и машиностроенето - е намалял съответно с 4.6% и 4.4% през третото тримесечие. В същото време брутният национален продукт (БВП) остава стабилен, отбелязвайки пауза след над три години на повишение. Правителството, което освен това предизвика недоволството на предприемачите, като направи по-трудно подновяването на временните трудови договори и уволненията, очаква растеж от 1.5% през идната година. Тази прогноза обаче още отсега се оценява като нереалистична както от Европейската комисия, която води битка с Рим по въпроса за прекомерно щедрия бюджет, така и от международни институции и икономисти. Последна в еврозоната \"Италия трудно би могла да постигне растеж от 1%\" и ще бъде \"отново страната с най-слабо увеличение на БВП в еврозоната\", след като \"през последните две години тя бе тръгнала стабилно нагоре\", със съжаление заключава Пазини, който ръководи металургичната група Feralpi. За него е важно правителството да смени курса при създалата се обстановка. Пазини изрази надежда, че \"европейската общност ще успее да накара Рим да направи бюджет, който да е насочен в по-голяма степен към растежа\". Италианското правителство, което досега изглеждаше непреклонно, сякаш вече е склонно да промени бюджета си за 2019-а, за да избегне сблъсък с Брюксел, но най-вече за да отслаби напрежението на финансовите пазари. Правителството е на път да направи нови разчети за социалните разходи (улеснено пенсиониране, граждански доход) и би могло да разсрочи някои ресурси. Пазини гледа с добро око на факта, че правителството обмисля да съживи плана \"Промишленост 4.0\", чрез който се дава възможност на компаниите да се модернизират. Де Феличе също призовава правителството да обърне \"по-голямо внимание на инвестициите, инфраструктурата и компаниите: когато това бъде направено, всичко отново ще се задвижи\", защото \"компаниите са двигателят на всичко, на икономика, на потреблението, на заетостта\".", "date": "2018.11.30", "title": "В Италия предприемачите са песимисти"}
{"url": "https://www.dnevnik.bg/sport/2018/11/30/3354521_aleksis_sanches_niama_da_igrae_za_junaited_do_kraia_na/", "text": "Футболистът на \"Манчестър юнайтед\" Алексис Санчес ще отсъства дълго време от игра, обяви мениджърът Жозе Моуриньо. Чилийският национал е получил тежко разтежение по време на тренировка и почти сигурно няма да се завърне на терена до края на 2018 г. \"Все още не е преминал скенер, но играчът е опитен, а един играч най-добре знае каква е щетата. Освен това от опита, който имам, от болезнения писък, който чух, и от начина, по който се стигна до контузията, знам, че ще отсъства дълго време\", заяви Моуриньо на пресконференция. \"Това не е дребна травма, при която след седмица или десет дни играчът ще е готов. Мисля, че Алексис има, както аз го наричам, агресивна мускулна контузия\", допълни мениджърът на \"Манчестър юнайтед\". Португалецът отрече твърденията, че е взел лично решение да извади Санчес от състава. \"Toй има сериозна контузия. Не искам да рискувам да кажа колко време ще отсъства, но бих казал, че няма да играе до края на годината\", каза още Моуриньо. Санчес се оказа един от най-разочароващите трансфери на \"Юнайтед\". 29-годишният нападател беше привлечен от \"Арсенал\" през януари 2017 г. след директна размяна за Хенрих Мхитарян. Чилиецът има само четири гола в 30 мача за \"червените дяволи\" във всички турнири, след като преди това се разписа 80 пъти в 166 срещи за \"Арсенал\" (2014 - 2017 г.) и 47 пъти в 141 двубоя за \"Барселона\" (2011 - 2014 г.).", "date": "2018.11.30", "title": "Алексис Санчес няма да играе за \"Юнайтед\" до края на годината"}
{"url": "https://www.dnevnik.bg/kultura/2018/11/30/3354438_hristina_tasheva_fotograf_moiata_poziciia_e_na_artist/", "text": "Моята позиция е на артист, мигрант и гражданин\", каза на представянето на своята фотокнига In Belief Is Power фотографът Христина Ташева. Платформата за фотокниги \"ПУК!\" беше организатор на събитието, което се проведе вчера в столичната галерия \"Структура\". Книгата на Ташева е фокусирана върху термините религия, политика, традиции, пропаганда, национализъм и е провокирана от несъгласието й с негативното мнение на чужденците спрямо българските мигранти. Друга от причините за създаването на книгата е възникването на националистически групировки, които \"пазят\" границите на България от навлизането на нелегални емигранти. Авторските фотографии на Ташева са съчетани с архивни снимки, текст и рисунки, а дизайнът на книгата е дело на Велина Стойкова. На корицата е изобразен стилизиран образ на св. Марина, с която е свързано и заглавието. \"Заглавието е от една табела, която видях при откриването на нов храм на св. Марина в Странджа, в близост до нейната пещера. На нея пишеше \"Най-голямата сила е вярата\" и избрах този надпис за заглавие на книгата, защото искам да насоча хората към връзката на вярата не само с религията, но и с икономическите и политическите системи, които чрез пропаганда се опитват да упражнят контрол над всички нас\", разказа още фотографът. Снимките са направени в района на Странджа през 2017 г. Христина Ташева е родена във Варна. През 2001 г. заминава за Холандия. \"Беше много авантюристично начинание. Мислех, че ще поработя там и после ще се върна и ще започна нов живот. Нещата се случиха по различен начин. Когато пристигнах в Холандия, бях нелегален емигрант. Единствената работа, която можех да започна, беше да почиствам частни домове. Нещата се завъртяха, дните бяха едни и същи. От сутрин до вечер правех едно и също, изгубих се и животът ми като че ли спря. Замислих се дали изобщо ми предстои нещо ново. Бях като наблюдател на живота на другите.\" Ташева започва да се занимава с фотография с помощта на един от нейните работодатели, а след няколко години се записва да учи в Gerrit Rietveld Academy в Амстердам. След като завършва, продължава обучението си в холандския град Бреда. Нейните книги \"Жената с кафявата коса, или аз и моят доносник\" и \"Кралицата на животните и най-красивите градини\" са номинирани за различни награди за фотокниги и са показвани на изложби в Белгия, Великобритания, САЩ, Холандия, Испания и Гърция.", "date": "2018.11.30", "title": "Христина Ташева, фотограф: Моята позиция е на артист, мигрант и гражданин"}
{"url": "https://www.dnevnik.bg/politika/2018/11/30/3354674_lichnite_karti_s_chip_se_otlagat_za_poreden_put_sega/", "text": "Издаването на личните карти с чип, което трябваше да започне през януари следващата година, се отлага за пореден път, като този път въвеждането им трябва да започне през 2020 г. Промяната в Закона за личните документи се прави през преходните и заключителните разпоредби на друг закон, което се превръща в практика за управляващите в последните месеци. Този път това ще стане чрез проект за промяна в Закона за преминаването през и пребиваването на територията на Република България на съюзнически и на чужди въоръжени сили, който вече е разгледан на първо четене от две парламентарни комисии – по отбрана и по вътрешен ред, и е внесен от Министерския съвет. В закона се въвежда нов документ – карта на служител в структура на НАТО и на зависимо лице на такъв служител. Това се налага заради изграждането на център на Алианса в България. В доклада към закона се обяснява, че тази карта на практика не може да се издаде, защото не е предвидена бланка за нея според договора с фирмата, правеща български лични документи, който е сключен през 2016 г. Такава бланка се предвижда да бъде изготвена при провеждане на процедура за избор на изпълнител по обществената поръчка за новите български лични документи. Според МВР \"издаването на този вид документи може да започне най-рано в средата на 2020 г. след пускане в експлоатация на новата система за издаване на български лични документи\". Мотивите за отмяна на срока за издаване на българските лични карти с чип са, \"че към реално издаване на новото поколение български лични документи ще се пристъпи до 19 месеца след сключването на договор с изпълнител по обществената поръчка с предмет \"Проектиране, изграждане и управление на Система за издаване на български лични документи поколение 2019\", която към момента не е финализирана поради обема и сложността ѝ. Обявената през август поръчка е с прогнозна стойност 238 млн. лв. без ДДС.  Четири са кандидатите , всички те са международни компании с опит в областта. От МВР обясниха преди месец и половина, че проверката на достъпа до класифицирана информация на участниците може да отнеме повече време. В новите документи за самоличност ще има вграден чип с биометрични данни и електронна идентификация, чрез която ще могат да се ползват електронните услуги на държавната и общинските администрации, както и електронен подпис. Такъв чип ще има и в удостоверенията за пребиваване на чужденци. Вграждането на биометрични данни в личните карти ще е по желание, а ако някой не желае в документите му за самоличност да има електронна идентификация, за това трябва да има изричен отказ от негова страна. Забавянето на личната карта с електронен чип забавя и работата по електронното правителство, тъй като тя да се ползва като електронен подпис. Така ще могат да се ползват различни видове електронни услуги, които държавата предлага в момента. Електронна самоличност трябва да има и в чипа на паспортите. Така и българите, които живеят предимно зад граница, ще могат да ползват всички електронни услуги, които администрацията предлага. Омбудсманът Мая Манолова обяви вече, че  ще сезира Конституционния съд (КС)  за поредното отлагане на електронното гласуване, което се подразбира с преместването на срока на издаване на новите документи, тъй като те трябваше да служат за идентификатор при електронно дистанционно гласуване. ", "date": "2018.11.30", "title": "Личните карти с чип се отлагат за пореден път, сега за 2020 г."}
{"url": "https://www.dnevnik.bg/bulgaria/2018/11/30/3354663_sindikatite_razchitat_na_dvama_generali_da_se_zapazi/", "text": "Синдикатите разчитат на двама генерали - премиера Бойко Борисов и президента Румен Радев, да намерят решение за България и ще отстояват единна и твърда позиция по темата за въгледобив и енергетика. Това обяви президентът на КНСБ Пламен Димитров преди среща при държавния глава по темата. В четвъртък, организирани от синдикатите, служители на държавната ТЕЦ \"Марица-изток 2\" и \"Мини Марица-изток\" протестираха в защита на работните си места, които са заплашени от все по-строгите екологични изисквания на Европейския съюз. Преди няколко дни подобна среща се проведе и при премиера Бойко Борисов. Днес Димитров, цитиран от агенция \"Фокус\", изрази убеденост, че ще има единна и твърда позиция на България, която ще бъде отстоявана и в Катовице, и след това. В полския град Катовице в неделя започва среща среща на страните по Парижкото споразумение за климата. \"Напълно споделям тревогата на миньорите\", обяви преди началото на срещата президентът Румен Радев, цитиран от прессекретариата си. \"Със синдикатите и правителството сме на едно мнение – Парижкото споразумение трябва да се изпълнява, но без завишаване на целите. Това е моята позиция. Тя е отдавна известна, такава беше позицията и на служебното правителство\", посочва президентът.  Той е убеден, че България трябва да съхрани работните места на миньорите, но очаква да види ясна политика и \"ангажимент в стратегическа перспектива на нашето правителство към съхраняването на тези работни места на миньорите и към гарантиране на тяхната трудова заетост в една по-далечна перспектива\". Затова аз имам въпроси и към синдикатите, и към правителството, и се надявам да ги разискваме, добави Румен Радев.  В отговор на въпрос дали позицията, която ще отстоява в Катовице, е координирана с правителството, Румен Радев подчерта, че e получил целия пакет документи, приет от Министерския съвет, както и изказване за форума, което е ревизирал, защото не е достатъчно убедително.  \"Благодаря на Министерския съвет, че ми предложиха и изказване на английски език, което да прочета от трибуната на този висок форум, но аз имам малко по-различно мнение. Считам, че това изказване е добро, но освен подкрепа за решенията от Парижкото споразумение не виждам категорична позиция. Затова сме разработили друг вариант на моето изказване с една много по-категорична национална позиция и съм го изпратил за съгласуване в Министерския съвет\", заяви президентът. Уточнява, че със синдикатите ще се избира между два варианта за позицията, която той ще представи в Катовице.  Радев все пак уточнява, че президентът не формира стратегията и визията за този сектор, а това е ангажимент на Министерския съвет.  Междувременно президентът на Австрия е изпратил декларация до всички държавни глави от ЕС с призив да се прекрати добивът на твърди изкопаеми. \"Аз съм отговорил на неговата декларация, че не се присъединявам към нея, и съм изложил съответните мотиви\", обяснява държавният глава.", "date": "2018.11.30", "title": "Синдикатите разчитат на двама генерали да се запази производството на ток от въглища"}
{"url": "https://www.dnevnik.bg/sviat/2018/11/30/3354684_proukrainskoto_pravitelstvo_na_orban_podkrepi_kiev_v/", "text": "Унгария подкрепя Украйна в конфликта ѝ с Русия, въпреки антиунгарските позиции на украинското правителство, каза днес при посещението си в Прага унгарският премиер Виктор Орбан, цитиран от \"Ройтерс\" и БТА. \"Позицията на Унгария е ясна, ние сме проукраинско правителство и затова заставаме зад Украйна\", каза Орбан в отговор на журналистически въпрос. \"Правителството на Унгария е проукраинско, докато правителството на Украйна е антиунгарско. Въпреки това ние не сме променяли позицията си и ще подкрепим Украйна в този конфликт\", заяви Орбан, известен с добрите си контакти с руския президент Владимир Путин. Тази година напрежението между Будапеща и Киев се повиши на фона на  скандал с масово издаване  на паспорти за унгарското малцинство в Украйна и  спорна образователна реформа .", "date": "2018.11.30", "title": "\"Проукраинското правителство\" на Орбан подкрепи Киев в спора с Москва"}
{"url": "https://www.dnevnik.bg/bulgaria/2018/11/30/3354685_sudii_ot_apelativniia_specsud_se_oplakaha_ot_proverka/", "text": "Единадесет съдии от Апелативния специализиран съд, начело с председателя му Георги Ушев, поискаха от Висшия съдебен съвет (ВСС) да се произнесе - опит за оказване на влияние върху вътрешното им убеждение ли е разпоредената от председателя на Върховния касационен съд Лозан Панов проверка на движението на делата по промяна на мерките за неотклонение на Десислава Иванчева и Биляна Петрова, съобщи БНР. Възражението на магистратите е, че проверката включва и все още неприключило дело. Става дума за определение на съдията-докладчик по корупционното дело в Община \"Младост\" - Иво Хинов, с което той замени \"задържането под стража\" с \"домашен арест\" на отстранената кметица Десислава Иванчева и бившата ѝ заместничка Биляна Петрова. Единайсетимата съдии очакват не само съдийската колегия, а целия ВСС да се произнесе дали заповедта на Панов е проява на тенденциозно отношение към специализираните съдилища и в частност към Апелативния съд. \"Не считаме, че кампанийни медийни публикации, особено изразяващи противоположните субективни становища на заинтересуваните страни, за очаквания от тях краен резултат, е редно да са причина за каквито и да било форми за институционален натиск върху съда, защото това не обслужва нуждата на българското общество от справедливо правосъдие\", пишат 11-те недоволни апелативни спецсъдии. Вчера в писмо до Георги Ушев четирима прокурори от спецпрокуратурата предложиха на ръководения от него съд да не предоставя материали на проверяващите, за да \"се осигури безпристрастно решаване на това дело\". По този казус единадесетте съдии няма да сезират ВСС, информира  news.lex.bg. Разпореждането на проверка е правомощие на председателя на ВКС, регламентирано в Закона за съдебната власт, който предвижда, че шефът на върховния съд \"извършва лично или възлага на съдия от Върховния касационен съд проверки на организацията на дейността на съдиите от апелативните съдилища\".", "date": "2018.11.30", "title": "Съдии от апелативния спецсъд се оплакаха от проверка, разпоредена от Лозан Панов"}
{"url": "https://www.dnevnik.bg/sport/2018/11/30/3354675_dni_na_predizvikatelstvata_shte_pocheten_boian_petrov/", "text": "Важно място в програмата на фестивала на екстремните спортове \"Дни на предизвикателствата\" ще има Боян Петров.  Покойният български алпинист  ще бъде почетен с непоказвани досега кадри от личния му архив, роднини и приятели. Събитието, което ще се проведе от 3 до 5 декември в аула \"Максима\" в УАСГ, ще проследи връзката на Петров с фестивала от основаването му през 2005 г. Истории за живота на приключенеца ще разкажат алпинистът Дойчин Боянов, спелеологът Теодор Кисимов, първата българка, стъпила на връх Еверест -  Петя Колчева и жената на Петров - Радослава Ненова. \"2018 за всички нас в \"Дни на предизвикателствата\" е годината на Боян Петров. Той си тръгна, както и дойде, следвайки своя път, без компромиси и хленчене. Успя за броени години да обърне умората във възхищение, недоверието във финансова подкрепа, апатията в устрем за следване, и да респектира политиците с търсенето на точния израз, и на решения за консенсус, в полза на една или друга кауза. Десетки хиляди и днес са готови да тръгнат по неговите стъпки. Съвременен будител, апостол и ментор\", заяви основателят на фестивала Любомир Попйорданов. Събитието ще включи презентации, уъркшопи и прожекции на филми. Сред специалните гости са планинският колоездач Тито Томази от Франция и  ултрамаратонецът Красимир Георгиев . Акцент  в програмата  ще бъде опазването на водите от замърсяване.  Илияна Стоилова и Йоан Колев ще разкажат за каузата си \"Черно море, свободно от пластмаса\" , която включи тридневно 300-километрово предизвикателство от най-северната до най-южната точка на Черно море. Продажбата на тридневни билети с цена 25 лева се предлага онлайн  и в магазини \"Стената\". Еднодневни пропуски за фестивала могат да бъдат купени единствено на място. Цената им е 10 лева за възрастни и 5 лева за деца от 10 до 13-годишна възраст, а за по-малките входът е безплатен, съобщиха организаторите.", "date": "2018.11.30", "title": "\"Дни на предизвикателствата\" ще почете Боян Петров"}
{"url": "https://www.dnevnik.bg/sviat/2018/11/30/3354662_v_cherno_more_se_zadava_buria_i_tova_zasiaga_i/", "text": "Черно море рядко се вълнува. И в геостратегическо отношение този по-скоро плитък воден басейн дълго време не се числеше към горещите точки на планетата. Всичко обаче се обърна наопаки, когато през 2014 година Русия анексира Крим. Путин си взе обратно подаръка, който през 1954 Никита Хрушчов беше направил на Украйна, и започна да превръща Крим в \"самолетоносач\" на руските интереси край югоизточния фланг на НАТО. В Черно море Русия твори свършени факти. Само на Крим са разположени 28 000 руски войници. За десетина години военният бюджет на страната беше увеличен почти двойно. Украинската минифлота, чиито пристанища са в Азовско море, попадна в здравата хватка на Путин. Според оценката на германския тинк-танк \"Наука и политика\" от 2008 година насам военното присъствие на Русия в региона систематично се разширява. Военният окръг \"Запад\" трупа нови оръжия най-вече в Черноморския басейн. Новите подводници и фрегати, оборудвани с крилати ракети с далечен обсег на действие \"Калибр\", са ясна демонстрация на сила пред членките на НАТО в региона - най-вече по адрес на България и Румъния. Румъния, България и \"големият брат\" Особено за тези две страни кризисните сценарии в региона са повече от тревожни. По съветски времена България беше вярна на Москва, а Румъния в един момент се дръпна на дистанция, но днес и двете държави са в НАТО - от другата страна на барикадата. И тъкмо техните брегове формират дълго време занемарявания югоизточен фланг на Алианса. Още преди анексирането на Крим Румъния многократно предупреждаваше, че Черно море не бива да се превръща в \"домашно езерце\" на Русия. Букурещ настойчиво призовава за по-активно присъствие на НАТО в региона, включително и за международна флотилия. България колебливо отхвърли това предложение: културните и емоционални връзки с \"големия брат\" все още са тесни. А за НАТО това е уязвимо място. Още повече че в оръжейно отношение колебливият партньор от София все още използва част от съветското наследство. Руските военни твърде добре познават например старите противовъздушни системи - и особено техните недостатъци. Призивът на Доналд Тръмп към държавите от НАТО да положат повече усилия за собствената си сигурност все пак беше чут вече и в София. През лятото премиерът Бойко Борисов обяви, че в модернизирането на въоръжените сили ще бъдат вложени около 2 млрд. евро. Путин и турският му партньор Да, югоизточният фланг на НАТО е неговата ахилесова пета - това става особено очевидно, когато погледнем към Турция. (Турският президент Реджеп Тайип - бел. ред.) Ердоган вече от години повтаря, че Западът не желае истински да интегрира турците, а сега това убеждение се задълбочава допълнително от резервите, които демонстрира американският президент и на които самият Ердоган отвръща със същата монета. Анкара вече от доста време смята, че от гледна точка на икономиката и на политиката за сигурност бъдещето ѝ тъй или иначе се намира на изток. Тъкмо Москва продаде на турската армия противоракетните системи С-400 - факт, който вътре в НАТО събуди гневното подозрение, че Турция вече не е верен съюзник. Независимо от усиленото въоръжаване на руснаците на Крим турската флота (и особено флотилията от подводници) все още превъзхожда армията на Путин, но политиката за сигурност на Турция изглежда по-скоро дефанзивна. Русия не е потенциален враг, тя е по-скоро партньор по определени проекти. Най-отчетливо това бе демонстрирано от Ердоган, когато посети Путин след свалянето на един руски изтребител над Сирия, за да се извини и да обещае големи обезщетения за потърпевшите. Разбира се, двете страни не са истински приятели, но все пак има разлика с времената през 19-и век, когато те на няколко пъти воюваха една срещу друга тъкмо заради Черноморския регион. Особено в икономическо отношение Турция и Русия са по-близки, отколкото е по вкуса на Алианса. Миналата седмица Путин и Ердоган се договориха, че  \"Турски поток\"  ще влезе в експлоатация в края на 2019 година. Тоест следваща газова тръба ще мине по дъното на Черно море, заобикаляйки Украйна. Така Киев ще бъде лишен от солидните транзитни такси, а това ще затегне мъртвата хватка на Русия. От газопровода ще спечелят България, Сърбия, Унгария и Словакия, през които най-вероятно ще преминат тръбите от Босфора към Средна Европа. Но преговорите още продължават. Под черта остава: \"Турски поток\" също отслабва югоизточния фланг на НАТО. Какви са последиците за Украйна Всичко това отслабва и Украйна. А Порошенко в момента тъй или иначе не може да очаква от ЕС и НАТО нещо повече от обикновена солидарност. Той призова канцлера (Ангела) Меркел да бъдат изпратени бойни кораби край Крим, но този призив няма шансове за успех. Украйна не членува в НАТО. Тя представлява огромен рисков фактор и Алиансът изобщо не бърза да я приема. Украйна, която е затънала до гуша в Донбаския проблем и е отслабена покрай загубата на Крим, явно ще си остане изолирана на изток. Вярно е, че действията на Русия на Крим, а сега и в Азовско море  нарушават международното право , но Украйна просто е твърде слаба, за да наложи справедливия си интерес. За разлика от Средиземноморския басейн или Балтийско море Черноморският регион не е хомогенен в историческо и в културно отношение. По време на студената война тук минаваше границата между Изток и Запад. А днес, буквално насред открито море, се сблъскват три силови фактора: Русия, Турция и Западът. И отново става дума не за някакво хармонизиране, а за стабилизиране на собствените сфери на влияние. Ето ти изходна позиция за конфликт. Черноморският конфликт ще бъде тема и в разговорите между външните министри на държавите от НАТО на 4 и 5 декември в Брюксел. Едва ли обаче в отговор на руския натиск срещу югоизточния фланг на НАТО ще бъдат взети някакви други мерки освен известно увеличаване на дните, през които военноморски части на НАТО присъстват в Черно море.", "date": "2018.11.30", "title": "В Черно море се задава буря и това засяга и България"}
{"url": "https://www.dnevnik.bg/zelen/2018/11/30/3354676_komitetut_za_divata_priroda_otnovo_ne_prie_ideiata_za/", "text": "Днес Комитетът на Бернската конвенция реши да не подкрепи искането на българското правителство да бъде прекратено наблюдението на случая \"Кресна\", с което да бъде затворено и досието на Конвенцията по случая. Предложението на природозащитните организации за повторно отваряне на досието, което би означавало, че вече е настъпило сериозно нарушение на изискванията на Конвенцията, също не беше напълно подкрепено. След оживена дискусия между страните-членки решението на Комитета е, че случаят и през следващата година ще бъде в категорията \"потенциално досие\" и че Конвенцията ще продължи своето наблюдение върху Кресненското дефиле. Това съобщиха коалициите от неправителствени организации \"Да спасим Кресненския пролом\" и \"За да остане природа в България\". Бернската конвенция  е договореност между европейските държави-членки на Съвета на Европа за опазване на дивата европейска флора и фауна и е подписана от България през 1991 г. Казусът \"Кресна\" се наблюдава от конвенцията от 2002 г., когато тя излезе с Препоръка 98/2002 за  . На годишната си среща в Страсбург, която приключи днес, Конвенцията потвърди, че очаква спазването на препоръка 98/2002 и изиска редовни доклади от българското правителство. Случаят отново ще бъде разгледан на следващото заседание на Комитета в края на 2019 година. Същевременно Бернската конвенция обсъди варианта да изготви външна независима оценка на доклада и решение по оценка на въздействието върху околната среда (ОВОС) от 2017 г. за настоящия правителствен проект на магистралата. Окончателно Комитетът на конвенцията реши да изчака оценката на Европейската комисия за апликационната форма, с която България кандидатства за европейско финансиране на отсечката на магистрала \"Струма\" през Кресненския пролом. Този проект трябва да се съобрази и с потенциалните конфликти с \"Натура 2000\", за да получи зелена светлина от комисията. Искането на българското правителство, представено днес пред Бернската конвенция от съветника на премиера Бойко Борисов Малина Крумова, пледира, че с новия ОВОС от 2017 г. всички препоръки са били изпълнени. Според коалицията от природозащитни неправителствени организации \"Да спасим Кресненското дефиле\", която също участва в срещата, избраният от правителството вариант не изпълнява европейските изисквания.  , а второто - извън дефилето в ниската част на Пирин планина, съобщават двете природозащитни коалиции. Преминаването през дефилето има пряка връзка с обекта на Конвенцията - опазване на определени видове от европейската дива флора и фауна. Районът е защитен и от европейската природозащитна мрежа \"Натура 2000\" по силата на българското членство в Европейския съюз, който е защитил конкретни природни видове и местообитания с тази мрежа. Оценката за въздействието върху околната среда на варианта на правителството е оспорвана, защото две защитени зони от \"Натура 2000\" в района пазят уникални, според учени и природозащитници, по своето биоразнообразие пространства, които спрямо това разнообразие са неголеми по площ. Каузата за опазването на Кресненското дефиле е защитавана и от биолога от БАН и алпинист Боян Петров, който беше сред основните лица в коалицията \"Да спасим Кресненското дефиле\". Според  сайта на Боян Петров по темата  Кресненският пролом е \"биологично най-разнообразният район в България- установени са   (1/10 от видовото богатство на България), но вероятно в района се срещат повече от    .\" За алпийската си и природозащитна дейност  Боян Петров ще бъде почетен в предстоящите \"Дни на предизвикателствата\". С напредването на строителството от двете страни на Кресненското дефиле нараства и рискът от неговото унищожаване, твърдят природозащитните организации. Според тях този вариант \" , както и ограничава развитието на рафтинг и каякинг туризма\". Срещу този риск българските активисти се борят с подкрепата на европейски екологични мрежи. Затова европейската гражданска мрежа WeMove.eu засили отново кампанията за спасяване на Кресненското дефиле  с  директен видео-апел  към тези, от които зависи неговата съдба –  Видеото е публикувано на седем различни езика, измежду които български. Продължава и събирането на  подписка , която в момента има  . Тя също е апел от европейските граждани за спазване на европейското екологично законодателство.", "date": "2018.11.30", "title": "Комитетът за дивата природа отново не прие идеята за магистрала през Кресненското дефиле"}
{"url": "https://www.dnevnik.bg/sviat/2018/11/30/3354699_trump_i_putin_ne_razmeniha_i_duma_na_otkrivaneto_na/", "text": "Никаква кратка среща на президентите на Русия и САЩ Владимир Путин и Доналд Тръмп не се предвижда в кулоарите на срещата на върха на Г-20 в аржентинската столица. Това каза днес пред журналисти в Буенос Айрес говорител на Белия дом, който е в състава на американската делегация за форума, предадоха ТАСС, цитирана от БТА и \"Ройтерс\". Той бе помолен да коментира публикации в някои руски медии, че Путин и Тръмп могат да имат импровизирана среща \"на крак\" по време на форума. Вчера Тръмп съобщи в \"Туитър\", че  се отказва от подготвената вече среща  между двамата заради сблъсъка между Русия и Украйна в Азовско море. Форматът на церемонията за официалната снимка на лидерите на Г-20 и другите поканени международни лидери при откриването на форума не позволи на Путин и Тръмп да разменят по някоя дума, съобщи ТАСС. Лидерите излязоха на специално подготвения подиум и заеха местата си. Според подредбата на организаторите двамата се оказаха далеч един от друг и дори не можаха да се ръкуват. След края на фотосесията всички участници в срещата на високо равнище бързо влязоха в заседателната зала и нямаше време да се поговори дори напът към нея. И в залата руската и американската делегации се оказаха отдалечени една от друга. Мястото на Путин се оказа до това на саудитския престолонаследник принц Мохамед бин Салман. Путин дружески и топло поздрави своя съсед и двамата оживено продължиха разговора си, докато останалите участници заемаха местата си.", "date": "2018.11.30", "title": "Тръмп и Путин не размениха и дума на откриването на Г-20"}
{"url": "https://www.dnevnik.bg/sport/2018/11/30/3354692_miastoto_na_boksa_v_olimpiiskite_igri_beshe_zamrazeno/", "text": "Мястото на бокса в летните олимпийски игри в Токио през 2020 г. е временно замразено. Решението беше взето днес на заседание на Международния олимпийски комитет (МОК) в столицата на Япония. \"Това включва замразяване на продажбата на билети за боксовите състезания, както и одобрението и провеждането на квалификационната система\", обяви спортният директор на МОК Кит Маконъл. От олимпийския комитет обявиха, че са преустановили отношения с Международната боксова асоциация (AIBA). Тя е отстранена като организатор на олимпийския боксов турнир, чието бъдеще остава неясно. На този етап не е поставен краен срок за по-нататъшни действия. Следващата сесия на МОК е през юни 2019 г., като се очаква тогава да бъде взето окончателно решение за мястото на бокса в олимпийските игри в Токио. В същото време от олимпийския комитет заявиха, че са започнали разследване на AIBA. То е фокусирано върху ръководството на организацията, финансовото й управление и спортната почтеност. МОК обяви, че разследването може да доведе до изключването на AIBA като международна федерация. Въпреки това от олимпийски комитет изразиха надежда, че боксът ще бъде част от програмата на Токио 2020. \"Изпълнителният борд на МОК полага всички усилия да защити спортистите и да гарантира, че по време на олимпийските игри Токио 2020 ще може да се проведе боксов турнир, независимо от тези мерки\", се казва в изявлението на МОК. През последната година боксът неколкократно беше заплашен от МОК с изключване от олимпийската програма. Причината е, че AIBA продължава да се ръководи от свързвания с организираната престъпност Гафур Рахимов. Рахимов беше обявен от министерството на финансите на САЩ за \"един от водещите престъпници на Узбекистан и ключова фигура в търговията с хероин\". Активите на узбекистанеца под американска юрисдикция бяха замразени, а министерството на финансите забрани на американците да \"извършват всякакви финансови или други сделки\" с него. Рахимов беше избран за временен президент на световния бокс през 2017 г. Той замени дългогодишния ръководител на организацията Чин Куо У, който подаде оставка след вътрешни спорове и твърдения за сериозни финансови проблеми в AIBA. Въпреки предупрежденията на олимпийския комитет Рахимов беше утвърден за постоянен президент на AIBA по-рано този месец. Това се случи на изборен конгрес на организацията в Москва в конкуренцията на олимпийския вицешампион от Москва 1980 Серик Конакбаев от Казахстан. Другото голямо притеснение на МОК е свързано със съдийството в аматьорския бокс. Скандалните решения на реферите по време на олимпийските игри в Рио де Жанейро доведоха до сериозни съмнения в манипулиране на мачове. Тогава AIBA започна разследване на всичките съдии, като  впоследствие отстрани неназован брой от тях . От федерацията обаче отрекоха обвиненията в корупция, а заявиха, че изгонените рефери са се \"представили под очакванията. \"На AIBA беше предоставено достатъчно време да отговори на притесненията на МОК. Тези въпроси стоят на масата от началото на 2018 г., а утре е 1 декември. Времето не беше никак кратко\", каза Маконъл.", "date": "2018.11.30", "title": "Мястото на бокса в олимпийските игри беше замразено"}
{"url": "https://www.dnevnik.bg/sport/2018/11/30/3354249_rivur_pleit_e_globen_s_400_hil_dolara_i_shte_igrae_dva/", "text": "Вторият мач от финала за Копа Либертадорес между \"Бока хуниорс\" и \"Ривър плейт\" ще се играе. Това реши дисциплинарната комисия към южноамериканската конфедерация след изслушването на двата клуба. \"Бока хуниорс\" настояваше да бъде обявен за шампион в най-силния клубен турнир в Южна Америка заради  атаката на автобуса на отбора при пристигането му на \"Монументал\"  миналата събота. След  2:2 в първата среща  реваншът трябваше да се проведе на 24 ноември, но нападението и последвалото напрежение доведоха до отлагане. Синьо-жълтите заплашиха преди дни, че няма да се явят на втората среща. Според аржентинския \"Оле\" обаче клубът е променил становището си и ще играе. Мачът  ще се проведе на 9 декември от 21.30 часа българско време на \"Сантяго Бернабеу\" в Мадрид . Нещо повече - южноамериканската конфедерация реши привържениците и на двата отбора да бъдат допуснати на стадиона. За инцидентите от миналата събота \"Ривър плейт\" е глобен с 400 хил. долара. Освен това клубът ще играе пред празни трибуни следващите си две домакинства в международните турнири.", "date": "2018.11.30", "title": "\"Ривър плейт\" е глобен с 400 хил. долара и ще играе два мача без публика"}
{"url": "https://www.dnevnik.bg/zelen/2018/11/30/3354140_pada_kategorichnata_zashtita_za_vodite_v_nacionalnite/", "text": "Защитата на водите в националните паркове да допуска изключения, защото е \"прекалено рестриктивна\" - това предлагат депутати на \"Обединените патриоти\" с промени в Закона за защитените територии (ЗЗТ). Предложението  им всъщност е внесено като добавка към текста на обсъждания от октомври Законопроект за изменение и допълнение на Закона за чистотата на атмосферния въздух преди окончателното му гласуване от парламента. Към момента чл. 21, ал. 9 на Закона за защитените територии гласи: \"В националните паркове се забранява нарушаване на естественото състояние на водни площи, водни течения, техните брегове и прилежащи територии.\" \"Обединените патриоти\" предлагат да се уточни, че нарушаване на състоянието на водите в националните паркове е възможно \"в случаи на опасност от наводнения, които могат да доведат до риск за живота и здравето на хората и до материални щети\". Темата за опасностите от наводнения обаче се третира от Закона за водите и ходът с намеса чрез актуално разглеждания закон за въздуха изглежда като спешен опит за решаване на наболял в момента проблем. Подобни промени за отслабване в защитата на конкретен национален парк за водоизточниците бяха предложени с решение от 28 декември 2017 г. на Министерски съвет за отслабване на защитните режими в плана за управление на Пирин. Прокарването на това решение беше и едно от \"постиженията\", с които бившият вицепремиер Валери Симеонов се похвали при подаване на оставката си. Настоящата идея на \"патриотите\" за спешно отслабване на защитата на водите в националните паркове идва в момента, в който се очаква обявяване на окончателното решение на  Върховния административен съд за спорното правителствено решение . Съдът трябва да потвърди или да се откаже от отсъждането си на първа инстанция, че през декември миналата година Министерският съвет незаконно е разрешил промените. \"Предложението на двамата депутати от \"Обединените патриоти\" да променят Закона за защитените територии и предложението да изменят режимите в националните паркове са необосновани. Те нямат връзка със Закона за въздуха и целят да избегнат обществените дискусии и процедури на обсъждания по предложението\", коментира пред \"Дневник\" Тома Белев, председател на Асоциацията на парковете в България. Той добави, че предложението е и административно недопустимо, защото \"в мотивировката за разрешаване на намеса във водните течения и водоизточниците липсват изискваните от Закона за нормативните актове причини, които налагат приемането, липсват финансовите и други средства за прилагането на новата уредба, липсват очакваните резултати и анализ за съответствие с правото на Европейския съюз\". Тома Белев добави, че мотивите са неубедителни. \"Съгласно Закона за водите се изработват планове за управление на риска от наводнения, в които се предвиждат всички мерки, които трябва да се предприемат, за да се предпазят гражданите и тяхната собственост от наводненията. Това е задължение по европейската директива и в момента има действащи такива\", коментира той. До днес, 30 ноември, могат да се подават  становища към ресорната парламентарна екокомисия  по предложението на \"Обединените патриоти\" и по основния закон, чрез който е внесено - Закона за чистотата на атмосферния въздух. ", "date": "2018.11.30", "title": "Отслабва защитата за водите в националните паркове с добавка към закона за въздуха"}
{"url": "https://www.dnevnik.bg/bulgaria/2018/11/30/3318602_dnes_e_andreevden/", "text": "Православната църква почита днес паметта на св. апостол Андрей Първозвани, а народният календар отбелязва деня като Андреевден. Нарича се Първозвани, понеже пръв от апостолите е повикан да тръгне след Христа. Андреевден е свързан във фолклора с прехода от есен към зима. Името на св. Андрей често се среща в Евангелието. За него се споменава в разказа за нахранването на народа с пет хляба. След това отишъл да намери брат си Симон (Петър) и му съобщил радостната вест: \"Намерихме Месия!\" И го довел при Христа. Двамата братя продължавали своя предишен живот и се занимавали с риболов. Те били родом от Витсаида. По-късно Спасителят ги видял на Галилейското море и им казал: \"Вървете след Мене и аз ще ви направя ловци на човеци.\" Оттогава те навсякъде следвали Христос и били свидетели на неговите чудеса, смърт и Възкресение. В битовото християнство се шири вярването, че св. Андрей е покровител на мечката и неин заповедник. В някои български райони наричат деня още Едрей, Едринден или Мечкин ден. Според народните възгледи и познания от този ден започва нарастването на деня - поговорка гласи: \"На Едрей денят започва да наедрява колкото едно просено (житно, маково или синапено) зърно.\"", "date": "2018.11.30", "title": "Днес е Андреевден"}
{"url": "https://www.dnevnik.bg/sport/2018/11/30/3354253_frenskite_futbolisti_igraiat_nai-mnogo_vuv_vodeshtite/", "text": "Французите са футболистите, които играят най-много в петте водещи първенства в Европа, показва проучване на Международния център за спортни изследвания (CIES Football Observatory). Французите са изиграли 19.7% от общия брой минути от мачовете във Висшата лига, Примера дивисион, Бундеслигата, Серия А и Лига 1 дотук през сезона. На второ място се нареждат испанците (15.2%), следвани от германците (9.8%). Играчи от общо 85 страни са взели участие в мачове от петте водещи първенства през настоящия сезон. Бразилия и Аржентина очаквано са двете страни извън Европа, които влизат в челната десетка. Във всяко от първенствата най-голям е процентът на минутите, изиграни от местните играчи. Въпреки това се наблюдават големи различия - в Лига 1 французите са начело с 62.7%, докато във Висшата лига англичаните са с 35.3%. От първенствата извън Лига 1 французите имат най-голямо влияние във Висшата лига. Там те са играли в 10.9% от сумарното време от всички мачове. След това е приносът им в Бундеслигата (8%).", "date": "2018.11.30", "title": "Френските футболисти играят най-много във водещите европейски първенства"}
{"url": "https://www.dnevnik.bg/sviat/2018/11/30/3354183_zashto_vsichki_v_turciia_govoriat_za_luk/", "text": "\"Турция в лучена криза\" - под това заглавие германският вестник \"Райнише Пост\" публикува кореспонденция от Истанбул, в която става дума не само за поскъпването на лука, но и за икономическото затъване на страната като цяло. Ето по-важното от статията: Лук! За това говорят всички в Турция днес. Истанбулски зарзаватчия обяснява пред репортер на германския вестник, че от миналата година досега цената на лука е скочила тройно. А лукът е ключов елемент от турската кухня, без него приготовляването на храна е просто немислимо. Ето защо турците са бесни на правителството си. Още повече, че инфлацията и без това е висока. Тъй че президентът Ердоган неслучайно взе лучената криза на \"ръчно управление\". Не я ли реши, избирателите може да го накажат още на местните избори през март догодина. Кой е виновен? Според експертите цената на лука е скочила поради различни причини: слаба реколта, големи загуби заради лошите условия на складиране, прекалено много посредници по веригата между производителите и потребителите. Към това се добавя и годишната инфлация от 25 процента - най-високата от 15 години насам. За по-изгодни климатични условия правителството не може да се погрижи. Може обаче да води по-добра икономическа и финансова политика - през последната година турската лира изгуби на моменти 40% от стойността си спрямо долара, което също допринесе за високата инфлация. Милиони турци, които трябва да преживяват с минималната работна заплата от 270 евро, вече изобщо не могат да свързват двата края. Вината за лучената криза Ердоган приписва на коварни заговори. Президентът дори обяви война на търговците на едро, които уж задържали големи количества, за да надуват цената. Шумните претърсвания на складове имат за цел да успокоят избирателите. Но това си е чисто шоу, твърдят критично настроени наблюдатели. Журналистът Миргюн Чабаш изчислява, че дори конфискацията на 100 тона лук от складовете едва ли ще реши проблема в една страна, където годишно се продават 2 милиона тона. А аграрният експерт Али Екбер Йълдъръм се опасява, че конфискациите могат допълнително да повишат цената на лука. Новата реколта излиза едва през април и ако складовете отсега са опразнени, възниква въпросът какво ще ядем през това време, написа Йълдъръм в \"Туитър\". Към лучената криза Ердоган се отнася така, както правителството му действа и в битката срещу инфлацията: Анкара едва ли не забранява проблемите. Президентският зет и министър на финансите Берат Албайрак нареди на водещи турски фирми да свалят цените, за да бъде озаптено обезценяването на лирата. Недоволството на хората заради инфлацията може да създаде много проблеми на управляващата Партия на справедливостта и развитието на местните избори след четири месеца. Според допитванията, три четвърти от избирателите смятат, че Турция е в криза, докато Ердоган непрекъснато хвали цъфтящата икономика. В страната зачестяват фалитите, хората вече не могат да си плащат сметките, предприемачите и потребителите гледат с песимизъм към бъдещето. \"Странно изказване за човек, който живее в палат с 1000 стаи\" Докато специалистите настояват за структурни реформи, Ердоган залага на държавни конюнктурни програми. Турският президент обяви някаква национална \"мобилизация за работни места и инвестиции\", но досега още не е разкрил как ще я финансира. Скептиците смятат, че правителството ще представи сметката пред избирателите едва след вота на 31 март. В предизборни периоди Ердоган по традиция залага на поляризацията: опитва се да мобилизира привържениците си, като сатанизира всички инакомислещи. Избирателите на опозиционната Републиканска народна партия (РНП) били хора, които \"обират само крема от тортата\", каза Ердоган тази седмица. Мухарем Индже от РНП не му остане длъжен. \"Странно изказване за човек, който живее в палат с 1000 стаи и лети насам-натам с нов служебен самолет за 500 милиона долара\", каза Индже.", "date": "2018.11.30", "title": "Защо всички в Турция говорят за лук"}
{"url": "https://www.dnevnik.bg/evropa/2018/11/30/3353941_upravliavashtite_v_polsha_se_chudiat_kak_da_spasiat/", "text": "При оставаща една година до парламентарните избори управляващата в Полша партия \"Право и справедливост\" (ПиС) се опитва да разшири влиянието си върху избирателите извън своето консервативно-националистическо ядро. Но са налице признаци, че  подкрепата за нея помръква. ПиС е изправена пред трудната задача да спечели либералните поляци от градовете след годините на  сблъсъци с Европейския съюз  заради върховенството на закона в Полша (която е най-голямата бивша комунистическа страна членка) и флирта си с крайната десница.  На местните избори  миналия месец ПиС загуби важната надпревара за кмет на Варшава, въпреки че имаше известни придобивки на други места. Социологическо проучване  на \"Кантар Милуорд Браун\" от миналата седмица установява, че подкрепата за ПиС е около 33 процента, с 5 по-малко от септември и от резултата на партията на общите избори през 2015 г. Популярността й бе накърнена от  корупционен скандал , довел до оставката на посочен от ПиС шеф на финансов регулатор. \"Партията е в отбрана; тя е неспособна да реши проблемите, които сама създаде\", казва Ярослав Флис, политолог от Ягелонския университет в Краков. \"Кризата заради финансовия регулатор и напрежението заради европейските въпроси придадоха тласък на опозицията преди изборите следващата година. . . Тези неща може да затруднят ПиС да привлече още центристки електорат\", добавя той. ПиС, която отстоява традиционните полски католически ценности и традиции, все още има удобна преднина пред главните си центристки и леви съперници благодарение на процъфтяващата икономика, ниската безработица, щедрите социални придобивки и патриотичната реторика. Но в жест към полските либерали  правителството отмени  на 21 ноември направените кадрови промени във Върховния съд, които ЕС нарече недемократични, и позволи на принудително пенсионираните съдии да се върнат на работа. Съдебната реформа бе в центъра на продължилата години юридическа битка на правителството на ПиС с ЕС, чийто връх бе безпрецедентното разследване на Европейската комисия за зачитането на върховенството на закона в Полша. \"ПиС иска да представлява широка многомилионна група поляци, които спазват националните традиции\", казва Зджислав Краснодембски, високопоставен член на Европейския парламент и съюзник на ПиС. Шествие на крайнодесните Но докато полските либерали приветстват по-малко войнствения подход към ЕС, те са поразени от авансите на правителството към крайната десница, особено на честванията този месец на стогодишнината на съвременната полска държава. След като  кметът на Варшава се опита  да забрани годишното шествие на крайнодесните за Деня на независимостта,  правителството се споразумя  в последната минута с организаторите за  обща проява , която да отбележи стогодишнината от обявяването на декларацията за  независимост на Полша  през 1918 г. Участниците в шествието на 11 ноември скандираха лозунги против ЕС и развяваха транспаранти с текст: \"Бог, чест, отечество\". Представители на ПиС казаха, че успешно са овладели крайнодесните, и отбелязаха, че шествието е преминало без бялосупремасистки и расистки лозунги, каквито са го помрачавали предните години. Въпреки това някои либерали обвиняват ПиС, която отхвърля антисемитизма и расизма, че обслужва крайната десница. \"Трудно е да приемем такива стандарти на либералната демокрация\", казва социологът Рафал Панковски, зам. главен редактор на полското антифашистко списание \"Никога повече\" (Nigdy Wiecej). По думите му \"правителството легитимира екстремистка група\". Подобни опасения, заедно с възможния срив заради корупционния скандал, може да навредят на ПиС и да подсилят опозиционните партии при наближаването на изборите за Европейски парламент през май или на парламентарните избори през есента догодина в Полша. \"Ние сериозно ще помислим как да мобилизираме тези центристки избиратели \", казва Адам Белан, високопоставен депутат от малка центристка партия, която сега е в коалиция с ПиС. /БТА", "date": "2018.11.30", "title": "Управляващите в Полша се чудят как да спасят властта си"}
{"url": "https://www.dnevnik.bg/sviat/2018/11/30/3354106_sreshtata_sus_si_v_arjentina_shte_izpita_kak_trump_da/", "text": "Ако слушаме президента Доналд Тръмп, то той е създаден именно за такива моменти: противопоставяне с високи залози, тиктакащ часовник, коварен противник. Човекът, който сам се определя като върховен майстор на сделките, тази седмица ще получи възможността сам да подложи на изпитание уменията си. Въпросът е дали той може да разсее напрежението в търговската война с Китай, която предизвиква трусове на финансовите пазари и застрашава световната икономика, както и да постигне нещо, наподобяващо на пробив. Тръмп ще изправи пред китайски си колега Си Цзинпин на срещата на върха на Г-20 в Буенос Айрес, Аржентина, в петък и събота. Ако двамата лидери не успеят да постигнат някакъв вид примирие, конфликтът между страните им най-вероятно ще ескалира. На 1 януари митата, които  Тръмп наложи върху множество китайски стоки , се очаква да се повишат от 10 до 25%, а Китай вероятно ще отговори на удара. Повечето анализатори се съмняват, че Тръмп и Си ще постигнат каквото и да било споразумение по същество, което трайно да уреди търговския спор. Оптимистичният възглед е, че двете страни могат да се договорят да прекратят огъня, което ще осигури време за по-конкретни преговори и ще отложи планираната ескалация на американските вносни мита. Всъщност обаче никой не знае. Всяка страна, изглежда, се е подготвила да изчаква действията на другата в конфликт, който може да продължи неопределено дълго време. В навечерието на срещата Тръмп изрази обичайния си тщеславен оптимизъм. \"Много добре съм подготвен. Нали знаете, не е като \"Ох, леле, ще седна и ще поуча\". Знам всяка статистика. Знам я по-добре от когото и да било. А инстинктът ми никога не греши\", заяви той пред медии в Деня на благодарността. Повечето търговски анализатори са скептични дали е вероятно тази седмица да бъде постигнато значително споразумение. \"Очакванията трябва да са много ниски\", предупреди Уенди Кътлър, вицепрезидент на Института \"Азиатско дружество\" и бивш търговски преговарящ на САЩ с Китай. \"Трябва да бъдем много трезвомислещи. Това ще бъдат трудни преговори. Въпросите, които стоят на дневен ред, не могат да бъдат разрешени бързо\", посочи тя. Търговската война  избухна през есента, когато Тръмп наложи вносни мита върху китайски стоки на стойност 250 милиарда долара, а Пекин отвърна с мита върху американския износ. Оправданието за действията на САЩ според Тръмп бе, че Пекин отдавна използва хищнически тактики в кампанията си да измести Америка от доминиращата й позиция в технологиите. Администрацията твърди, а много експерти по търговията се съгласяват, че Пекин прониква в мрежите на американски компании, за да краде търговски тайни и да принуди американците и други чуждестранни компании да предадат важни технологии като цена за достъпа им до китайския пазар. Пекин отхвърля тези обвинения и твърди, че санкциите на Тръмп са просто опит да попречи на амбициозен конкурент. Освен планираната ескалация на  американските мита върху китайски стоки  за 200 милиарда долара (китайски внос за 50 милиарда долара вече е обхванат от по-високите ставки) назрява и друга опасност. Тръмп заплаши да обложи с мита китайски внос за още 267 милиарда долара. Тогава всичко, което Пекин изпраща за САЩ, ще бъде с по-висок вносен налог. Засилващите се опасения, че търговската война все по-силно ще засегне корпоративните печалби и икономиката на САЩ, са основната причина, заради която котировките на американските фондови пазари потъват. Към момента на закриването на търговията в петък индексът \"Стандард енд Пуърс 500\" загуби близо 10 % от стойността, с която отбеляза рекорден максимум на 20 септември. Присъединявайки се към другите анализатори, икономистите на Организацията за икономическо сътрудничество и развитие миналата седмица понижиха прогнозата си за световния икономически растеж догодина до 3.5% спрямо очакваните по-рано 3.7%. Като основание те посочиха търговския конфликт, както и политическата несигурност. Някои големи американски компании, отчитайки тримесечните си резултати през октомври, предупредиха, че поемат по-високите разходи о т увеличените мита на Тръмп , които бяха наложени не само на китайски стоки, но и на вносна стомана и други продукти от други страни. \"Нуждаем се от известна сигурност\", заяви Крейг Алън, президент на Американо-китайския бизнес съвет и бивш американски дипломат. \"САЩ и Китай не могат да започнат търговска война и да не засегнат световните пазари . . . трябва да изгладим различията си\", допълни той. Въпреки това, докато Тръмп и Си се готвят за срещата, средата трудно може да се нарече окуражаваща. Враждебността между двете страни разстрои срещата на върха на Азиатско-тихоокеанското икономическо сътрудничество (АТИС) в Папуа-Нова Гвинея по-рано този месец. Членуващите в АТИС 21 страни, разкъсани от разногласията между Пекин и Вашингтон, не успяха да договорят декларация за световната търговия за първи път от близо три десетилетия. Вицепрезидентът Майк Пенс и Си си отправиха взаимни критики в изказванията си . След това миналата седмица постоянният търговски представител на САЩ Робърт Лайтхайзър публикува доклад, в който бе заявено, че китайските опити за кражба на американска интелектуална собственост \"са засилили честотата и сложността си\" тази година въпреки американските санкции. \"Китай по същество не е променил действията, политиката и практиките си, свързани с трансфера на технологии, интелектуалната собственост и иновациите. Всъщност изглежда, че е предприел по-нататъшни необосновани действия през последните месеци\", заключава докладът. Тонът на документа намеква, че САЩ ще отстояват твърда линия при преговорите тази седмица. Междувременно \"мащабът на несигурността е безпрецедентен и много обезпокоителен за пазарите\", казва Алън от Американо-китайския бизнес съвет. Перспективата се замъглява от смесените сигнали, идващи от самата администрация на Тръмп. Белият дом, изглежда, е разделен между \"ястребите\" като  Питър Наваро , търговския съветник на Тръмп, и \"гълъбите\" - привърженици на свободната търговия, като водещия икономически съветник на Белия дом Лари Къдлоу. На 9 ноември Наваро произнесе войнствена реч, навеждаща на мисълта, че на Тръмп не му пука какво мисли Уолстрийт за конфронтационната му политика спрямо Китай. Четири дни по-късно Къдлоу излезе по CNBC и опроверга коментарите на Наваро като \"напълно безпочвени\". \"Думите му не са оторизирани от никого. Всъщност мисля, че той направи на президента много лоша услуга\", коментира Къдлоу. Независимо кой подход ще възприеме Тръмп в Буенос Айрес, той и Си Цзинпин не са длъжни да разрешат различията си точно тази седмица. Примирие, което да спре по-нататъшна ескалация на американските мита, не би било безпрецедентен случай. Администрацията във Вашингтон и Европейският съюз например през лятото постигнаха примирие, което спря митата, с които Вашингтон заплашваше вноса на европейски автомобили. \"Личното ми предположение (и си залагам главата за това) е, че ще бъде договорено някакво примирие\", посочва Матю Гудман, високопоставен съветник за азиатските икономики в Центъра за стратегически и международни изследвания. Гудмaн отбелязва, че Тръмп, изглежда, е разтревожен от силното понижаване на цените на акциите, а Си се сблъсква със забавящия се темп на китайската икономика. Едно примирие би донесло поне временно успокояване на обстановката. \"Никой не очаква да стигнат до твърдо споразумение\", заявява Куинси Кросби, главен маркетингов стратег в Prudential Financial. \"Това, което пазарът иска, това, от което пазарът се нуждае, е усещане, че те преговарят и преговорите ще продължат\", допълва експертът. /БТА", "date": "2018.11.30", "title": "Срещата със Си в Аржентина ще изпита как Тръмп прави бизнес под напрежение"}
{"url": "https://www.dnevnik.bg/sviat/2018/11/30/3354188_kakvo_shte_stane_sus_sveta_ako_nikoi_ne_vrazumi_sasht/", "text": "Решат ли двама великани да премерят сили, дълго време на мястото на схватката им трева не никне. Наблюдаващите отстрани могат единствено да се надяват дуелът на гигантите да се размине само със стъпкана трева и без други, по-сериозни опустошения. Световната история е един дълъг процес на промени. Но днес сякаш всичко се случва много по-бързо. Белег за това са гръмкостта и енергията на сегашния американски президент, с които той се противопоставя на всяка една промяна, която би могла да бъде в ущърб на неговата страна. И изглежда срещу Доналд Тръмп не помага никаква аргументация, стъпваща върху историческия опит. Той дори не се замисля дали не е по-разумно да направляваш промяната вместо да я отхвърлиш незабавно. Когато никой не отстъпва Тръмп обаче не е единственият, който се държи по този начин - примери за подобно поведение има достатъчно както в историята, така и в настоящето. Една велика сила, която се чувства предизвикана, се стреми най-вече към това да защити своята хегемония, а не към създаването на нов световен ред, стъпващ върху консенсуса и баланса на интересите. При Тръмп това се изразява с мотото \"Америка на първо място\" или \"Да направим Америка отново велика\". Неговият опонент не му отстъпва по нищо. 40 години след като Китай започна да се отваря икономически към света, държавният и партиен ръководител Си Дзинпин се отклони от курса на външнополитическа сдържаност, предначертан от бащите на китайските икономически реформи. А една сила, която усеща, че нещата се развиват благоприятно за нея, не е склонна да прави никакви компромиси, а по-скоро бърза. В Китай смятат, че прекалено дълго време - повече от 100 години - конците са дърпали други, чужди сили. И сега пред тях най-после изплува големият шанс да наложат отново онова, което Пекин възприема като \"нормално състояние\". Защо тогава да чакат? Днес светът е изправен пред две велики сили, всяка от които смята, че има право. И всяка от които е твърдо решена да се наложи. И двете разполагат със средствата за това. Повече от ясно е, че конфликтите помежду им са препрограмирани. И от изложените от двете страни аргументи по време на наскоро провелия се Азиатско-тихоокеански икономически форум става пределно ясно, че както САЩ, така и Китай смятат, че са прави. Разбира се, че е вярно (както казва Китай), че метежната търговска политика на американското правителство представлява сериозна опасност за световната икономика, както и това, че накрая всички ще се окажат губещи. Но е вярно и друго (както твърди не само Америка): че от дълго време Китай е зает с това да извлича ползи и изгоди само за себе си. Тръмп обича да нарича това \"толкова несправедливо\". Европейският едър капиталист от края на 19-и век би завидял на сегашната китайска външнотърговска и кредитна политика. И ако сега китайското правителство се прави на учудено защо (вече) не всички се радват на неговите добрини, това означава, че то не разбира много от нещата. Но още по-учудващо е как останалата част от света реагира на дуела на двамата гиганти. Тъкмо бизнесът, който сега с право се оплаква, че е ощетен заради поведението на Китай, в продължение на десетилетия се възмущаваше, когато някой се осмеляваше да разкритикува \"партньора\" Китай. Изведнъж вече всички проумяха, че Китай не може да не се почувства окрилен и окуражен от толкова много, извършени от него добрини. Защо обаче чак сега стигаме до това прозрение? Всички могат да пострадат Зад това се крие опасността от един наистина сериозен проблем. Ако двамата великани не успеят да решат спора си мирно и без много поражения, ще стане много напечено - за всички. Пита се обаче кой ли би имал волята, силата и успешната рецепта, за да ги вразуми? В края на тази седмица в Аржентина ще се проведе срещата на Г-20. И е много вероятно повечето от участниците във форума да са заети основно с това да не допуснат да попаднат под краката на двамата боричкащи се великани. А ако ситуацията ескалира, после всички ще твърдят в един глас, че не са искали да се стига дотам. Сякаш човечеството забелязва, че е поело курс към неизбежна катастрофа малко преди самия сблъсък, т.е. когато вече е станало твърде късно. Шансовете за някаква положителна изненада са твърде малки: първо, защото Доналд Тръмп се намира в една безкрайна предизборна кампания; и второ, защото Си Дзинпин, държащ цялата власт в Пекин, не може да си позволи да изглежда като по-слабия противник.", "date": "2018.11.30", "title": "Какво ще стане със света, ако никой не вразуми САЩ и Китай"}
{"url": "https://www.dnevnik.bg/bulgaria/2018/11/30/3354285_vrushtaneto_na_bsp_na_vlast_minava_prez_tri/", "text": "Връщането на БСП на власт минава през три консолидации - на партията, на левицата и на всички недоволни от ГЕРБ, каза днес по Би Ти Ви Румен Овчаров. Той допълни, че Корнелия Нинова е застанала начело на една разединена партия, но не само не е направила нищо да я обедини, но и е продължила да я разделя. \"Последният случай беше  изборът на главен редактор на \"Дума\" , аргументира се Овчаров. В отговор на въпрос, той каза, че обединението на левицата включва и съвместна работа с партиите на Георги Първанов (АБВ) и Татяна Дончева (\"Движение 21\").", "date": "2018.11.30", "title": "Връщането на БСП на власт минава през три консолидации, смята Румен Овчаров"}
{"url": "https://www.dnevnik.bg/evropa/2018/11/30/3354286_ungariia_shte_dade_15_mln_evro_za_protivodeistvie_na/", "text": "Унгарското правителство каза, че ще похарчи 1.5 милион евро годишно в подкрепа на програми за борба с антисемитизма в Европа, предаде \"Асошиейтед прес\". Правителственият говорител Золтан Ковач заяви, че средствата са определени за унгарска еврейска гражданска организация - \"Лига за действие и защита в Европа\". Тя ще има офис в Брюксел и ще поддържа гореща линия за съобщаване на антисемитски прояви. Дейностите на организацията ще включват също оценяване на местните правосъдни системи в Европейския съюз, консултиране за уеднаквено законодателство за ефективна борба с антисемитизма и всеобхватен анализ на държавните учебни програми и образователните материали, използвани в държавите от ЕС. Унгарското правителство е критикувано за кампании срещу милиардера Джордж Сорос, смятани за имащи антисемитски оттенъци, и за възгледи, привидно омаловажаващи ролята на унгарците в Холокоста. /БТА", "date": "2018.11.30", "title": "Унгария ще даде 1.5 млн. евро за противодействие на антисемитизма в Европа"}
{"url": "https://www.dnevnik.bg/bulgaria/2018/11/30/3354292_samo_vkljuchvaneto_na_nova_politicheska_energiia_shte/", "text": "Нашето виждане за развитие на държавата е че в правителството няма енергия и нови идеи. Това води и до натрупване на негативна енергия в обществото и показва слабост на управляващите. Само включването на една нова енергия може да измъкне страната. Това каза днес по \"Нова телевизия\" депутатът от ДПС Рамадан Аталай. Според него новата енергия може да дойде и през предсрочни избори. Депутатът посочи, че не вижда как Борисов може да направи ново силно правителство. По повод протестите на миньори и енергетици, Аталай каза, че протестите няма да доведат до решение на проблема. \"Дългосрочно не може да се реши проблемът с квотите за въглеродни емисии с протести. За да се реши дългосрочно, трябваше досега правителството да е направило една програма по какъв начин ще се борим с емисиите в България. Проектите, които бяха направени във връзка тецовете да стигнат 96% чистота на въздуха, явно изискват още средства. Ако искаме да изчистим още повече въздуха, ако не ни дадат дерогацията, това означава още милиарди инвестиции в тези тецове\", обобщи депутатът.", "date": "2018.11.30", "title": "Само включването на нова политическа енергия ще измъкне страната, обяви Рамадан Аталай"}
{"url": "https://www.dnevnik.bg/evropa/2018/11/30/3354288_london_moje_da_zagubi_do_800_mlrd_evro_zaradi/", "text": "Лондонското Сити - един от водещите финансови центрове в света - може да загуби до 800 млрд. евро заради прехвърлянето на дейността на международни банки и други финансови институции в германският Франкфурт на Майн заради Брекзит. Това съобщи днес британският в. \"Гардиън\", позовавайки се на организацията Frankfurt Main Finance. По данни на организацията над 30 банки и финансови компании са избрали за място на работата си Франкфурт. Сред банковите групи, които прехвърлят част от служителите си от Ситито във Франкфурт, са посочени Морган Стенли (Morgan Stanley), Джей Пи Морган (J.P.Morgan), Ситигруп (Citigroup), Лойдс (Lloyds), Барклис (Barclays), Роял банк ъв Скотланд (RBS), Дойче банк (Deutsche Bank), Креди Сюис (Credit Suisse), Мидзухо (Mizuho), Номура (Nomura), ВТБ. \"Като цяло очакваме от Лондон във Франкфурт да бъдат прехвърлени активи на стойност 750-800 млрд. евро, при което голяма част от тях - през първото тримесечие на 2019 година\", посочва Хубертус Вет, управляващ директор на Frankfurt Main Finance. Според оценки на компанията към 2022 г. в германския финансов център ще бъдат създадени близо 10 хил. нови работни места в банковия сектор. Междувременно група британски депутати предложи поправка, за да блокира споразумението на министър-председателя Тереза Мей  за Брекзит , което трябва  да бъде обсъдено  в парламента следващата седмица, и да изключи възможността за излизане на Великобритания от Европейския съюз без сделка, предаде \"Ройтерс\". \"Внесох следобед тази поправка - с подкрепата на Ивет Купър, Доминик Грийв, Рейчъл Рийвс, Сара Уластън и Мег Хилиър - към предложението на правителството за споразумението за излизане от ЕС\", написа вчера в \"Туитър\" опозиционният депутат Хилари Бен, като придружи изявлението си със снимка на копие на предложената от него поправка. \"Тя се противопоставя на сделката, отхвърля възможността за Брекзит без сделка . . . и би позволила на Камарата на общините да изрази своето мнение за това какво би трябвало да се случи по-нататък, ако сделката на министър-председателя претърпи поражение\", заяви той. /БТА", "date": "2018.11.30", "title": "Лондон може да загуби до 800 млрд. евро заради местенето на банки във Франкфурт"}
{"url": "https://www.dnevnik.bg/na_put/2018/11/30/3353614_evropa_stava_vse_po-predpochitana_turisticheska/", "text": "Европа става все по-предпочитана туристическа дестинация за южноамериканците, отчита Евростат. За последните 10 години туристите от Централна и Южна Америка са се увеличили двойно. За 2017 г. най-предпочитаните дестинации са Италия и Испания, следвани от Франция и Великобритания. През изминалата година южноамериканците, посетили страна от Европейския съюз, са прекарали общо 30 млн. нощувки. Почти половината от пренощуванията са осъществени от бразилци. От данните на Евростат за 2016 г. се вижда, че България е сред най-рядко посещаваните страни в ЕС от южноамериканците. Едва 0.5% от тях са нощували в България, като само Кипър с по-лоши показатели - 0.2 на сто. САЩ и Азия са предпочитаните дестинации за европейците Въпреки че 94% от пътуванията на европейците са в други страни от континента, общо 19.4 млн. екскурзианти са посетили САЩ. Азия също е сред предпочитаните дестинации със 17 млн. пътувания. Египет, Мароко, Тайланд, ОАЕ, Индия и Китай са едни от най-посещаваните страни от европейци. 6.7 млн. души от Стария континент са избрали за екскурзия държава от Централна или Южна Америка. Куба, Мексико, Бразилия и Доминиканската република са най-предпочитаните дестинации в региона. Близо една трета от европейските туристи в Южна Америка са германци. Британците, французите и испанците също често пътуват дотам.", "date": "2018.11.30", "title": "Европа става все по-предпочитана туристическа дестинация за южноамериканците"}
{"url": "https://www.dnevnik.bg/evropa/regioni/2018/11/30/3354293_po-bednite_strani_sa_gotovi_da_uvelichat_vnoskata_si_v/", "text": "Словашкият премиер Петер Пелегрини заяви вчера, че относително по-бедните страни членки на ЕС са готови да увеличат приноса си в общия бюджет след излизането на Великобритания, за да запазят на сегашното им равнище финансирането на кохезионната политика и земеделието, предаде \"Франс прес\". \"Смятаме, че ЕС трябва да продължи да подкрепя финансово тези приоритети в същия обем (паричен), в който го прави и днес\", заяви Пелегрини в Братислава след края на среща на 15 страни от ЕС, членки на  групата \"Приятели на кохезията\" . Той не спомена конкретни цифри, но заяви, че 27-те страни би трябвало да успеят да запълнят липсите след Брекзит. \"Не съм съгласен с мнението, че за един по-малък Европейски съюз би бил достатъчен и по-малък бюджет\", подчерта премиерът. Той добави, че подобно решение може би е възможно за администрацията, но не и за инвестициите в инфраструктурата и развитието. \"Общите кохезионна и земеделска политика трябва да бъдат опростени, ефективни и достатъчно гъвкави за страните членки\", се казва в комюнике на групата \"Приятели на кохезията\". Според страните \"двете политики трябва да бъдат финансирани на равнището на многогодишната финансова рамка за 2014-2020 г.\", визирайки проектобюджета на Европейската комисия за периода 2021-2027 година. Целта е да се гарантира предвидимостта и дългосрочното планиране, подчертаха те. Кохезионната политика има за цел сближаване на икономическите условия в страните от ЕС. На 2 май Брюксел предложи 7-процентно съкращение на кохезионните фондове и 5-процентно съкращение на селскостопанските, за да се компенсира загубата на британската вноска. \"Искаме бюджета такъв, какъвто е днес\", заяви Пелегрини. \"Ако бюджетът трябва да бъде намален, искаме повече гъвкавост\" в избора на разходите. Декларацията беше подписана от България, Чехия, Хърватия, Унгария, Полша, Кипър, Естония, Гърция, Италия, Литва, Латвия, Малта, Португалия, Словакия и Словения. /БТА", "date": "2018.11.30", "title": "По-бедните страни са готови да увеличат вноската си в бюджета на ЕС след Брекзит"}
{"url": "https://www.dnevnik.bg/evropa/2018/12/01/3352476_kriza_na_identichnostta_postkomunizum_ili_demokraciia/", "text": "В Централна Европа последните няколко седмици предложиха поглед към твърде честите и злочести проблеми, споделяни от бившите комунистически страни, пише Мартин Ел, главен анализатор в \"Хосподарске новини\".  Статията  му е част от  #DemocraCE , проект на платформата за дебат и анализи за Централна Европа Visegrad/Insight. Авторът припомня някои от най-скорошните събития в държавите от Вишеградската четворка. В Полша  избухна корупционен скандал  след разкритията, че директорът на финансовия регулатор  е поискал подкуп  от намиращ се в затруднение собственик на банка. В Словакия полицията привика организаторите на антиправителствени демонстрации за разпит, след като получила анонимен сигнал, информиращ властите за планиран преврат, за който се предполага, че е бил подпомогнат не от кого да е, а от Джордж Сорос. Дипломати на Виктор Орбан изведоха бившия македонски премиер Никола Груевски от страната му, за да избегне затвор. Той бе под домашен арест след обвинения в корупция и вместо сега да излежава присъда от две години, Груевски  получи статут на бежанец в Унгария . В същото време в Чехия разследващи журналисти разкриха, че синът на  обвинения в злоупотреба с еврофондове премиер  Андрей Бабиш е бил задържан в контролирания от Русия Крим. Причината вероятно е била, за да не навреди на репутацията на баща си с показанията си по време на делото за корупция. Моментът за \"ваканцията\" в Крим най-малкото повдига въпроси, но предвид факта, че Андрей Бабиш-младши е пряко замесен в аферата, защото е бил съсобственик на компанията, когато тя е получила спорните субсидии, обяснението на премиера за изчезването на сина му изглежда още по-съмнително. Парчетата на пъзела Какъв е общият знаменател на тези въпроси? Липсата на разделение на властите, гарантирано от непоколебими правителствени органи, които би трябвало да са основата за тези прохождащи държави. Почти 30 години след падането на комунизма и установяването на демократични институции посочените по-горе примери повдигат съмнения дали тези правителствени органи могат да устоят на продължителен или дори временен политически натиск. При тези обстоятелства определящите върховенството на закона имат една от най-важните роли в обществото. За съжаление през повечето време ние сме в блажено неведение за техните действия. Едва когато те се провалят в опитите си да защитят държавата и гражданите от подобни недемократични актове като изброените по-горе, хората обръщат внимание. Причината за тази ситуация е проста: бяхме неспособни да изградим функциониращ държавен апарат, независим от политическите катаклизми, които бяха масови след началото на прехода преди около три десетилетия, коментира Ел. Време за размисъл Следващата година ще бъдат отбелязани 30 години от Нежната революция, падането на Берлинската стена и други събития, белязали 1989, годината на чудесата. И ще се питаме защо сме тук, където сме днес. Голяма част от отговора ще бъде нашата връзка със закона, моралността и спазването на определени ценности. Връзката с абстрактната стойност на върховенството на закона – което в момента се обсъжда в Европейската комисия заради евентуални нарушения от правителствата в Полша и Унгария – може да има много конкретни последици и те може да покажат, че нашите общества заслужават да бъдат наречени \"посткомунистически\", а не \"демократични\".", "date": "2018.11.30", "title": "Криза на идентичността: посткомунизъм или демокрация има в Централна Европа"}
{"url": "https://www.dnevnik.bg/bulgaria/2018/11/30/3354296_shte_bude_poiskan_otvod_na_prokurorite_po_deloto/", "text": "Ще бъде поискан отвод на прокурорите по делото \"Иванчева\", а на по-късен етап тя ще може да съди държавата в Страсбург. Това коментира адвокатът й Марин Марковски в ефира на Би Ти Ви. Вчера стана известно, че кoмиcия нa Върховния касационен съд (ВКС)  започва пpoвepĸa  нa Aпeлaтивния cпeциaлизиpaн cъд (ACHC) пo пoвoд нa пyблиĸaции в мeдиитe, cвъpзaни c paзглeждaнeтo нa иcĸaниятa зa пpoмянa нa мepĸитe зa нeoтĸлoнeниe нa двете. Те са подсъдими за получаване на подкуп в особено големи размери. Със заповед на председателя на ВКС Лозан Панов е назначена комисия, която да извърши проверката и да излезе с доклад. Малко по-късно имаше съобщение на Специализираната прокуратура, в което  прокурори препоръчаха на съдии да не предоставят материали  по дело на проверяващи от по-висша съдебна инстанция, за да останат безпристрастни. Това се разбира от съобщение на Специализираната прокуратура. Омбудсманът Мая Манолова  иницира проверка в килията , в която се намират двете с Биляна Петрова. В хода на проверката стана известно, че условията са унизителни. \"Това е част от ужаса, който тази жена претърпя и продължава да търпи, става въпрос за измъчване и обида. Десислава Иванчева е на границата на психологическата смърт\", заяви Марин Марковски. По думите му всички експертизи казват, че тя не може да остане повече в ареста. Според адвоката Иванчева трябва да съди държавата.", "date": "2018.11.30", "title": "Ще бъде поискан отвод на прокурорите по делото \"Иванчева\", заяви адвокат Марковски"}
{"url": "https://www.dnevnik.bg/evropa/2018/11/30/3354298_germaniia_shte_uvelichi_armiiata_si_do_203_hil/", "text": "Германската армия (Бундесверът) ще увеличи числеността си през следващите няколко години до 203 хил. военнослужещи, предаде ДПА. Министърът на отбраната Урсула фон дер Лайен е одобрила съответните планове, съобщи вчера военното ведомство. Ключови фактори за нарастващата необходимост от персонал са увеличаващите се международни ангажименти към НАТО и Европейския съюз. \"Стремителното развитие в киберпространството и информационните технологии, както и усилията за цифровизация на въоръжените сили и реорганизацията на снабдяването, са допълнителни фактори\", заяви министерството. Досега се предвиждаше германските въоръжени сили да увеличат числеността си до 2024 г. от 180 хил. на 198 хил. военни на активна служба. След края на студената война съставът на Бундесвера беше постепенно намаляван през годините: в деня на германското обединение през 1900 г. той все още наброяваше 585 хил. военни. През 2016 г. министерството спря да съкращава броя на военнослужещите и оттогава необходимостта от персонал редовно се преразглежда и коригира. Съществуват съмнения обаче как Бундесверът ще може да запълни новите вакантни места предвид  общия недостиг на квалифицирани работници  в Германия, посочва ДПА.", "date": "2018.11.30", "title": "Германия ще увеличи армията си до 203 хил. военнослужещи"}
{"url": "https://www.dnevnik.bg/bulgaria/2018/11/30/3354297_kratki_novini_protestirashtite_maiki_i_deputatite_se/", "text": "Проверка на Инспектората към Висшия съдебен съвет установи, че Наказателната колегия на Върховния касационен съд има добра организация на административната дейност и няма нарушения при образуването, разпределението, движението и приключването на делата. Процесът на обслужване на гражданите е максимално оптимизиран, се вижда от съобщение на инспектората. Проверката обхваща 2016 и 2017 г., а заключенията са публикувани на сайта на инспектората. Агенцията по храните ще засили проверките по празниците Засилени проверки ще се извършат и в зимните ни курорти, свързани с активния туристически сезон през този период на годината. Проверките включват обекти за производство и търговия, складове за търговия на едро и дребно, пазари и борси, хотелски комплекси и заведения за обществено хранене. Предвиждат се извънредни проверки на хотелските комплекси и заведенията за хранене преди и по време на студентския празник. Агенцията ще извършва и проверки в зимните курорти, които ще започнат от 10 декември и ще продължат до края на сезона.", "date": "2018.11.30", "title": "Кратки новини: Авария остави без парно три столични квартала"}
{"url": "https://www.dnevnik.bg/skorost/2018/11/30/3354320_obnovenata_toiota_prius_shte_se_predlaga_i_s_dvoino/", "text": "Обновената \"Тойота Приус\", която направи дебюта си на автосалона в Лос Анджелис тези дни, ще се предлага и с двойно предаване. По подобие на кросоувъра RAV4 хибрид предните колела се задвижват от познатия 1.8-литров бензинов двигател, а към задните е свързан електромотор. По презумпция той ще ускорява автомобила от място до около 10 км/ч, а при нужда и до по-висока скорост. \"Приус\" с двойно предаване ще е сред най-икономичните коли с два задвижващи моста в САЩ, като средният му разход на гориво е 4.7 л/100 км. За сравнение, версиите на хибрида с предно предаване се нуждаят от 4.2 л/100 км. \"Тойота Приус\" използва две различни батерии, като модификацията с предно предаване разчита на литиево-йонна, монтирана под пода на багажника. Версиите на хибрида с двойно предаване са с нова, по-компактна, никел-металхидридна батерия, разположена под задната седалка. Цялата гама серийно ще е снабдена със системите за сигурност, обединени в пакета \"Тойота Сейфти Сенс\". Става въпрос за предупреждение за опасност от удар в предното превозно средство, сигнализация за излизане от избраната лента на движение, адаптивен круиз контрол и други. Част от базовото оборудване са светодиодните фарове и камерата за заден ход.", "date": "2018.11.30", "title": "Обновената \"Тойота Приус\" ще се предлага и с двойно предаване"}
{"url": "https://www.dnevnik.bg/evropa/2018/11/30/3354321_rekordno_niskata_rajdaemost_zastrashava_socialnata/", "text": "Бързият спад на раждаемостта застрашава социалната система и държавните финанси на Финландия, заяви министърът на финансите на скандинавската страна Петери Орпо в интервю за \"Ройтерс\". Раждаемостта във Финландия, отчитана като брой бебета на жена, се очаква да се понижи до исторически минимум от 1.43 тази година спрямо 1.87 през 2010 година според статистическата служба на страната. Това предизвиква големи опасения за устойчивостта на нашата социална държава, отбелязва Орпо, имайки предвид намаляването на броя на бъдещите данъкоплатци, които ще трябва да финансират щедрите обществени услуги за застаряващото население. Средното ниво на раждаемост в ЕС бе 1.6 през 2016 година, докато за Организацията за икономическо сътрудничество и развитие бе 1.7. Броят на финландците в трудоспособна възраст се очаква да намалее с около 200 хил. до 2050 година при население от около 5.5 милиона в момента. До 2070 г. почти всеки трети финландец ще бъде на възраст над 65 години. Орпо предупреждава, че това в крайна сметка ще доведе до по-високи данъци, по-висока пенсионна възраст и увеличаване на таксите за услуги, които в момента държавата силно субсидира, като здравеопазване и детски градини. ООН по-рано тази година посочи Финландия като най-щастливата страна в света, макар тя едва напоследък да се върна към растеж след дълъг период на стагнация. Хората в развитите държави в днешно време имат склонност да отлагат плановете си за раждане на деца и слабостта на икономиката може да е сред причините за тази тенденция във Финландия, посочи министърът. През десетилетието след световната финансова криза икономиката на Финландия трудно успяваше да се справи с поредица външни и вътрешни проблеми, включително упадъка на бизнеса с мобилни телефони на \"Нокиа\" (Nokia) и рецесията в съседна Русия. Макар да се очаква финландската икономика да нарасне с около 3 процента тази година, заетостта се задържа около 72 процента спрямо 75 процента в съседните скандинавски държави.", "date": "2018.11.30", "title": "Рекордно ниската раждаемост застрашава социалната система на Финландия"}
{"url": "https://www.dnevnik.bg/ot_vas/novini_ot_vas/2018/11/30/3354324_novata_ul_georgi_benkovski_vuv_varna/", "text": "Ремонтът на улицата започна още през месец август. Води се като европроект за благоустрояване на междублокови пространства.", "date": "2018.11.30", "title": "Новата ул. \"Георги Бенковски\" във Варна"}
{"url": "https://www.dnevnik.bg/sviat/2018/11/30/3354345_raiuner_postigna_socialno_sporazumenie_sus_slujitelite/", "text": "Нискотарифната авиокомпания  \"Райънер\" (Ryanair)  е постигнала социално споразумение, което предвижда прилагането на португалското трудово право за кабинен персонал в Португалия. Това съобщи националният синдикат на кабинния персонал в гражданската авиация в Португалия, цитиран от \"Франс прес\". Принципното споразумение, което бе сключено в сряда вечерта, \"предвижда  щатните служители на \"Райънеър\" , които са в Португалия, да имат договори, съобразени с португалското трудово право. Това отваря пътя към преговорите за фирмено споразумение, което трябва да влезе в сила през февруари 2019 година, уточни председателката на синдиката Лусиана Пасо. Сключеното споразумение с  \"Райънер\",  с посредничеството на агенциите за набиране на кабинен персонал \"Крюлинк\" (Crewlink) и \"Уъркфорс\" (Workforce), съответства на исканията на португалския  кабинен персонал , който подобно на колегите си в другите страни претендира от години договорите на служителите да са съобразени със страната им на местоживеене, а не с ирландското право. Европейската компания с най-много превозени пътници дълго  отказваше да приеме това условие , но започна преговори преди година със синдикатите, които до този момент пренебрегваше. Засегната от няколко стачки през последните месеци, компанията вече сключи редица споразумения за условията на работа със синдикатите на пилотите в някои европейски страни, включително и с португалските. Маркетинг директорът на \"Райънер\" Кени Джейкъбс каза миналата седмица, че приоритетът на компанията е да нормализира социалните си отношения до март, като подпише споразумения или колективни трудови спогодби в Германия, Белгия, Испания и Португалия. ", "date": "2018.11.30", "title": "\"Райънер\" постигна социално споразумение със служителите си в Португалия"}
{"url": "https://www.dnevnik.bg/evropa/2018/11/30/3354334_es_se_dobliji_oshte_poveche_do_procedura_za_prekomeren/", "text": "Италианският вицепремиер Луиджи ди Майо изрази увереност за разговорите с Европейската комисия за бюджета на страната въпреки препоръките на представители на държавите членки да се започне процедура за прекомерен дефицит срещу Италия, предаде EurActiv. \"Вярвам, че трябва да продължим диалога с ЕС за закона за бюджета, без обаче да предаваме италианския народ\", заяви Ди Майо. На 21 ноември зам.-председателят на еврокомисията, отговарящ за еврото, Валдис Домбровскис и еврокомисарят по икономическите и финансовите въпроси Пиер Московиси  призоваха за започване на процедурата . Брюксел заяви, че бюджетът, който предвижда увеличение на дефицита до 2.4% от БВП от 1.8% тази година, е \"особено сериозен случай на неспазване\" на европейските препоръки. Домбровскис отбеляза, че напълно оправдано е откриване на процедура за прекомерен дефицит, основана на италианския дълг от над 130% от БВП. Еврокомисията прогнозира, че съотношението ще остане на практика без изменение през следващите две години. \"Вярвам, че ще намерим компромис (с комисията), без да жертваме гражданите, които правилно очакват обещанията ни да бъдат спазени\", допълни Ди Майо, имайки предвид двете спорни политики за универсален доход и за реформа на пенсионната система, която ще позволи на някои работници да се пенсионират по-рано. В началото на седмицата от Рим се появиха признаци за компромис. Тогава Ди  Майо заяви,  че \"ако като част от преговорите с ЕС дефицитът трябва да бъде намален малко, за нас това няма значение\". Той посочи, че би се съгласил с по-нисък дефицит, ако ключовите реформи в бюджета - включително по-високите пенсии и базовият доход за бедните - не бъдат ограничени. Започването на процедурата обаче е една стъпка по-близо. Представители на държавите членки в Икономическия и финансов комитет на Съвета на ЕС се срещнаха в Брюксел в четвъртък и се споразумяха с еврокомисията, че италианският бюджет не спазва критерия дълг към БВП в Пакта за стабилност и растеж на ЕС. Според тях поради тази причина дисциплинарната процедура срещу Рим е \"оправдана\". Този ход позволява на Европейската комисия да препоръча официално започване на  дисциплинарна процедура  срещу Италия заради нейния прекомерно раздут бюджет за 2019 г., който не намалява големия й дълг, както изискват правилата на ЕС. Решението беше взето, след като вчера италианският министър на икономиката и финансите Джовани Триа каза, че правителството търси начини да ограничи държавните разходи, като същевременно подкрепя намаляващия икономически растеж, за да избегне дисциплинарни мерки.", "date": "2018.11.30", "title": "ЕС се доближи още повече до процедура за прекомерен дефицит срещу Италия"}
{"url": "https://www.dnevnik.bg/sviat/2018/11/30/3354348_germaniia_razsledva_amazon_za_zloupotreba_s_monopol/", "text": "Германската антимонополна служба съобщи, че е започнала разследване срещу веригата за онлайн търговия \"Амазон\" (Amazon), за да установи дали използва доминиращото си положение на пазара в отношенията си трети страни, които търгуват чрез платформата на  \"Амазон Маркетплейс\"  (Marketplace), предадоха аенциите \"Ройтерс\" и \"Асошиейтед прес\". Федералната антимонополна служба посочи в съобщение, че е получила много жалби от търговци за бизнес  практиките на \"Амазон\"  напоследък. \"Амазон\" е като \"пазач на портата\" за потребителите. Двойната роля като най-голям търговец и най-голяма търговска платформа означава, че има възможност да възпрепятства другите търговци в платформата, каза председателят на службата Андреас Мунт. Мунт посочи, че разследването ще се опита за проучи бизнес условията, които  \"Амазон\" налага на търговците , използващи сайта на компанията, включително липсата на прозрачност за забавяния на плащания и условия за доставка. Германия е вторият по големина пазар на \"Амазон\". Компанията води отдавнашна битка с профсъюзите в страната за заплащането и условията на труд на работещите в складовете, които стачкуваха миналата седмица. Службата разследва и \"Фейсбук\" (Facebook), след като установи, че гигантът сред социалните медии е злоупотребил с доминиращата си пазарна позиция, за да събира данни на хора без тяхното знание и съгласие.", "date": "2018.11.30", "title": "Германия разследва \"Амазон\" за злоупотреба с монопол"}
{"url": "https://www.dnevnik.bg/analizi/2018/11/30/3354343_sburkali_sa_naroda/", "text": "Развръзката иде. Властта дава всичко от себе си, за да има развръзка. И тя ще дойде – но изобщо не такава, каквато си я представя корпорацията ГЕРБ-Цацаров-Пеевски-Златев (и присъдружните им по-малки корпорацийки). От доста време за доста хора е очевидно, че властовата върхушка е загубила връзка с действителността. Тия дни това е вече очевидно за всички. Моите студенти първокурсници, все още неизкушени откъм сериозни аналитични умения, при блиц обсъждане на ситуацията отсичат: \"Тия смешници нямат представа къде се намират...\" (нали ще ми спестите теориите, че нямаме недоволство, а конспирация на комунистите/руснаците/ сараите? Мерси), защото се чувстват обидени от властта. А са обидени, защото властта отдавна не ги вижда. Тя си живее в нейна си версия на действителността – някакво нейно си \"риалити\", която има толкова общо с днешна България, колкото тревата в двора на къщата на \"ВИП брадър\" с истинската трева. В това \"риалити\" властта вярва в огромно количество много странни неща. Например, че българският народ живее в най-добрия от всички възможни светове, в който всички са заможни, свободни и доволни. Или: че зад всеки проблем стои някакъв \"гад\" (по Борисов), който може да бъде обезвреден от Прокуратурата или Конпиратурата. И така проблемът да изчезне.  Оня ден четох пространен репортаж от провинциална Русия. Средният руснак, особено младият, е убеден в следното: \"Властта е по-компетентна от мен, тя да се оправя с нещата; аз претенции нямам.\" Това е резултат от натиска на властта срещу народа в последните 7-8 години. Някъде от 2011 година на руския народ се обяснява (от страна на властта) че той е глупав, некомпетентен, безпомощен, предателски и, общо взето, заслужаващ всяческо презрение. И властта активно го презира, до степен да му ограничи пенсиите, намали реалните заплати наполовина и обира всекидневно. \"По-кресливите\" (по Симеонов) са или в затвора, или в гробището. Това в Русия дава резултат. След половин хилядолетие крепостничество, когато на подобен народ му обясняваш достатъчно дълго какъв е идиот; когато го презираш и подритваш достатъчно енергично – той изпада в желаното състояние на подчинение. Стига до извода, че – да, глупав съм и съм достоен за презрение. И млъква. Навежда главица и почва да бие чело пред властта с надежда тя да \"се смили\". В България властта се пробва да постигне същия ефект. Още преди старта на ноемврийските протести току се канех да напиша статия от типа – очевидно властта се събира потайно всеки ден, за да решава един-единствен въпрос: какво да направим днес, което да вбеси хората достатъчно качествено?  Протестите \"против всичко\" като че позатихнаха, но властта не се спира. Изобщо не се е стреснала, както личи дори от това, че безумният натиск върху хората с автомобили продължи – дори в по-лош вариант от първоначално обявения. Две провокации обаче заслужават особено внимание.  Първата – майките на деца с увреждания. Още неразбрали, че в учебниците по история ще пише \"Кабинетът \"Бойко 3\" беше свален от майки, излезли по улиците\", властимащите се опитват да ги третират като руски крепостни селяни. Включили майките в работни групи? Стиснали си ръцете за един закон? Премиерът обещал едни 150 милиона за лични асистенти?  Да, ама – не. След като всички повярвахме, че този път властта няма да излъже – тя излъга. Нищо в проектозакона за държавния бюджет не сочи, че е спазен който и да е ангажимент, поет към майките. Беше поел личен ангажимент. И излъга. Втора провокация. Специалните органи за терор над населението, скалъпени по модела на НКВД от Борисов (който ни пази иначе от комунистите) – Прокуратура, Конпиратура и присъдружните им съдилища – превърнаха Десислава Иванчева в политически затворник. Тепърва ще се разгръща международна кампания по този повод, тъй като политически затворници у нас не е имало от времето на комунистическия режим (от връщането на който ни пази Бойко). Тъй или инак върховният съдия в страната Лозан Панов назначи проверка на върховния репресивен съд на Прокуратурата и Конпиратурата. Прокуратурата незабавно издаде инструкция към подопечните й спецсъдии: никакво сътрудничество с проверката! Това променя играта. Това е game changer. Досега знаехме, че властта погазва закона всеки ден, за да – например – помага на свои приятели да изливат бетон върху защитени природни територии. Днес знаем нещо повече: прокуратурата (и присъдружната й държавна власт) е решила да ликвидира, веднъж и завинаги, самата възможност някога по тези земи да има закон. В момента, в който прокурори казват на съдии какво да правят – в този момент сме върнати в 1937 година. Главният прокурор се казва Вишински и вярва, че ако има самопризнание, няма нужда от други доказателства. Главният държавник се казва Йосиф Висарионович Сталин. И всеки български гражданин може да се окаже политически затворник.  Онова, което остава неразбираемо, е – защо не отворят отново лагерите? Белене, Слънчев бряг – това може да се възстанови за дни. Нескриваното презрение към гражданите, тяхното постоянно подритване – всичко това рязко ескалира в последните месеци. Дори Симеонов не се спря, макар вече прост депутат. Да сме му дадели МВР за 24 часа и чудо да сме видели. Кое чудо? Колко човека смазани от бой по улиците? Колко – в предварителните арести? Колко – \"респектирани\" от силови посещения по домовете? В последната седмица всичко се промени. Властта (дето инак ни пази от комунистите) е За да успее, трябва й само едно: българите да се окажат руснаци. Да се уплашат, клекнат, подчинят и бият чело о земи. Сбъркали са си обаче народа. Българите само приличат на руснаци, от време на време. Но не са руснаци. В края на всеки период на правителствен терор руснаците вдигат бялото знаме. Българите се вдигат на бунт. Това е онова, което предстои. Може би вече започва. Студената война на властта срещу собствения й народ току-що стана гореща.  Няма народът обаче да се окаже опечен на този огън.", "date": "2018.11.30", "title": "Сбъркали са народа"}
{"url": "https://www.dnevnik.bg/photos/2018/11/30/3354322_fotogaleriia_igrachki_za_elhata_v_kremul/", "text": "Фабриката ''Бирюзинка'' в Красноярск е създадена през 1942 г., произвежда декоративни стъклени сфери, които могат да бъдат открити на коледните елхи в целия свят и особено в московския Кремъл по време на празничния сезон.", "date": "2018.11.30", "title": "Фотогалерия: Играчки за елхата в Кремъл"}
{"url": "https://www.dnevnik.bg/sviat/2018/11/30/3354353_baier_sukrashtavat_12_hil_rabotni_mesta_po_sveta/", "text": "Германският фармацевтичен гигант  \"Байер\"  (Bayer) обяви, че съкращава 12 000 работни места в света в опит да намали разходите, предадоха световните агенции. Компанията с централа в Леверкузен допълни, че подробностите по плана за намаляване на служителите й, чийто брой достига общо 180 200 души, ще бъдат уточнени през идните месеци. Все пак обаче значителен брой от съкращенията ще бъдат в Германия. Планът включва продажба на ветеринарното й подразделение, за да бъде засилен основният бизнес в областите на  фармацевтиката  и селското стопанство, допълва ДПА. \"Байер\" придоби американския производител на семена и  хербициди \"Монсанто\"  (Monsanto) тази година за 63 млрд. долара, припомня \"Асошиейтед прес\". С ефекта от придобиването на \"Монсанто\" и други мерки за подобряване на ефикасността и структурата, включително съкращенията на работни места, \"Байер\" очаква годишни попълнения от 2.6 млрд. евро от 2022 година, посочва компанията. Част от средствата ще бъде използвана за засилване на конкурентоспособността и иновации в подразделенията й. Акциите на \"Байер\" поскъпнаха след новината с 3 процента в следобедната търговия във Франкфурт.", "date": "2018.11.30", "title": "\"Байер\" съкращава 12 хил. работни места по света"}
{"url": "https://www.dnevnik.bg/kultura/2018/11/30/3354354_piesa_izobraziava_livan_kato_sgrada_pred_razpadane/", "text": "Обитателите на порутена сграда, която може да се разпадне всеки момент, служат като алегория за политическото и религиозното разделение на обществото в Ливан в нова сатирична пиеса на драматурга Георгес Хабаз, съобщава \"Ройтерс\". \"Основната цел на пиесата със заглавие \"Само ако нещо се промени\" е да изобрази проблемите на държавата, докато тя се опитва да накара жителите си да се обичат един друг\", казва самият Хабаз. Той не само е автор на текста, но също така режисира представлението и играе в него като актьор. Хабаз допълва, че в пиесата се говори за много противоречия и борби в ливанското общество, за конфликти между различни секти и за конфликтите на системата. Цивилната война в Ливан, която бушуваше между 1975 и 1990 г., раздели страната на различни религиозни секти и отвори цепнатини между своите християнски и мюсюлмански общности. Това все още определя облика на Ливан. Пиесата бива поставена на сцена в момент, когато политическите партии в Ливан не успяха да съставят ново коалиционно правителство за повече от цели 6 месеца след изборите въпреки икономическите проблеми, пред които е изправена държавата. \"Ливанците обичат живота и поставят желанието за живот над всичко, но в същото време обстоятелствата са срещу тях - сигурността, икономиката и т.н.\", казва Хабаз. Настоящият период на политическа парализа в Ливан доведе до опасения за предстояща икономическа криза. Политиците акцентираха върху спешната необходимост от съставяне на ново правителство, но бяха неспособни да се договорят. В пиесата на Хабаз обитателите на сградата не могат да се разберат по какъв начин да я спасят. На едно място в пиесата в нея обект на сатирата става чуждестранното влияние в Ливан с появяването на мъж, който иска да купи сградатаq като неговите опити са подпомагани от или на тях се противопоставят различни групи от обитателите на сградата. \"Няма нищо, което да ни обединява повече от това, че обичаме сходни неща, обичаме да се забавляваме, обичаме да се движим напред\", казва Мария Джазра, фармацевт, която е била сред публиката на едно от последните представления. \"Но за съжаление в нашите глави ние още не сме програмирани за прогрес\", завършва тя.", "date": "2018.11.30", "title": "Пиеса изобразява Ливан като сграда пред разпадане"}
{"url": "https://www.dnevnik.bg/biznes/2018/11/30/3354391_kak_se_formira_cenata_na_gorivata_spored_petrolnata/", "text": "Не протестите, а котировките на петрола свалиха цените на горивата в България. Отпадането на биокомпонента в горивата може да намали цената с едва 5-6 ст. за литър. Касовите бележки, от които да се вижда как се формира цената на горивото, които обмисля да въведе Министерството на финансите, не е известно как технически ще се въведат. Така обобщи ситуацията на пазара на горива генералният директор на \"Лукойл България\" Валентин Златев на семинар вчера на Българската петролна и газова асоциация, чийто член е компанията. Там беше обявено и че членовете на организацията държат едва 23 от общо 121 данъчни складове, но без да посочват какъв е обемът, съобщи  \"Капитал\" . Асоциацията представи изчисления как се формира цената на дизела и бензина, като обяви, че от литър бензин печалбата е 1 ст. за търговците, а от дизела - 4 ст.", "date": "2018.11.30", "title": "Графика на деня: Как се формира цената на горивата според петролната асоциация"}
{"url": "https://www.dnevnik.bg/detski_dnevnik/2018/11/30/3352431_s_decata_v_pochivnite_dni_1_i_2_dekemvri/", "text": "С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие, пишете ни на  dnevnik@dnevnik.bg . За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота \"Космически предизвикателства\" са отворени за деца между 6 и 11 години от 16 часа в детския научен  център \"Музейко\" . - Безплатната научна лаборатория на \"Байер България\" очаква младите химици и биолози да правят експерименти в центъра на деца \"Техномаджикленд\". Занятията са от 11 часа, подходящи са за деца между 6 и 12 години, като е необходима предварителна заявка по имейл на  desislava.boianova@united-partners.com . - Коледно ателие организира  \"Приказка без край\"  от 17 часа. Деца от 3 до 8 години са поканени да си направят коледен календар.  - Концертът \"Варненско лято за деца\" ще се състои от 11 часа в Зала 1 на Фестивалния и конгресен център. Под мотото \"Коледа е!\" той ще представи музикалните традиции по света. Входът е свободен. - С коледна работилница общината ще зарадва най-малките. Изненадите ги очакват в общинския детски комплекс. Неделя  -  \"Приказка с палачинка\"  кани деца от 4 до 10 години във фантастичния свят на симпатичните муминтроли на Туве Янсон. Актьорът Лазар Панов ще разкаже истории за чудноватите леко закръглени същества с малки уши и лапи. След историите за муминтролите децата ще рисуват свои приказни илюстрации. Цената за дете е 12 лева и включва палачинка и сок. Задължително присъствие на родител. - Ателието  \"Зоология и кино: \"Фантастични животни и къде да ги намерим\"  очаква деца между 7 и 13 години от 11 часа в \"Техномаджикленд\".  - Знаете ли, че за птиците, които не отлитат на юг, зимните месеци са най-тежки? Те трудно си намират храна и животът им е застрашен. Деца над 5 години са добре дошли в  \"Музейко\" , за да направят хранилки за птици, които после могат да закачат на дърветата. Занятията са от 13 и от 16 часа.", "date": "2018.11.30", "title": "С децата в почивните дни (1 и 2 декември)"}
{"url": "https://www.dnevnik.bg/razvlechenie/2018/11/30/3354408_aktyorut_hju_djakman_trugva_na_svetovno_koncertno_turne/", "text": "Холивудската звезда Хю Джакман обяви първото си световно концертно турне, в което ще изпълни част от песните от хитови мюзикъли с негово участие, предадоха световните медии. Турнето  носи името \"Мъжът. Музиката. Шоуто\". Само във Великобритания са включени четири дати през пролетта на 2019 г. Освен тях има предвидени още общо 9 из Европа, както и 22 в Северна Америка, като закриващи ще са две изяви в \"Холивуд Боул\". Първите три са на 13, 14 и 16 май съответно в Хамбург, Берлин и Кьолн. Известен с ролята си на Върколака в блокбъстър поредицата \"X-Мен\", австралийският актьор всъщност започва кариерата си и става популярен с изявите си в редица мюзикъли както на сцената, така и на екрана. Той е Гастон в сценична версия на \"Красавицата и звярът\" в родината му Австралия, а големият му пробив идва през 1998 г. с участието му в \"Оклахома!\" в Лондонския национален театър. През 2004 г. печели награда \"Тони\" за изпълнението си в мюзикъла \"Момчето от Оз\" и участва в епичния филм \"Австралия\" на Баз Лурман заедно с Никол Кидман. Превъплъщението му в Жан Валжан във филмовия мюзикъл \"Клетниците\" му донесе награда \"Златен глобус\" и номинации за \"Оскар\" и \"Бафта\". Една от последните му супер успешни роли бе като импресариото в \"Най-великият шоумен\" - мюзикъл, достигнал приходи от над 435 млн. долара в световен мащаб. Саундтракът му бе почти година в топ 5 на британския чарт за албуми, като 21 седмици бе на челното място. Ако не успеем да го видим на живо на сцената, ще можем да го направим отново на екрана в предстоящата комедийна драма Bad Education заедно с Алисън Джани, както и да чуем гласа му като дубльор на изследователя сър Лайнъл Фрост в анимационния филм Missing Link.", "date": "2018.11.30", "title": "Актьорът Хю Джакман обяви първото си световно концертно турне"}
{"url": "https://www.dnevnik.bg/evropa/2018/11/30/3354415_s_rabotnici_ot_vietnam_rumuniia_shte_reshava_problema/", "text": "Румъния ще внася работна ръка от Виетнам, за да смекчи ефекта от кризата с работна ръка върху икономиката, пише днес в. \"Ромъния либера\". С тази цел румънските власти парафираха меморандум за сътрудничество в сферата на труда и социалната защита с ресорното министерство на Виетнам. Румъния преминава през остра криза, свързана с недостиг на работна ръка, а Виетнам има население от 94 милиона души, от които близо 60 милиона са трудоспособни, посочва румънското министерство на труда. Министърът на труда Мариус Будъй увери, че правата на работниците от държави извън ЕС, сред които са и гражданите на Виетнам, са били, са и ще бъдат спазвани в Румъния при същите условия, каквито са валидни и за румънските работещи. \"Румънското законодателство не дискриминира трудещите се, виетнамските работници имат същите права, каквито имат и румънците в нашата страна\", заяви Будъй. Министърът по труда, по въпросите на инвалидите от войната и социалните грижи Дао Нгок Зунг заяви, че към момента на територията на Румъния работят около 3 хил. граждани на Виетнам, които казват, че са доволни от условията на труд и от заплатите. Виетнамски работници са заети главно в строителството, индустрията, земеделието и туризма. Румъния има недостиг от един милион души на трудовия пазар, посочва министерството на труда.", "date": "2018.11.30", "title": "С работници от Виетнам Румъния ще решава проблема с трудовия си пазар"}
{"url": "https://www.dnevnik.bg/sport/2018/11/30/3354431_klubut_bavno_no_sigurno_se_izpravia_na_krakata_si/", "text": "Управителният съвет на \"Левски\" обяви, че \"в последните две години клубът бавно, но сигурно се изправя на краката си\". Изявлението идва в обръщение, в което се заявява подкрепа към треньора Славиша Стоянович. \"Основата беше поставена, а политиката, която следваме, е дългосрочна, а не от ден до пладне. В една такава подобна стратегия е необходимо време, за да може и отборът, и целият клуб да заработят на пълни обороти. Смятаме, че положителното развитие е видно за всички. Обявените промени в ръководството на клуба са именно част от продължаващото развитие в положителна посока. До извършването на тези промени спортен директор няма да се назначава и всички циркулиращи в медиите имена са само жълти новини\", пише в обръщението на управителния съвет. Наскоро беше съобщено, че  заместник изпълнителният директор на БФС Павел Колев ще поеме властта в \"Левски\" от Нова година . От клуба виждат дъжд от \"атаки и фалшиви новини\". \" Сигурни сме, че самите вие сте наясно къде информацията отговаря на истината и къде е чисто и просто целенасочена измислица. В никакъв случай не искаме това да звучи като някакво извинение за негативните резултати на терена в последните мачове. Но именно тези загуби подействаха като катализатор за негативни новини, което си е предвидимо последствие\", казват от ръководството. Сините обявяват пълна подкрепа за Стоянович. \"Фактът, че за малкото време начело на тима г-н Стоянович много бързо разбра философията за игра на \"Левски\", идеята \"Левски\", очевидно не се приема никак добре и натискът върху него да си тръгне е огромен.\" Според ръководството се създава излишен и целенасочен натиск по темата с изтичащите договори на важни играчи. Клубът преподписа с Габриел Обертан, в а момента се водят преговори с Яблонски, Цветкович и Кабрал. Сините съобщиха, че заради влошените метеорологични условия сектор В на \"Георги Аспарухов\" ще бъде затворен. След две поредни загуби - от \"Черно море\" и \"Ботев\" (Враца), \"Левски\" приема \"Дунав\" на 1 декември от 17.30 часа.", "date": "2018.11.30", "title": "\"Левски\" бавно, но сигурно се изправя на краката си, обяви ръководството на клуба"}
{"url": "https://www.dnevnik.bg/razvlechenie/2018/11/30/3354425_dnes_oratnica_predstaviat_tretiia_si_album/", "text": "Днес \"Оратница\" се завръщат на клубната сцена в София с представянето на третия си албум ALTER ETHNO. Групата вече подгря публиката в Перник, Варна, Свиленград, Велико Търново, Русе и Бургас. \"Оратница\" се завръщат на клубна сцена след почти едногодишно отсъствие, в което музикантите се отдадоха на записите на албума и работа върху други музикални проекти.  През изминалата година \"Оратница\" бяха посланик на българската музика в поредица събития, свързани с европредседателството на България, а през месец септември те изправиха на крака зала \"Арена Армеец\" на откриването и галацеремонията на Световното първенство по художествена гимнастика. Третият албум на \"Оратница\" е ново музикално измерение в смесицата от фолклорни мелодии и акустично изпълнени електронни стилове (дъбстеп, трап и дръмендбейс), която е запазената марка на бандата. В ALTER ETHNO групата експериментира в още по-широк списък от музикални жанрове (фънк, джаз, афтобийт, ембиънт), както и цяла палитра от фолклорни традиции – от аборигенски мотиви, през етиопски мелодии, до арабски елементи. Това е и първият цялостен проект на групата като секстет, откакто към \"Оратница\" се присъединиха вокалистките Дияна (фолклорен ансамбъл \"Тракия\" и \"Мистерията на българските гласове\") и Ася (\"Космическите гласове\"). Двете певици допринасят към музиката на \"Оратница\" с автентични песни от шопския и родопския регион. Останалите членове на \"Оратница\" са: Християн Георгиев (кавал, вокал, мелодика, тамбура), Георги Маринов - Хорхе (диджериду, гайда), Петър Йорданов - Бъни (кахон, тъпан) и Иван Господинов - Попа (вокал).", "date": "2018.11.30", "title": "Днес \"Оратница\" представят третия си албум"}
{"url": "https://www.dnevnik.bg/sviat/2018/11/30/3354435_ukraina_zabrani_ruski_grajdani_da_vlizat_v_stranata/", "text": "Граничната служба на Украйна забрани влизането на граждани на Русия на територията на страната, съобщиха ТАСС и \"РБК Украйна\". Става въпрос за граждани от мъжки пол на възраст между 16 и 60 г. \"На ГКПП са въведени засилени мерки за контрол. Към днешна дата е ограничено влизането на чужденци, на първо място граждани на Руската федерация\", заяви Цигикал на съвещание при президента на Украйна Петро Порошенко. Ще се усили контролът на пропускателните пунктове. Ще се допускат само руснаци, които влизат в страната за погребения или с каквато и да било хуманитарна цел. Според заместник-директора на службата Андрей Демченко мярката ще е в сила до 26 декември, когато свършва срокът на военното положение в страната, предава \"Хромадске\". Този режим бе гласуван от парламента в началото на седмицата, след като три украински плавателни съда бяха нападнати, а екипажът им - задържан (с няколко ранени) от руски гранични сили в Керченския проток. Целта Според Порошенко тези мерки ще попречат на Русия да създаде частна армия в Украйна. Вчера Порошенко написа в \"Туитър\", че на територията на регионите, засегнати от военно положение,  ще има ограничения за руски граждани . Десетте региона са по границите на Украйна с Русия, Беларус и Молдова. По данни на РБК вчера украинските гранични сили са отказали да пуснат над 70 руски граждани.", "date": "2018.11.30", "title": "Украйна забрани руски граждани да влизат в страната"}
{"url": "https://www.dnevnik.bg/sport/2018/11/30/3354440_amatyor_shokira_selbi_oshte_v_purviia_krug_na_uk/", "text": "Световният №1 Марк Селби допусна шокираща загуба още в първия кръг на втория най-престижен турнир в снукъра след световното първенство - UK Championship. 35-годишният англичанин отстъпи с 3:6 срещу аматьора Джеймс Кейхил. Кейхил изпадна от световния тур през 2017 г. и в момента дори не е част от световната ранглиста. 22-годишният англичанин спечели първите четири фрейма, а след това успя да удържи преднината си. \"Усещах леко напрежение. Знаех, че трябва да рискувам с ударите си, защото в противен случай нямам никакъв шанс да победя Селби\", каза Кейхил след мача. \"Имах някои трудни моменти в последно време, но съм убеден, че съм достатъчно добър, за да мога да се конкурирам с най-добрите, и мисля, че днес го показах. Сега трябва да се фокусирам върху следващия си мач\", допълни той. Във втория кръг Кейхил ще се изправи срещу представителя на Тайланд Съни Акани. Защитаващият титлата си Рони О'Съливан също загуби първия фрейм срещу аматьор - Люк Симондс, но след това постигна категорична победа с 6:1. 42-годишният англичанин ще играе с Кен Дохърти във втория кръг.", "date": "2018.11.30", "title": "Аматьор шокира Селби още в първия кръг на UK Championship"}
{"url": "https://www.dnevnik.bg/biznes/2018/11/30/3354439_obnovenata_energiina_strategiia_poluchi_odobrenie_v/", "text": "След неколкочасова дискусия Народното събрание одобри актуализираната Енергийна стратегия на България до 2020 г., която включва изграждането на газовия хъб \"Балкан\", на междусистемни газови връзки със съседни страни, разширяване на газовата мрежа в страната и развитие на конкурентен пазар на природен газ. За промените гласуваха 162 народни представители, 10 се въздържаха, между които 1 от ГЕРБ и 9 от партията на Валери Симеонов НФСБ, а нито един не се обяви против, съобщи БНР. До края на 2018 г. \"Бургартрансгаз\" трябва да предприеме всички необходими действия за разширяване на газопреносната инфраструктура от българо-турската граница до българо-сръбската граница, е записано в обновения документ. До края на годината държавната компания трябва да започне създаването на газова борса и да учреди дъщерно дружество за газовия хъб \"Балкан\". В същия срок компанията трябва да предприеме стъпки за придобиването на 20% от акциите в дружеството, изграждащо терминал за втечнен природен газ в гръцкото пристанище Александруполис. Друга задача пред \"Булгартрангаз\" е да предприеме действия за преструктуриране на действащия дългосрочен договор с \"Газпром експорт\", е записано в документа. Лидерът на НФСБ Валери Симеонов, който доскоро беше вицепремиер в правителството, изненадващо заяви, че няма да подкрепи документа докато не бъде убеден, че България ще печели от нейното реализиране. Той изрази скептицизъм към проекта за отклонение на \"Турски поток\" през България към Западна Европа заради неяснотите около транзитираните количества. \"Достатъчно години, може би вече Така беше с онзи безумен проект Бургас – Александруполис. Слава Богу ,че не се реализира. Така беше с \"Южен поток\", заяви Симеонов, цитиран от \"Фокус\" и добави, че същото важи и за АЕЦ \"Белене\". \"Още плащаме старите сметки на едни проекти, които не са били полезни за България от гледна точка на това, че не са били обвързани с приходи за страната ни\", добави той. Колегата му от коалицията \"Обединени патриоти\" и депутат от \"Атака\" Павел Шопов призова: и всички от тази зала да гласуваме еднозначно за промените в Енергийната стратегия. Хайде да се грижим и да обслужим нашия български национален интерес\", призова той, цитиран от \"Фокус\". Председателят на енергийната комисия и депутат от ГЕРБ Делян Добрев обърна внимание, че днес не се взима решение в кой поток ще се включваме, а за промяна на енергийната стратегия. Той подчерта, че е важно да се запишат такива мерки, които ще доведат до и добави, че проектът за акционерно участие на България в проекта за терминал за втечнен газ в Александруполис е именно такава мярка. \"Важното в случая, че достъпът на българските потребители до втечнения газ на целия свят ще сложи таван на цената на газа в България\", каза той, цитиран от \"Фокус\" и добави, че в същата посока ще действа и бъдещата газова борса. Депутатът от ДПС Рамадан Аталай призова България да направи всичко възможно, за да си осигури газ от газопровода \"Турски поток\". \"Това е който ни дава възможност по някакъв начин да се наредим да си доставим газ за България. На кой, как и по какъв начин му изнася е отделен въпрос. Трябва да направим всичко възможно, щом Костов затвори \"Син поток\", щом премиерът затвори \"Южен поток\", щом г-н Николов казва, че руските ни партньори ни имат доверие, поне да ни доставят газ през \"Турски поток\", заяви депутатът от ДПС, цитиран от \"Фокус\". Той попита кога стратегията ще бъде променена с вписването на проекта за АЕЦ \"Белене\", спрян от предишното правителство \"Борисов\". Жельо Бойчев  от БСП акцентира върху мудността при изграждането на газови връзки към съседните държави. \"До момента всичко, което се построи като газова инфраструктура, ни заобиколи\", подчерта той. Таско Ерменков, цитиран от БНР, подчерта, че БСП ще подкрепи проекта с ясното съзнание, че това е последен шанс за страната: \"Ако не приемат тези промени, ако не започнем действия по продължаване на втората тръба и така наречения \"Турски поток\" да мине през България, от газоразпределителен възел в Европа, ще се превърнем в един газов апандисит със своето минимално вътрешно потребление на газ\".", "date": "2018.11.30", "title": "Обновената енергийна стратегия получи одобрение в парламента, Симеонов се въздържа"}
{"url": "https://www.dnevnik.bg/bulgaria/2018/11/30/3354199_dokumenti_za_pomoshti_na_13_hil_dushi_s_uvrejdaniia_v/", "text": "Заповеди за увеличение на 13 хил. месечни добавки за хора с увреждания в Габрово и Трявна са били открити без подписи и печати в кабинета на Радостина Братованова, директор на габровската Дирекция \"Социално подпомагане\". Така документите са били оставени без изпълнение за неопределен период от време. Това е констатирала проверка, отразена в доклад на Агенцията за социално подпомагане към Министерството на труда и социалната политика, с който \"Дневник\" разполага. Проверката е установила, че за забавянето не е имало никаква основателна причина. Инспекцията е започнала в началото на февруари т.г. след  скандала с малтретираните деца в дома \"Хризантема\" в Габрово  и е завършила в края на март с 43 критични констатации, повечето от които за груби нарушения в габровската дирекция.  Детайли от нея станаха известни още в края на март  след отговори на депутатско питане в парламента, но въпреки обществената им значимост Неподписаните и неизпълнени заповеди за увеличаване на месечните добавки са били съставени във връзка с променените размери на детските добавки от началото на т.г. Проверката на Агенцията за социално подпомагане обаче е констатирала, че те не са били придружени от т.нар. лист за предварителен контрол за законосъобразността на взетите решения за увеличение на помощите. Така грубо са били нарушени правилата за отпускане и възстановяване на социални помощи, както и на извършването на дейности за закрила на детето, е установила проверката. От текста на доклада става ясно също, че не е открита никаква основателна причина за блокирането на заповедите, тъй като по време на подготовката им Радостина Братованова не е отсъствала от работа. Още в първия ден от проверката обаче тя е представила болничен лист, а по информация на \"Дневник\" от този момент нататък повече не е се е явявала на работа, въпреки че не е освобождавана от длъжност. Месечната добавка се отпуска на хората с трайни увреждания над 18-годишна възраст заради намалената им трудоспособност в зависимост от степента на увреждането им. Парите са предназначени, за да покрият, макар и частично, разходи за транспорт, обучение, рехабилитационни услуги, наеми, специални хранителни режими на хората с увреждания и др. Друга част от текста на доклада е посветена на открити по време на извършената проверка искания за както и приемо-предавателни протоколи и списъци с хуманитарни помощи, като най-ранните са от 2010 г. Но единственото дарение, остойностено и регистрирано по надлежния ред в счетоводството на Дирекция \"Социално подпомагане\" в Габрово, е това на 10 компютъра, предоставени за дейността й от Националния осигурителен институт. Съдбата на всички останали дарения, след които специални ортопедични легла от клиника в Германия, лекарства, козметични продукти, матраци, чаршафи и т.н. остава неясна. В доклада от проверката на Агенцията за социално подпомагане по този повод е записано следното: \"Трудно може да се установи цялата дарителска дейност, тъй като г-жа Братованова лично е водила процеса като директор, без да завежда наличните документи с входящ и изходящ номер.\" Началникът на Дирекция \"Социално подпомагане\" в Габрово е нарушила и Закона за закрила на детето при раздаване на изпратени пак от дарител в Германия коледни пакети. Те са били раздавани в кабинета на Братованова, като при получаването им след което без съгласието на родителите им снимките са били изпратени на дарителите в Германия. Специален раздел от доклада е посветен на констатираните нарушения при упражняването на контрол върху ставащото в двата дома за настаняване на деца и младежи с увреждания в Габрово. При проверката е установено, че с децата не е осъществяван пряк контакт, те не са били наблюдавани съгласно установените стандарти, а плановете за работа с тях са били изработвани формално, като са били абсолютно идентични с тези, съставени по-рано. Всичко това се е отразило негативно на качеството на Сред най-любопитните констатации в доклада от проверката на Агенцията за социално подпомагане са тези, свързани с начина, по който Радостина Братованова е съвместявала работата си на държавен служител и управлението на частния бизнес на дъщеря си Ралица. Проверката еднозначно е показала, че това е ставало от кабинета и със средствата на държавния служител\". По време на инспекцията, извършена от Агенцията за социално подпомагане, са били анкетирани 38 от подчинените на Братованова. По-голямата част от тях били \"притеснени да декларират писмено, че от служебното си място директорът управлява частна социална услуга в дома \"Златни години\" в с. Яворец\". Някои споделили устно, че знаят, \"а и цялата общественост в Габрово знаела за дейността на Анкетираните служители са споделили също, че \"кандидатите за настаняване в с. Яворец или техни близки са звънели на служебния телефон на дирекцията, а Братованова лично се е разпоредила, когато отсъства, да се дава мобилният й служебен телефон за връзка\". Сред констатациите от проверката е и това, че \"на служебния компютър на директора са били инсталирани камери за наблюдение на услугата в с. Яворец\". Проследяването на всичко, което се е случвало там, явно е ставало в работното време на Братованова. В доклада на изпълнителната Агенция за социално подпомагане е записано също, че на компютъра си тя е съставила и съхранявала документи, имащи пряко отношение към дейността на дружеството \"Дара 13\", притежавано от дъщеря й. Именно през него е управляван частният дом \"Златни години\" за предоставяне на социални услуги. Сред документите, открити на служебния компютър на Братованова, е бил и списък със служители в \"Дара 13\", в който на първо място са били изписани нейното име и служебен телефонен номер. Нейната дейност като фактически управител на частния дом за социални услуги, собственост на дъщеря й, стана публична още в началото на т.г. след публикации в сайтовете \"Севлиево онлайн\" и \"За истината\". Разследванията бяха установили и \"технологията\", по която домът в с. Яворец е работил на практика извън всякакви регулации благодарение на По документи \"Златни години\" не е нито старчески дом, нито хоспис. Регистрацията му е направена като къща за гости, в която стаите се отдават под наем, а на базата на допълнителен договор дружеството \"Дара 13\" е предоставяло и социални услуги. \"В конкретния случай не става въпрос за обект с обществено предназначение по силата на Закона за здравето и Правилника за прилагане на Закона за социалното подпомагане\", казва директорът на Регионалната здравна инспекция в Габрово Николай Пенчоков, цитиран от \"Севлиево онлайн\". По тази причина контролът на ставащото в дома е оставал на инспекцията. \"Става дума за \"частен имот, в който живеят възмездно, под наем, потребителите на предоставяните от \"Дара 13\" социални услуги от вида \"личен асистент\", \"домашен помощник\" и \"социален асистент\"\", казва още Пенчоков. По повод на данните, отразени в доклада след проверката на Агенцията за социално подпомагане, \"Дневник\" изпрати до пресцентъра й няколко въпроса. Отговорите им трябваше да хвърлят светлина върху това защо констатациите от извършената проверка не са били публично оповестени и потърсена ли е отговорност от Радостина Братованова. До публикуването на този текст отговори не бяха получени. Братованова вече не може да бъде открита на служебните си телефони, тъй като е освободена от работа на 26 ноември т.г. Пак по информация на \"Дневник\", въпреки констатациите от проверката на Агенцията за социално подпомагане заповедта за освобождаване от длъжност е съствена спорд чл. 105 от Закона за държавния служител. Неговият ткст гласи следното: \"Държавният служител може едностранно да прекрати служебното правоотношение, като подаде писмено заявление до органа по назначаване. Служебното правоотношение се прекратява с изтичането на едномесечен срок, който започва да тече от деня на подаване на заявлението.от началото на февруари т.г. е в болнични или ползва полагащите й се отпуски\". Така за държавната администрация случаят е вече приключен.", "date": "2018.11.30", "title": "Документи за помощи на 13 хил. души с увреждания в Габрово са били \"забравени\" (допълнена)"}
{"url": "https://www.dnevnik.bg/photos/2018/11/30/3354333_snimka_na_denia_miki_maus_na_gosti_v_jujna_koreia/", "text": "Мики Маус посети Сеул като част от световното турне по повод неговия 90-и рожден ден. Героят на \"Уолт Дисни\" и доброволци изработиха заедно коледни подаръци по време на благотворително събитие за деца в неравностойно положение в Сеул, Южна Корея", "date": "2018.11.30", "title": "Снимка на деня: Мики Маус на гости в Южна Корея"}
{"url": "https://www.dnevnik.bg/bulgaria/2018/11/30/3354459_s_59_km_se_razshiriava_integriranata_sistema_za/", "text": "Разширява се интегрираната система за наблюдение по българско-турската граница чрез изграждане на сензорни линии в още 59 км от границата. Това информира министърът на вътрешните работи Младен Маринов по време на парламентарния контрол. \"За повишаването на сигурността на граничното наблюдение по границата с Турция е изградена и силно се използва интегрирана система за наблюдение. Тя е изградена в две фази, а в момента се изгражда и трета\", каза той. Първата фаза е разположена между пунктовете \"Капитан Андреево\" и \"Лесово\" и е въведена през 2013 г. с пари от фонд \"Вътрешна сигурност\". Втората фаза се намира между \"Лесово\" и устието на река Резовска. \"В районите, които са непокрити от системата за охрана, се използват мобилни системи за наблюдение чрез полети с хеликоптери, които са оборудвани със системи за наблюдение, извършват се и гранично-полицейски наряди, осигурени с преносими системи за наблюдение. Активно съдействие за наблюдение на границата оказва и \"Фронтекс\", каза министърът на вътрешните работи. МВР не следяло Корнелия Нинова Младен Маринов отрече полицията да следи лидера на БСП Корнелия Нинова в обиколките й из страната, за да представи пред хората т.нар. Визия за България. Преди около месец Нинова каза, че има неофициална информация, че по нареждане от София  полицията следи всяко нейно движение  в страната. \"В рамките на парламентарния контрол казах, че нищо по-специално не се е случило на тези територии. Това са служители, които си работят на територията там. Били са на обществено място. Въобще не виждам смисъл от въпроса дали ще следим когото и да било\", каза Маринов пред журналисти в кулоарите на парламента, цитиран от агенция \"Фокус\".  По думите му всеки областен директор носи отговорност за обществения ред на своя територия. \"Преценява какви сили и средства, в кои райони и по кое време да разположи\", разясни вътрешният министър. Попитан дали Корнелия Нинова спекулира, че МВР я следва, министърът отговори: \"Не ме вкарвайте в такива подвеждащи въпроси. Казвам ви какви са фактите.\" ", "date": "2018.11.30", "title": "С 59 км се разширява системата за наблюдение по границата с Турция"}
{"url": "https://www.dnevnik.bg/sport/2018/11/30/3354454_djurant_vkara_51_tochki_no_goldun_steit_dopusna_nova/", "text": "Кевин Дюрант отбеляза 51 точки, но \"Голдън стейт уориърс\" допусна нова загуба в Националната баскетболна асоциация (НБА). Шампионите допуснаха драматично поражение със 128:131 след продължение срещу лидера в Източната конференция \"Торонто раптърс\". Дюрант отбеляза 18 от 31 стрелби от игра, включително четири от седемте си опита от тройката, и добави 11 борби и шест асистенции. Клей Томпсън се отечете с 23 точки, а Йонас Йеребко се включи от пейката с 20, но и това не помогна на \"Голдън стейт\". \"Воините\" продължиха колебливото си представяне в отсъствието на Стеф Къри и Дреймънд Грийн и записаха шеста загуба в последните си десет мача и общо осма за сезона. С 15-те си победи те заемат третото място в Западната конференция. \"Лос Анджелис клипърс\" изненадващо води с 15 победи и шест загуби, следван от \"Денвър нъгетс\" с 14 победи и седем поражения. Кауай Ленард беше най-полезен за победата на \"Торонто\" срещу \"Голдън стейт\", след като отбеляза 37 точки и взе осем борби. Паскал Сиакам добави 26 точки, а Серж Ибака се отчете с 20 точки. \"Торонто\" записа седма поредна победа и общо 19-а от 24 мача през сезона. Канадският тим има най-добрите показатели в НБА, като води убедително в Източната конференция. \"Милуоки бъкс\" заема втората позиция с 15 победи и шест загуби, а \"Филаделфия 76\" е трети със същия брой спечелени мачове, но с две поражения повече. В друга мач, който се игра през изминалата нощ, \"Лос Анджелис лейкърс\" победи \"Индиана пейсърс\" със 104:96. Леброн Джеймс отново беше над всички за \"езерняците\" с 38 точки, девет борби и седем асистенции.", "date": "2018.11.30", "title": "Дюрант вкара 51 точки, но \"Голдън стейт\" допусна нова загуба"}
{"url": "https://www.dnevnik.bg/sviat/2018/11/30/3354453_bulgariia_stana_purvata_strana_v_es_predala_na_kitai/", "text": "Китай за пръв път екстрадира заподозрян за корупция от държава - членка на Европейския съюз, съобщиха \"Ройтерс\" и китайското издание \"Пийпълс дейли\". Антикорупционната кампания, започната от Пекин, стана важен стълб в усилията на президента Си Дзинпин да върне в страната бегълци, заподозрени в икономически престъпления и измами. Съдействието на западни страни обаче винаги е било проблем и затова операциите досега не са се увенчавали с особен успех. Повечето европейски страни, Съединените щати, Канада и Австралия (където са повечето от ключовите заподозрени от китайските власти) смятат, че на правосъдната система в азиатската държава липсва нужната прозрачност, пише \"Ройтерс\". В кратко изявление органът за борба с измамите в Китай обяви, че Яо Цзинци е бил екстрадиран с помощта на България. \"Това е първият път, когато успешно екстрадираме бюрократ, заподозрян в престъпления, свързани с длъжността му, от страна - членка на ЕС\", обяснява институцията. Кой е Яо Цзинци Заподозреният, предаден на Китай, е служител на администрацията на провинция Джъдзян. Той бяга от Китай още през декември 2005 г., заподозрян, че е взел подкупи, обяснява комисията. Китайски издания го описват като бивш заместник-управител на област Синчан в източната част на провинцията. Според агенция \"Синхуа\" роденият през 1956 г. Яо е заподозрян, че е приемал \"огромни суми пари и имущество\" многократно, възползвайки се от положението си. В системата на Интерпол Яо се издирва от 3 октомври, задържан е 2 седмици по-късно - на 17 октомври - от полицията в България, а в понеделник съд в София е одобрил екстрадицията му в Китай. Не е възможно да се установи дали Яо е получил правото на адвокат в страната, нито е бил установен контакт с членове на семейството му, пише \"Ройтерс\". Китайското правителство твърди, че много други заподозрени са се предавали на властите по собствено желание, връщайки се в страната. Активисти същевременно смятат, че Пекин в някои случаи е постигал това чрез натиск върху семействата.", "date": "2018.11.30", "title": "България стана първата страна в ЕС, предала на Китай заподозрян за корупция"}
{"url": "https://www.dnevnik.bg/bulgaria/2018/11/30/3354520_caceva_za_kiliiata_na_ivancheva_vsichki_se_tretirat/", "text": "Всички задържани лица се третират еднакво, няма ВИП арестанти\", каза пред журналисти в парламента министърът на правосъдието Цецка Цачева, цитирана от агенция \"Фокус\". \"Дори се шегувахме, че следващата седмица очакваме от Франция още такива лица. Те са поставени при едни и същи условия, така че по линия задържането на Десислава Иванчева и Биляна Петрова не мисля, че има неравнопоставеност спрямо останалите лица, които са там\", коментира Цачева. Бизнесменът Николай Банев и съпругата му Евгения Банева  ще бъдат екстрадирани от Франция  следващата седмица. Те бяха задържани в Ница в края на октомври след издадена от българските власти европейска заповед за арест. Заповедта е във връзка с разследване на приватизацията на девненския завод \"Полимери\", укриване на данъци, финансови машинации и сговор за престъпления в чужбина. Във връзка с разпространените от омбудсмана Мая Манолова с нимки на килията на бившия кмет на \"Младост\" Десислава Иванчева  Цачева посочи, че петното на тавана било от теч. \"Защото над това помещение е затворът. И за да се извърши основен ремонт, трябва да има възможност да бъде освободена съответната килия, за да се ремонтира, но всичко е пренаселено – до това опират нещата. Средства имаме, но сградата е пренаселена\", каза Цачева. По думите й усилията на министерството са насочени и към подобряване на условията в затворите. \"Защото моя грижа е да се погрижа не само за физическото, но и за психическото здраве на арестантите\", каза още правосъдният министър. Вчера тя обяви, че  свиква на 4 декември съвещание  във връзка с условията в арестите, на което кани ръководствата на прокуратурата, МВР, Главна дирекция \"Изпълнение на наказанията\", Областна служба \"Изпълнение на наказанията\" - София, както и самата Мая Манолова.", "date": "2018.11.30", "title": "Цачева за килията на Иванчева: Всички се третират еднакво, няма ВИП арестанти"}
{"url": "https://www.dnevnik.bg/bulgaria/2018/11/30/3354490_izborut_na_predsedatel_na_sofiiskiia_gradski_sud_shte/", "text": "Решението на съдийската колегия на Висшия съдебен съвет (ВСС) да избере за председател на Софийския градски съд (СГС) съдия Алексей Трифонов ще бъде оспорено в съда от неуспелият кандидат Евгени Георгиев. Това съобщи самият Георгиев в интервю за БНР. Трифонов събра девет гласа подкрепа, а Георгиев - четири. Георгиев обаче получи мнозинство на общото събрание на съдиите в СГС - там го бяха подкрепили 56 души, а Трифонов - 28.  Съдия Георгиев каза пред БНР, че при гласуването във вторник Съдийската колегия не е отчела волята на мнозинството съдии в СГС, а това е в разрез с обявеното от самите й членове да се съобразят с принципа за съдийско самоуправление. \"Много от членовете на ВСС - всички, които гласуваха за мен и една част, които гласуваха за другия кандидат, неколкократно са заявявали, че принципът на съдийското самоуправление е особено важен. При равни кандидатури трябва да се предпочете тази, която е съобразена с принципа на съдийското самоуправление. Аз мисля, че в случая кандидатурите най-малко бяха равни - и като компетентност, и като познаване на работата на съда, и като професионален опит. Няма основание те да отидат в изключението и да не се съобразят с принципа за съдийско самоуправление,\" коментира Георгиев. При обжалването на избора Георгиев ще изтъкне и аргумента, че двама от гласувалите са били предубедени - единният е изнесъл невярна информация за негови акции във фалиралата КТБ, а вторият е убеждавал конкурента му да участва в конкурса. Междувременно от сайта на СГС се разбира, че в понеделник по искане на 56 съдии се свиква Общо събрание, на което да се обсъди гласуването на ВСС при избора на председател на съда, както и да бъдат поканени на събранието членовете на Съдийската колегия на ВСС. Това е единствената точка в дневния ред.", "date": "2018.11.30", "title": "Изборът на председател на Софийския градски съд ще бъде оспорен в съда"}
{"url": "https://www.dnevnik.bg/sport/2018/11/30/3354505_kralev_borbata_nadmina_ochakvaniiata_na_sportnoto/", "text": "Министърът на младежта и спорта Красен Кралев изрази възхищение от представянето на българската борба през 2018 г. Въпреки че по време на световното първенство в Унгария през октомври  отправи остра критика към мъжкия национален отбор , Кралев засипа с похвали борците по време на годишните награди на федерацията. България остана  без медал в свободния стил в борбата  на второ поредно световно първенство. След това обаче Тайбе Юсеин стана световна шампионка, Биляна Дудова и Кирил Милов спечелиха сребърни медали, а натурализираният в навечерието на шампионата Аик Мнацаканян взе бронз. \"Този успех по никакъв начин няма да отмие погрома върху българския авторитет, който борците в свободния стил продължават да нанасят с всяко свое участие на международни състезания. Крайно време е мъжете и техните треньори да спрат да се крият зад гърбовете на българските момичета. Не е достойно\", заяви Кралев по време на световното. На днешното награждаване обаче спортният министър се изказа ласкаво за всички представители на борбата. \"Българската борба надмина очакванията на спортното министерство, а специално женският отбор вече е на нивото на най-силните в света\", каза Кралев по време на церемонията. \"В добра форма сме, намерихме верния път. Благодаря на всички състезатели и треньори, на ръководството на федерацията. През тази година надминаха нашите очаквания. Успяха да се мобилизират, а когато работиш целеустремено и упорито, успехът неминуемо идва\", допълни той. \"Опитваме се да бъдем справедливи. Когато има слабо представяне, това се отразява на бюджета. Когато има успех, федерациите получават финансов стимул. Така беше с таекуондото миналата година, така ще бъде с каратето следващата. Имаше много дебати след  фиаското на световното първенство миналата година , но федерацията, треньорите и борците се стегнаха\", каза още спортният министър. Тайбе Юсеин очаквано беше избрана за най-добър борец на България за 2018 г. \"Много се радвам за нея, защото наистина дълги години беше в подножието на върха, а е един от най-добрите борци в света изобщо. Щастлив съм, че тя намери реализация и се надявам да бъде толкова категорична в олимпийската година\", заяви Кралев. Българската федерация по борба (БФБ) е  федерацията с най-голямо държавно финансиране . За 2018 г. БФБ получи 2.5 милиона лева от спортното министерство, колкото и през 2016 г. За 2017 г. борбата беше финансирана с 3 милиона лева. Миналата година на световното в Париж България записа най-слабото си представяне на световното първенство от 56 години. След световното спортният министър Красен  Кралев лично разпореди проверка на федерацията по борба  с цел \"да се установи изпълняват ли се заложените в проекта за финансово подпомагане дейности\". В края на годината той похвали работата на федерацията и  оправда слабите резултати с контузии на основни състезатели.", "date": "2018.11.30", "title": "Кралев: Борбата надмина очакванията на спортното министерство"}
{"url": "https://www.dnevnik.bg/sport/2018/11/30/3354524_petur_bakurdjiev_specheli_nagradata_za_sportna/", "text": "Петър Бакърджиев от Би Ти Ви е тазгодишният носител на наградата за спортна журналистика \"Братя Ексерови\". Той получи статуетката \"Златна секира\" на церемония в Музея на спорта на Националния стадион \"Васил Левски\". Отличието беше връчено за 17-а поредна година. Призът носи името на признатите за две от най-големите и достойни имена на българската спортна журналистика през ХХ век Митьо (1933-1981 г.) и Никола (1942-1999 г.) Ексерови. Това е най-дълго просъществувалата награда за спортна журналистика в България. Статуетката \"Златна секира\" се присъжда за принос в развитието на българската спортна журналистика, за значителни творчески постижения и, не на последно място, за запазването на българския език. Победителят се определя чрез гласуване на представители от фамилия Ексерови, техни приятели и досегашните победители в допитването. Статуетката с позлатена секира е дело известния български скулптор Александър Пройнов. \"За мен тази награда е приемственост. В тази професия приемствеността е важна. Първото влизане е силно, но смисълът идва впоследствие. Учил съм се от всички хора, които са били нейни носители от 2002 г. насам\", каза Бакърджиев при награждаването. \"За да вървим сега и да се случват някакви неща, някой нещо е правил преди това. Много е важно някой да ти даде смислена и важна основа. Тази награда е за всички, които работят в тази професия, и за хората, които са създавали нещо, за да могат нещата да се случват\", допълни репортерът и водещ на спорните емисии на Би Ти Ви. 2002 г. Асен Спиридонов - БНТ, Асен Виденов - в. \"7 дни спорт\" 2003 г. Калин Катев - БНР, Витомир Саръиванов - БНТ, Красимир Георгиев - в. \"7 дни спорт\" 2004 г. Томислав Русев - радио \"Гонг\", Петър Василев - БНТ, Румен Пайташев - свободна практика 2005 г. Валентин Серафимов - БТА, Борис Касабов - \"Ринг тв\", Станил Йотов - в. \"Дневник\" и в. \"Капитал\" 2006 г. Катерина Манолова - в. \"7 дни спорт\", Борислав Нинов - БНР, Веселин Василев - тв \"Диема\" 2007 г. Георги Филипов - в. \"Сега\", Николай Александров - \"Дарик\", Иван Чешанков - \"Евроспорт\" 2008 г. Боряна Тончева - БНТ, Светослав Табаков - \"Дарик\", Павел Колев - сп. \"Макс\" 2009 г. Борислав Борисов - \"Диема\", Сашо Диков - \"Канал 3\", Стефан Стоянов - \"Дарик\" 2010 г. Миляна Велева - ТВ7, Николай Кръстев - в. \"Труд\" 2011 г. Камен Алипиев - БНТ, Ивайло Герчев - БНР, Едуард Папазян - в. \"24 часа\" 2012 г. Никола Ибришимов - БНТ 2013 г. Петър Виденов - \"Нова спорт\" 2014 г. Йордан Божинов - \"Евроспорт\" 2015 г. Владислава Лазарова - свободна практика 2016 г. Желю Станков - в. \"Тема спорт\" 2017 г. Делян Кючуков - в. \"Сега\"", "date": "2018.11.30", "title": "Петър Бакърджиев спечели наградата за спортна журналистика \"Братя Ексерови\" за 2018 г."}
{"url": "https://www.dnevnik.bg/bulgaria/2018/11/30/3354528_radev_evropa_ne_triabva_da_stava_zalojnik_na/", "text": "Рискът от ескалация на конфликта между Русия и Украйна е реален, но Европа в никакъв случай не трябва да става заложник на украинската вътрешна политика и амбиции. Това заяви президентът Румен Радев, цитиран от пресцентъра си, в отговор на журналистически въпрос за позицията на България при ескалация на конфликта между Русия и Украйна.", "date": "2018.11.30", "title": "Радев: Европа не трябва да става заложник на украинската вътрешна политика"}
{"url": "https://www.dnevnik.bg/sviat/2018/11/30/3354499_gazprom_iska_moshtnosti_v_budeshtiia_gazoprovod_ot/", "text": "Руският концерн \"Газпром\" обяви, че планира да участва в процедурата за резервиране на мощности по проекта за разширяване на националната газотранспортна мрежа на България от българско-турската до българско-сръбската граница, изпълняван от компанията \"Булгартрансгаз\", предава БТА. Енергийният гигант публикува в \"Туитър\" съобщение малко след като парламентът одобри обновената енергийна стратегия на България. Актуализираната ѝ версия до 2020 г. включва  изграждането на газовия хъб \"Балкан\" , на междусистемни газови връзки със съседни страни, разширяване на газовата мрежа в страната и развитие на конкурентен пазар на природен газ. Според нея до края на годината държавната компания трябва да започне създаването на газова борса и да учреди дъщерно дружество за газовия хъб \"Балкан\". \"Бургартрансгаз\" трябва да предприеме всички необходими действия за разширяване на газопреносната инфраструктура от българско-турската граница до българско-сръбската граница, е записано в обновения документ. Съобщението на \"Газпром\" идва на фона на  публикация във в. \"Комерсант\" , според която втората тръба на газопровода \"Турски поток\" ще мине през България. Проектът не се споменава от руския оператор, но възможността за маршрут през България е била споменавана и оценявана и от представители на правителството. Морският участък на проекта бе открит преди няколко седмици, а в церемонията се включиха дистанционно президентите на Турция и Русия. Обвързващи оферти \"Газпром\"  обясни в съобщението , че следи внимателно развитието на проекта по разширяване на националната газотранспортна мрежа на България, изпълняван от компания \"Булгартрансгаз\" в участъка от българско-турската до българско-сръбската граница. \"Газпром\" е заинтересована от изпълнението на този проект и очаква обявяването на фаза 3 на процедурата Open Season. Към момента \"Газпром\" планира да участва в процедурата по резервиране на мощности, но решението ще бъде взето предвид условията за резервиране, които ще станат известни при обявяването на началото на фаза 3 от процедурата, уточнява компанията. Изпълнението на проекта за разширяване на газотранспортната мрежа на \"Булгартрансгаз\" в участъка от българско-турската до българско-сръбската граница, ако той бъде осъществен, ще допринесе за засилване на сигурността на доставките в България, региона и Европейския съюз, като ще създаде за ЕС и нови маршрути за газови доставки, посочва \"Газпром\". Така наречената фаза 3 на процедурата Open Season се състои в подаване на обвързващи оферти за запазване на мощности. Ако процедурата приключи успешно (т.е. икономическият потенциал се оценява като положителен), се подписват обвързващи договори за доставка. \"Втората тръба ще мине през България\" Междувременно в парламента министърът на енергетиката Теменужка Петкова отново увери, че втората тръба  на \"Турски поток\"  ще мине през България. На брифинг в Народното събрание тя цитира съобщението на \"Газпром\" и каза, че проявява интерес и ще участва в третата, обвързваща фаза в началото на декември, предаде агенция \"Фокус\". \"Европейските регламенти в областта на енергетиката предвиждат много ясно какви правила трябва да бъдат спазени, за да се изгради инфраструктура в областта на природния газ. Според тях трябва да се проведе пазарен тест, за да се разбере дали са налице сигурност и финансова устойчивост\", каза още тя. \"Оттук нататък следва стриктно спазване на европейските правила, за да елиминираме всички грешки от \"Южен поток\". От условията, които обяви \"Булгарстрансгаз\" в третата обвързваща фаза, ще стане ясно кой резервира капацитет, в какви количества и за колко години\", заяви Петкова. Министърът поясни, че съществуват 151 км от тръбата, които вече се използват. Остава да бъдат построени 484 км и две компресорни станции. Тя изрази надежда всичко това да бъде изградено в срок от една година. Финансирането ще е за сметка на \"Булгартрансгаз\". ", "date": "2018.11.30", "title": "\"Газпром\" иска мощности в бъдещия газопровод от българско-турската до българско-сръбската граница"}
{"url": "https://www.dnevnik.bg/kultura/2018/10/28/3327530_otkus_ot_tazi_koiato_si_otiva_tazi_koiato_ostava_na/", "text": "Излезе от печат \"Тази, която си отива, тази, която остава\", книга 3 от нашумялата неаполитанска тетралогия на Елена Феранте, спечелила над 5 милиона читатели от всички краища на света! \"Тази, която си отива, тази, която остава\" е достойно продължение на \"Гениалната приятелка\" и \"Новото фамилно име\". Както подсказва заглавието, Елена си отива – напуска емблематичния неаполски квартал, населен с персонажи, достойни за най-хубавите филми на неореализма, написва книга, става известна и продължава живота си в интелектуалните среди на следвоенна Италия. Лила остава –интелигентната, талантлива Лила става работничка, отказва се от \"новото си фамилно име\", отглежда детето си, заченато от Нино (когото Елена не може да забрави), участва в местните социални сблъсъци Двете някогашни приятелки сякаш са си разменили ролите, но и двете са неудовлетворени от живота си. Докато не настъпва поредният обрат и надеждата за нещо по-добро се завръща – за Лила с една нова професия, за Елена – с една възродена любов. Елена Феранте вярва, че професионалната публичност на един писател ненужно отвлича вниманието от творбите му. Грижливо пазената анонимност не попречи на авторитетно издание като \"Тайм\" да я включи в списъка на 100-те най-влиятелни личности в света. С основание я спрягат и като една от най-въздействащите италиански писателки, майстор на реалистичните психологически романи, т.нар. \"трилъри за душата\", някои от които имат успешни филмови адаптации. Българските читатели я познават от 2009 г., когато у нас излезе романът й \"Дни на самота\". Неаполитанската поредица е брилянтен епос за израстването на две момичета, а и на цяло едно поколение в покрайнините на Неапол през втората половина на миналия век. превод Мария Добрева Видях Лила за последен път преди пет години, през зимата на 2005-а. Разхождахме се рано сутринта по булеварда и както ни беше станало обичайно от години, се чувствахме неловко. Спомням си, че говорех само аз, тя си тананикаше, поздравяваше хора, които дори не ѝ отвръщаха; в редките случаи, когато ме прекъсваше, беше само с по някое възклицание, без ясна връзка с това, което казвах. През годините се бяха случили твърде много беди, някои от тях ужасяващи, и за да преоткрием близостта помежду си, трябваше да си доверим тайните си мисли, но аз нямах сили да намеря подходящите думи, а тя, която вероятно имаше сили, нямаше желание, не виждаше полза от това. Все пак аз много я обичах и когато идвах в Неапол, винаги се опитвах да се срещна с нея, макар че, да си призная, малко ме беше страх. Много се беше променила. Старостта ни беше надвила и двете, макар че, докато аз се борех със склонността си към пълнеене, тя си бе останала кожа и кости. Подстригваше сама късата си коса, съвършено бяла не по неин избор, а от небрежност. Лицето ѝ, белязано от дълбоки бръчки, все повече напомняше на бащиното ѝ. Смееше се нервно, с почти стържещ звук, и говореше твърде силно. Жестикулираше непрекъснато, като придаваше на жестовете си такава ожесточена решителност, че сякаш искаше да съсече на две жилищните сгради, улицата, минувачите, мен. Минавахме покрай началното училище, когато един млад, непознат за мен мъж ни изпревари задъхан и ѝ изкрещя, че в лехите до църквата е открит женски труп. Забързахме към градинките, Лила ме повлече сред тълпата от зяпачи, като си пробиваше безцеремонно път. Жената лежеше по хълбок, беше необичайно дебела и носеше тъмнозелен старомоден шлифер. Лила я позна веднага, аз не, беше нашата приятелка от детските години Джилиола Спанюоло, бившата съпруга на Микеле Солара. Не бях я виждала от няколко десетилетия. Красивото ѝ лице беше съсипано, глезените ѝ бяха станали огромни. Косите ѝ, навремето кестеняви, а сега огненочервени, дълги, като в юношеските ѝ години, но вече редки, се бяха разпилели по разораната пръст. Само единият ѝ крак беше обут в износена обувка с нисък ток, другият бе пристегнат от сив вълнен чорап с дупка на палеца, а обувката се намираше на метър разстояние, като да се беше изхлузила след борба с някаква болка или уплаха. Избухнах в сълзи, Лила ме изгледа раздразнено. Седнали на една пейка в близост, изчакахме безмълвно да изнесат Джилиола. Какво ѝ се беше случило, как беше умряла, засега не се знаеше. Оттеглихме се в дома на Лила, в стария, малък апартамент на родителите ѝ, в който сега живееше със сина си Рино. Поговорихме за приятелката си, тя каза само лоши неща за нея, за това какъв живот е водила, за претенциите ѝ, за коварството ѝ. Но сега аз на свой ред не успявах да се съсредоточа, мислех си за обърнатото в профил лице върху пръстта и за дългите ѝ редки коси; за бледите петна по черепа. Колко от хората, с които сме били деца по същото време, вече не бяха живи, бяха изчезнали от лицето на земята заради болести, защото нервите им не бяха издържали на шкурката на страданието или защото някой бе пролял кръвта им? Известно време постояхме неохотно в кухнята, без никоя от нас да се реши да раздигне масата, след което излязохме отново. В хубавия зимен ден слънцето придаваше спокоен вид на нещата. Старият квартал, за разлика от нас, си беше останал същият – с къщите, ниски и сиви, с двора на нашите игри, с булеварда, с черната паст на тунелите, с насилието. Но пейзажът наоколо се беше променил. Зеленикавата шир на блатата вече я нямаше, старата консервна фабрика беше разрушена. На тяхно място проблясваха стъклените небостъргачи, навремето предзнаменования за сияйно бъдеще, на които не беше повярвал никой. Отбелязвах промените през годините, понякога с любопитство, по-често разсеяно. Като дете си бях наумила, че отвъд квартала се простира един Неапол, който предлага чудеса. Небостъргачът на Централна гара например ме беше поразил преди десетилетия, докато го изграждаха етаж след етаж, скелетът му ни изглеждаше неимоверно висок до железопътната гара. Колко се изненадвах, когато прекосявах Пиаца Гарибалди. \"Виж колко е висок\", казвах на Лила, на Кармен, на Паскуале, на Ада, на Антонио, на всичките си тогавашни приятели, с които слизахме към морето, до пределите на богаташките квартали. Там горе, мислех си, живеят ангелите и със сигурност се любуват на целия град. Да се покатеря, да се кача до върха, така ми се искаше Това беше нашият небостъргач, въпреки че бе извън квартала, гледахме го как се издига ден след ден. Но строежът му бе преустановен. Когато си идвах вкъщи от Пиза, небостъргачът на гарата вече не ми изглеждаше като символ на обновлението, а като поредното доказателство на непригодност. В онези години стигнах до убеждението, че няма голяма разлика между квартала и Неапол, мизерията безпределно преливаше от едното в другото. При всяко завръщане намирах един все по-вял град, който не устояваше на менящите се сезони, на жегата, на студа и най-вече на бурите. И ето че гарата на Пиаца Гарибалди се беше наводнила, ето че бе рухнала галерията пред музея, ето че се беше образувало свлачище и електричеството не искаше да се върне. Пазех в паметта си тъмни улици, изпълнени с опасности, все по-безразборен трафик, разбити плочки, големи локви. Канализацията, препълнена, пръскаше, плюеше. Лава от отпадни води, боклуци и бактерии се изсипваше в морето от покритите с нови и нестабилни постройки хълмове или разяждаше света отвътре. Хората умираха от немарливост, от корупция, от произвол и въпреки това на поредните избори ентусиазирано даваха зелена улица на политиците, които правеха живота им непоносим. Едва слязла от влака, се придвижвах предпазливо из местата, където бях расла, като внимавах да говоря винаги на диалект, сякаш исках да предупредя: \"Аз съм от вашите, не ми причинявайте зло\". Когато се дипломирах, когато написах на един дъх разказа, който напълно неочаквано, в рамките на няколко месеца, се превърна в книга, положението в света, от който произхождах, сякаш още повече се влоши. Докато в Пиза и в Милано се чувствах добре, на моменти направо щастлива, при всяко завръщане в моя град изпитвах страх, че някое непредвидено обстоятелство ще ми попречи да му се изплъзна и че нещата, които си бях извоювала, ще ми бъдат отнети. Че няма да мога да се върна при Пиетро, за когото скоро трябваше да се омъжа, че ще бъде ограничен достъпът ми до приветливото пространство на издателската къща, че няма да мога повече да се наслаждавам на изтънчеността на Аделе, моята бъдеща свекърва, майка, каквато моята никога не е била. Още в миналото се беше случвало градът да ми изглежда пренаселен, една безпределна блъсканица от Пиаца Гарибалди до \"Форчела\", \"Дукеска\", \"Лавинаио\", \"Ретифило\". В края на шейсетте ми се струваше, че тълпата се е разраснала и че липсата на търпимост и агресията се разпространяват неконтролируемо. Една сутрин стигнах до Виа Медзоканоне, където няколко години по-рано работех като продавачка в една книжарница. Отидох там от любопитство, за да видя пак бившето си работно място и най-вече за да разгледам университета, в който никога не бях влизала. Исках да го сравня с този на Пиза – Скуола Нормале, дори се надявах да се натъкна на децата на госпожа Галиани – Армандо и Надя – и да им се похваля с това, което съм успяла да постигна. Но пътят дотам и университетските пространства ме потиснаха, беше пълно със студенти от Неапол, провинцията и целия Юг, младежи добре облечени, кресливи, самоуверени; юноши с грубовати и същевременно сервилни маниери. Тълпяха се по изходите, в аулите, пред канцелариите, където имаше дълги, често размирни опашки. Трима или четирима от тях се сбиха на броени метри от мен, сякаш им стигаше това, че са се видели, за да избухнат във взрив от обиди и юмруци, вихрушка от момчета, които крещяха настървението си за кръв на някакъв диалект, който дори и аз трудно разбирах. Побързах да си тръгна, сякаш нещо заплашително ме беше докоснало на едно място, което смятах за защитено обиталище единствено на разума. С две думи, струваше ми се, че с всяка година става все по-зле. В онзи дъждовен период градът за пореден път се пропука, цяла една сграда се килна настрани като човек, който се обляга на разядената от дървеници странична облегалка на кресло и тя поддава. Загинали, ранени. И крясъци, бухалки, хартиени бомби. По всичко изглеждаше, че градът таи в утробата си гняв, който не успява да се освободи и затова го разяжда или пък избива на повърхността в циреи, пълни с отрова, поразяваща всички: деца, възрастни, старци, хора от други градове, американци от НАТО, туристи от всички националности, самите неаполитанци. Как се издържаше на това хаотично, опасно място, в крайните квартали, в центъра, по хълмовете, в полите на Везувий? Какво лошо впечатление ми направиха Сан Джовани а Тедучо и пътуването, което ме доведе до него! Какво лошо впечатление ми направиха фабриката, където работеше Лила, и самата Лила, Лила с малкия си син, Лила, която в една мизерна сграда живееше с Енцо, макар и да не спяха заедно. Каза ми, че той иска да научи как функционират изчислителните машини и че тя се опитва да му помогне. Запечата ми се гласът ѝ, който се опитваше да заличи Сан Джовани, саламите, миризмата на фабриката, нейния хал, като произнасяше с псевдокомпетентност абревиатури от типа на Кибернетичен център на Миланския университет и Съветски център за приложение на изчислителните машини в обществените науки. Искаше да ме накара да повярвам, че в Неапол също скоро ще се зароди подобен център. Помислих си: в Милано може и да стане, в Съветския съюз със сигурност, но тук не, тук това са само глупости, родени от неукротимата ти глава, глупости, в които завличаш бедния, предан Енцо. Вместо това си тръгни. Измъкни се завинаги от живота, който познаваме още от раждането си. Установи се в някоя добре организирана територия, където наистина всичко е възможно. Аз лично се бях измъкнала. Но само колкото да открия в следващите десетилетия, че съм грешала, че става дума за верига с все по-големи халки: кварталът препращаше към града, а градът – към Италия, Италия към Европа, а Европа – към цялата планета. Днес виждам нещата така: не кварталът е болен, не Неапол, а земното кълбо, вселената или вселените. Въпросът е да умееш да криеш, включително и от себе си, истинското състояние на нещата.", "date": "2018.11.30", "title": "Откъс от \"Тази, която си отива, тази, която остава\" на Елена Феранте"}
{"url": "https://www.dnevnik.bg/sviat/2018/11/30/3354536_severna_i_jujna_koreia_prouchvat_kak_da_svurjat_jp/", "text": "Северна и Южна Корея започнаха да проучват възможностите за свързване на железопътните си мрежи, съобщи агенция \"Франс прес\". Това е една от целите, обявени от южнокорейския президент Мун Дже-Ин и севернокорейския лидер Ким Чен-Ун, които дадоха тази година началото на историческо сближаване между двете страни. За целта за Северна Корея потегли влак с южнокорейски инженери и представители на властите. На телевизионни кадри се вижда червено-бяло-синият влак на южнокорейската гара Дорасан, намираща се в западната част на полуострова, непосредствено до Демилитаризираната зона, разделяща двете Кореи. В него има 26 южнокорейци, главно железопътни инженери, 55 тона гориво и генератор. Влакът е с шест вагона, включително спален вагон, вагон, пригоден за офис, и вагон с вода за къпане и за пране. Щом композицията пресече границата, шестте вагона ще бъдат скачени със севернокорейски влак, а южнокорейският локомотив ще се върне в Южна Корея. Южнокорейците и колегите им от Севера ще потеглят след това на 18-дневно пътуване, за да инспектират две линии с обща дължина 2600 км.", "date": "2018.11.30", "title": "Северна и Южна Корея проучват как да свържат жп мрежите си"}
{"url": "https://www.dnevnik.bg/ot_vas/novini_ot_vas/2018/11/30/3354300_predkoledno_nastroenie/", "text": "Както във всеки модерен европейски град, и в сръбската столица може да се разхождате с часове по главната улица, наситена с кафенета, магазинчета за сувенири, бутици. На снимката: По улица \"Княз Михаил\" (Кнез Михайлова). Улицата не е много голяма, но наситена с места за пазаруване и малки ресторантчета.", "date": "2018.11.30", "title": "Предколедно настроение"}
{"url": "https://www.dnevnik.bg/zdrave/2018/11/30/3354543_po-malko_narusheniia_e_ustanovila_zdravnata_kasa_v/", "text": "За първите девет месеца на 2018 година броят на проверките по контролната дейност на Националната здравноосигурителна каса (НЗОК) на болничната помощ е по-малък с около 5% в сравнение с 2017 г. Това каза министърът на здравеопазването Кирил Ананиев по време на парламентарния контрол. Той отчете, че са извършени общо 5101 проверки на договорни партньори за болнична медицинска помощ при осъществени 3891 проверки за същия период на 2017 г. (или ръст от 31.1%). Проверени са 24 452 клинични пътеки, 9195 клинични процедури и 38 218 амбулаторни процедури. Нарушенията са 24.3% от общо извършените проверки. Ананиев уточни, че най-честите нарушения са свързани с неизпълнения на диагностични и терапевтични процедури, непроследени показатели с патологични отклонения и нелекуване на придружаващи заболявания, неспазени критерии за дехоспитализация и некоректно попълване на медицинска документация. За отчетния период частично са прекратени или отказани договори по 51 клинични пътеки, информира министърът.  По отношение на контрола на извънболничната медицинска и дентална помощ са извършени 9973 проверки, като нарушения са установени при 881 от тях. \"Проверки са извършени в 280 лечебни заведения за първична и извънболнична помощ. При проверките са констатирани нарушения при 251 лекари, което представлява над 87% от общо проверените. За констатираните нарушения са предвидени санкции в размер на 52 200 лв. до 155 650 лв. За деветмесечието на 2018 г. извършените проверки, отнесени към броя на сключените договори на изпълнителите на дентална помощ, са 68.6 средно за страната\", обяви още Ананиев. ", "date": "2018.11.30", "title": "По-малко нарушения е установила здравната каса в болниците в сравнение с 2017 г."}
{"url": "https://www.dnevnik.bg/sviat/2018/11/30/3354541_venecuela_vdiga_minimalnata_zaplata_sus_150/", "text": "Президентът на Венецуела Николас Мадуро съобщи, че вдига минималната заплата със 150 процента, за да се бори със задушаващата страната инфлация, която по думите му е резултат от безмилостната икономическа война, водена срещу страната му, предаде \"Асошиейтед прес\". Мадуро оповести увеличението късно снощи, като го нарече корекция на плана му за икономическо възстановяване, започнат преди 100 дни. С увеличението месечната заплата, която повечето венецуелци получават, ще стане 4500 боливара. Това е около 11 долара на черния пазар, който силно се използва в страната. Мадуро увеличи със същите проценти и венецуелската криптовалута - петро, без да даде обяснения. Въпреки че има най-големите доказани находища на петрол в света, Венецуела вече пета година е в тежка икономическа криза. Мадуро обвинява за това икономическата война, водена от САЩ, като сравнява американския президент Доналд Тръмп с Адолф Хитлер, отбелязва \"Асошиейтед прес\".", "date": "2018.11.30", "title": "Венецуела вдига минималната заплата със 150%"}
{"url": "https://www.dnevnik.bg/bulgaria/2018/11/30/3354522_sindikatut_na_uchitelite_podkrepia_izuchavaneto_na/", "text": "Подкрепа към Министерството на образованието и науката (МОН) за въвеждане на съвременни адекватни програми, в т.ч.  изучаването на тоталитарната комунистическа система по история в 10 клас , изразиха участниците в Националната конференция \"История в училище - осъзнаване на процесите в миналото за изграждане на бъдещето\". Конференцията, която се проведе днес, бе организирана от Синдиката на българските учители и фондация \"Конрад Аденауер\". Участниците в конференцията ще искат от министерството да се гарантира, че няма да се допускат политизиране на историята и изопачаване на факти по време на преподаването. Те настояват за междупреметна връзка, особено между литературата и историята. Учителите искат още университетите да синхронизират програмите си за обучение на учители по история, като ги осъвременят на база на съвременни исторически доказателства. Изнасяне на повече факти, цитиране на изследвания, ползване на ресурси от Държавния архив, показване на карикатури, правене на аналогии със съвременни проблеми - това са част от съветите как да се преподава история, които проф. Евелина Келбечева от Американския университет в Благоевград и проф. Красимира Табакова от Софийския университет \"Св. Климент Охридски\" дадоха на учителите. \"Липсата на адекватно знание за комунистическия период е причина за рамката, в която се движим\", обясни проф. Келбечева. Тя каза още, че има изследвания, според които голяма част от младите не знаят какво е комунизъм или падането на Берлинската стена, но биха слушали за носталгията по режима от своите баби и дядовци. Според нея в учебниците по история трябва да се учи за икономическите кризи по време на комунизма и за съветската окупация. ", "date": "2018.11.30", "title": "Синдикатът на учителите подкрепя изучаването на комунизма в училище"}
{"url": "https://www.dnevnik.bg/kultura/2018/11/30/3354538_edin_mesec_e_srokut_v_konkursa_za_kuratorski_proekt_za/", "text": "Министерството на културата публикува в сайта си отворена покана за участие в конкурс за кураторски проект за националното участие на България в 58-ата Международна художествена изложба на Венецианско биенале, което ще се проведе между 11 май и 24 ноември 2019 г. Срокът за подаване на документите е един месец от публикуването на поканата - до 29 декември 2019 г. В конкурса могат да участват физически лица - самостоятелно или в екип, като се допуска кандидатстване само с едно проектно предложение. Максималният размер на допустимото финансиране за дейности и услуги, свързани с реализация на проекта, е 50 хил. лв. Предложените проекти ще се разглеждат от жури, назначено от министъра на културата, в срок до 10 работни дни след издаване на заповед пак от него. Резултатите ще бъдат обявени в сайта на Министерството в 3-дневен срок след приключване на конкурса. Подробности за начина на кандидатстване има на  страницата , където е приложена и заповедта за конкурса, както и скица на експозиционното пространство, което страната ще може да ползва в рамките на биеналето.  България се завръща официално на най-голямото събитие за съвременно изкуство в Европа, а и в света, след дълго отсъствие. Последното  официално представяне на България  на престижния арт форум е през 2007 г., когато страната бе представена от художниците Правдолюб Иванов, Иван Мудов и Стефан Николаев, а куратор на проекта бе изкуствоведът Весела Ножарова. През 2011 г. българското участие там стана повод за скандал сред културните среди в страната заради неясния начин, по който бяха избрани и финансирани представителите тогава. Само преди около седмица  правителството одобри официално участието на страната в изложбата  догодина, след като в средата на ноември министърът на културата Боил Банов утвърди Статут за национално участие на страната в престижното културно събитие, с който се регламентират необходимите процедури при подготовка на участието на България в голямата международна изложба. С този документ се цели участието на България на арт форума да се превърне в трайна практика, за което да има регламентиран ред на избор на организаторите и участниците в него, както и механизъм за определяне на финансова рамка. С него се утвърждава и че задължително трябва да има конкурс за кураторски проект.", "date": "2018.11.30", "title": "Един месец е срокът в конкурса за кураторски проект за Венецианското биенале"}
{"url": "https://www.dnevnik.bg/evropa/2018/11/30/3354546_tusk_ako_parlamentut_othvurli_plana_na_mei_shte_ima/", "text": "Председателят на Европейския съвет Доналд Туск заяви в Буенос Айрес, че ако  британският парламент  отхвърли  проекта на правителството на Тереза Мей , изборът ще бъде или Брекзит без сделка, или никакъв Брекзит, предаде \"Ройтерс\". \"Няколко дена преди вота в Камарата на общините става все по-ясно, че тази сделка е най-добрата възможна, всъщност единствената възможна\", заяви Туск, изключвайки възможност за предоговаряне от страна на ЕС, ако британският парламент отхвърли споразумението на 11 декември. \"Ако сделката бъде отхвърлена от Камарата на общините, оставаме без алтернатива: без сделка или изобщо никакъв Брекзит. Искам да ви уверя, че ЕС е подготвен за всеки сценарий\", заяви той по време на срещата на Г-20 в Аржентина. Туск ще председателства среща на лидерите на ЕС два дена, след като британският парламент гласува за  или против сделката , която Мей също обяви, че е най-добрата за Лондон. Великобритания трябва да напусне ЕС на 29 март 2019 г.", "date": "2018.11.30", "title": "Туск: Ако парламентът отхвърли плана на Мей, ще има Брекзит без сделка или няма да има Брекзит"}
{"url": "https://www.dnevnik.bg/sport/2018/11/30/3354492_planinskata_slujba_otchete_rekorden_broi_spasitelni/", "text": "Рекорден брой спасителни акции са направени в рамките на изминалата година, обяви Планинската спасителна служба (ПСС). За периода от 1 декември 2017 г. до 1 декември 2018 г. техният брой е 108, което е с 18 повече спрямо предишния върхов резултат от година по-рано. В тези акции е оказана помощ на 123 души, от които 93 българи и 30 чужденци. Заедно с инцидентите на ски пистите броят на пострадалите е 2522. От планинската служба уточниха, че основните причини за възникването на инциденти са \"подценяването на условията в планината и надценяването на възможностите на хората\".  Според информацията в последната година са загинали 11 души. Причината при повечето смъртни случаи е остра сърдечносъдова и дихателна недостатъчност. В района на Рила и Пирин е имало най-много спасителни акции, съответно по 36 и 33. След тях са Стара планина (18), Витоша (10) и Родопи (7). В спасителните акции са участвали 258 щатни служители на ПСС, 459 доброволци и осем спасителни кучета. От планинската служба обявиха, че имат пълна готовност за предстоящия зимен сезон, който ще бъде открит на 15 декември. При инцидент в планината от ПСС съветват да се обадите на единния европейски номер 112 или на 1470 и 02/963 2000. \"Искаме да призовем всички скиори и любители да бъдат внимателни в първите дни, защото дългоочакваният сняг може да им изиграе много лоша шега. Всяка планина, която бъде подценена, е опасна. Призовавам туристи и любители на планината да се запознаят с метеорологичната обстановка, преди да тръгнат на поход\", заяви председателят на ПСС Веселин Ганчев на среща с медиите, на която беше представена книгата \"85 години Планинска спасителна служба в България\". В заключение от ПСС призоваха за промяна в Закона за защита при бедствия. Желанието на планинската служба е да има ясни регулации за доброволците, които да бъдат пускани безпрепятствено от работодателите си.", "date": "2018.11.30", "title": "Планинската служба отчете рекорден брой спасителни акции за 2018 г."}
{"url": "https://www.dnevnik.bg/zelen/2018/11/30/3354436_durjavnoto_proizvodstvo_na_tok_ot_vuglishta_v_6_chisla/", "text": "Ако искаме по-чист въздух, значи да имаме стабилна енергетика, така че запазването на комплекса \"Марица-изток\" е и за по-чист въздух в този смисъл, защото битовото отопление е основният замърсител. С тази логическа главоблъсканица министърът на околната среда Нено Димов преди ден обобщи ситуацията около  протестите на работещите в държавната ТЕЦ \"Марица-изток 2\"  заради основателното им притеснение, че един ден ще загубят работата си заради повишаващите се непрекъснато екологични изисквания в ЕС и мерките срещу нарушаването им. Под шума от протестиращите в центъра на София министърът на енергетиката Теменужка Петкова обеща, че съкращения в централата няма да има, а защитата на съществуването й прехвърли към президента Румен Радев, с когото работещите във въглищната централа имат насрочена среща по-късно днес. Никой от управляващите не призна, че рано или късно замърсяващите въглищни централи трябва да изчезнат.  10 хил. души пряко заети в \"Мини Марица-изток\" и ТЕЦ \"Марица-изток 2\" 450 млн. лв. годишни разходи за заплати и осигуровки 265.7 млн. лв. загуба към 30 септември за ТЕЦ \"Марица-изток 2\" 915 млн. лв. дълг на дружеството към 30 септември 500 млн. лв. ще са нужни през 2019 г. за покупката на квоти парникови газове 600 млн. лв. прогнозни приходи през 2019 г. Още по темата четете в новия брой на  \"Капитал\" .", "date": "2018.11.30", "title": "Държавното производство на ток от въглища в 6 числа"}
{"url": "https://www.dnevnik.bg/evropa/2018/11/30/3354553_vtori_den_produljavat_obiskite_v_doiche_bank/", "text": "Обиските в централата и други офиси на \"Дойче банк\" (Deutsche Bank) продължават втори ден днес във връзка с разследване за пране на пари,  свързано с \"Досиетата от Панама\" , съобщи говорител на франкфуртската прокуратура, цитирана от \"Ройтерс\". Голям обем материали са прегледани, което означава, че претърсването продължава, уточни прокуратурата, като добави, че са включени и офиси на членове на съвета на директорите, без да дава повече подробности. Говорител на \"Дойче банк\" отказа коментар за продължаващите обиски. Вчера най-голямата германска банка каза, че сътрудничи на разследването. Акциите на \"Дойче банк\" поевтиняха с 1.4 на сто тази сутрин след спада от 3.4 процента вчера. Книжата на банката са изгубили 48 процента от стойността си от началото на годината. Разследва се дейността на двама неназовани банкови служители на 46 и 50 години, които, както се твърди, помагали на клиенти на банката да създават офшорни фирми, за да перат пари, съобщи прокуратурата. Тя допълни, че разследването може да се разшири. То е съсредоточено върху събития от 2013 до 2018 година. Прокуратурата уточни, че разследването е започнато, след като разследващите са проучили информацията в \"Досиетата от Панама\", където има милиони документи от панамската правна кантора \"Мосак Фонсека\" (Mossack Fonseca), изтекли към медиите през април 2016 година. Около 170 полицаи, прокурори и данъчни инспектори започнаха обиска вчера, като иззеха писмени документи и документи на електронни носители.", "date": "2018.11.30", "title": "Втори ден продължават обиските в \"Дойче банк\""}
{"url": "https://www.dnevnik.bg/sviat/2018/11/30/3354551_mariot_obiavi_probiv_v_sigurnostta_na_dannite_na_500/", "text": "Хотелската група \"Мариот\" обяви, че пробив в сигурността е засегнал 500 млн. гости на хотелите ѝ, предаде Би Би Си. Веригата каза, че базата данни в поделението ѝ \"Старууд\" е било подложено на хакерска атака. Международно разследване е открило, че извършителят е имал достъп до мрежата на \"Старууд\" от 2014 г. насам. В портфолиото на \"Старууд\" са брандове като W Hotels, Sheraton, Le Méridien и Four Points. Криптирани данни от разплащателни карти Компанията обяви, че ще уведоми клиентите чии данни са били в масива. Оценките ѝ сочат, че става дума за до половин милиард души. При близо 327 млн. от тях наличната информация включва \"някаква комбинация\" от име, имейл адрес, телефон, номер на документ за самоличност, информация за банкова сметка, дата на раждане, пол и данни за пристигане и напускане. В някои случаи се съдържа и криптирана информация за разплащателните карти, използвани от съответните гости. \"Мариот\" не изключва възможността и ключовете за нея да са били задигнати. За гости на хотелите от тези вериги е създаден  специален уебсайт , на който те могат да получат повече информация.", "date": "2018.11.30", "title": "\"Мариот\" обяви пробив в сигурността на данните на 500 млн. гости"}
{"url": "https://www.dnevnik.bg/detski_dnevnik/2018/11/30/3354556_bulgarskata_koleda_subira_pari_za_deca_s_tejki/", "text": "Шестнадесетото издание на благотворителната инициатива \"Българската Коледа\" събира пари за децата с тежки заболявания и увреждания. Официално кампанията започва утре. \"Резултатите от новите медицински технологии и методи стават все по-добри, но има редица заболявания, при които това е недостатъчно. Нужно е продължително лечение, социална подкрепа на децата с тежки заболявания и увреждания и на техните семейства\", заяви президентът Румен Радев, който днес даде начало на кампанията в УМБАЛ \"Проф. д-р Стоян Киркович\" в Стара Загора. Кампанията \"Българската Коледа\", която от 1 декември 2017 г. до днес събираше пари в подкрепа на спасения детски живот, разполага с бюджет от 2.6 млн. лв. Целта бе да се подпомогнат продължителното лечение и активната рехабилитация на спасените деца. Със сумата от близо 700 000 лв. са подпомогнати 505 деца за осъществяване на лечение и рехабилитация. На обща стойност 1 790 000 лв. е закупена медицинска апаратура за 22 лечебни заведения от цялата страна – университетски и многопрофилни болници, рехабилитационни центрове и домове за медико-социални грижи, сочат данните на президентството. ", "date": "2018.11.30", "title": "\"Българската Коледа\" събира пари за деца с тежки заболявания и увреждания"}
{"url": "https://www.dnevnik.bg/sport/2018/11/30/3354563_cska_-_sofiia_se_oplaka_ot_bfs_za_lipsa_na_sudeistvie/", "text": "ЦСКА - София\" се оплака от липса на съдействие от Българския футболен съюз (БФС) при комуникацията с УЕФА. Клубът, ръководен от Гриша Ганчев, изрази недоволство, че БФС не е съдействал за вписването на статистическа информация в сайта на европейската централа. \"ЦСКА - София\" иска да му бъдат признати резултатите в европейските клубни турнири на фалиралия ПФК ЦСКА АД. \"На 16 ноември международният адвокат на клуба Първан Първанов получи уведомление от УЕФА относно въпроса с поместването на статистическите данни за участията на ЦСКА в европейските клубни турнири на уебсайта на УЕФА. В имейла си УЕФА посочва, че промени по профила на клубния сайт могат да бъдат направени само след техническото изпращане на съответната информация от Българския футболен съюз и инструктира Първанов да се обърне за помощ към БФС\", обясниха от клуба. \"На същия ден клубът се свърза с изпълнителния директор на БФС - г-н Борислав Попов, и му предостави готовата статистическа информация за незабавно изпращане до уебсайта на УЕФА заедно с контактите, на които да бъде изпратен имейлът. Оттогава, въпреки непрекъснатите подсещания от наша страна, г-н Борислав Попов отказва да изпълни своите задължения, в ущърб на нашия клуб. Въпреки че за случая своевременно беше информиран г-н Борислав Михайлов, и до днес имейлът не е изпратен. Г-н Борислав Попов не отговаря на телефонни обаждания, съобщения или имейли\", се казва още в съобщението на \"ЦСКА - София\". От клуба заявиха, че настояват футболният съюз да \"изпълни своето задължение и да изпрати статистическата информация до сайта на УЕФА без повече забавяне\". \"Продължаващото изписване на грешната статистическа информация за ЦСКА нанася съществени репутационни вреди на клуба и накърнява паметта на състезателите на ЦСКА, изписали славната история на клуба в европейските клубни турнири от 1956 година до днес\", допълват от ръководството.", "date": "2018.11.30", "title": "\"ЦСКА - София\" се оплака от БФС за липса на съдействие пред УЕФА"}
{"url": "https://www.dnevnik.bg/evropa/2018/11/30/3354574_sblusuci_mejdu_policiiata_i_jultite_jiletki_v_brjuksel/", "text": "Полицията в Брюксел използва днес водно оръдие и сълзотворен газ срещу няколко стотици  \"жълти жилетки\" , събрали се в протест срещу бедността, предаде БТА. Местни медии уточняват от мястото на събитието, че протестиращите първи са проявили агресия, като са замервали служителите по сигурността с камъни, пиратки и димки. Досега са задържани около 60 души - заради носенето на забранени предмети, но и на очила за ски. Засега мащабът на протеста е скромен. Мнозина от поддръжниците на \"жълтите жилетки\" се въздържаха да пътуват днес до столицата от опасения, че в него може да се намесят анархисти. Говорител на полицията днес съобщи, че премиерът Шарл Мишел е готов да приеме представители на протестиращите. Час по-късно това бе опровергано от кабинета на премиера. Репортери съобщават, че протестиращите се движат из центъра на града сякаш безцелно. В предишните дни бе изяснено, че първоначално един от организаторите на протестите на \"жълтите жилетки\" в страната е поискал разрешение от властите за шествие днес. По-късно той оттегли заявката си, а властите отмениха издаденото разрешение. По силата на закона днешният протест в Брюксел е неразрешен. В различни съобщения в медиите се отбелязва, че протестиращите възразяват не само срещу цената на горивата, както досега, но и срещу ниските доходи, данъчната политика, работата на медиите. \"Жълтите жилетки\" в последните дни станаха повод за саморазправа с телевизионен екип, за задържането на журналист от полицията, за уволнението на дългогодишен политически наблюдател в най-гледаната френскоезична телевизия в страната. Протестиращи са на мнение, че медиите поддържат нездравословно близки отношения с политиците и не отразяват професионално протестите. По-рано тази седмица  белгийски медии съобщиха , че протестът на \"жълтите жилетки\" е постигнал целта си и цената на дизела е достигнала равнищата от август.", "date": "2018.11.30", "title": "Сблъсъци между полицията и \"жълтите жилетки\" в Брюксел, десетки са задържани"}
{"url": "https://www.dnevnik.bg/bulgaria/2018/11/30/3354578_hotel_marinela_e_okonchatelni_zapechatan/", "text": "Върховният административен съд (ВАС) разпореди затварянето на хотел \"Маринела\" в София, като отмени определението на по-долна инстанция, с което се спираше изпълнението на решението на Националната агенция за приходите (НАП) за затваряне, става известно от съобщение на сайта на институцията. Решението не подлежи на обжалване. Забранява се достъпът до хотела в срок от 7 дни, гласи съдебното решение. По информация на  \"Капитал\"  през това време престоят на гостите, които вече са отседнали в \"Маринела\", няма да бъде нарушен, но хотелът няма да може да прави нови резервации за нощувки. По подобен начин при запечатването на хотела през октомври с лепенки на НАП бяха само рецепцията и лоби барът му. В момента голяма част от заведенията, спортният център и други търговски площи са отдадени под наем на външни компании и те ще продължат да работят, уточнява изданието.  Казусът стигна до ВАС, след като приходната администрация разпореди запечатване на хотела на Ветко и Маринела Арабаджиеви заради системно укриване на приходи. Софийският административен съд обаче спря изпълнението на това решение на НАП, тъй като било немотивирано.", "date": "2018.11.30", "title": "Съдът окончателно потвърди искането на НАП хотел \"Маринела\" да бъде запечатан"}
{"url": "https://www.dnevnik.bg/bulgaria/2018/11/30/3354621_sujuzut_na_sudiite_redovi_sudiia_bez_politicheska/", "text": "Съюзът на съдиите в България настоява съдийската колегия на Висшия съдебен съвет (ВСС) да обясни мотивите, по които е пренебрегнала номинацията за председател на Софийския градски съд (СГС) от работещите в него съдии. Съдийската колегия на ВСС избра за председател на СГС Алексей Трифонов, а не подкрепения от мнозинството съдии Евгени Георгиев, който вече  обяви, че ще оспори  по съдебен ред избора. Междувременно се разбра, че по искане на 58 съдии в СГС е свикано общо събрание по темата. Решението на съдийската колегия (...) може да се схване като акт на реставрация и да остави впечатление, че редови съдия, подкрепен само от колегите си, без политическа подкрепа или без непотистка обвързаност с членове на колегията, няма шанс да бъде избран за председател на съд, пише Съюзът на съдиите. Според становището решението на съдийската колегия на ВСС от 27.11.2018 г. \"не способства за единение на съдиите в интерес на правораздаването, не решава нито един съществуващ проблем, затова пък създаде нов\", а именно липсата на прозрачност за мотивите и начина на взимане на решение за избора. \"Подценяването без ясна и разумна причина на усилията и резултатите от съдийското самоуправление, изведено в Закона за съдебната власт като първостепенен по важност принцип за реформиране на администрирането на съдилищата, (...) има сериозни вредни последици за правовата държава\", се казва в позицията. В документа се напомня, че този наложил се стил на вземане на решения от ВСС и в предишни негови състави е отбелязан и в техническия доклад на Европейската комисия от 13.11.2018 г. по механизма за сътрудничество и проверка, в който се констатира, че \"често решенията на ВСС не са ясно обосновани, тъй като...членовете му невинаги обясняват ясно мотивите, въз основа на които са гласували\". В доклада изрично е подчертано, че изборът на председател на СГС е тест за способността на съдийската колегия на ВСС да провежда честни и справедливи процедури, които да се основават на обективна оценка на качествата на кандидатите и да са съобразени с волята на съдиите в съда, изразена в решенията на общото събрание, пише Съюзът на съдиите. Според становището това \"разколебава мотивацията на съдиите да поемат отговорност за административното функциониране на системата, защото им показва, че усилията и волята им могат да бъдат неглижирани с формални претексти\". Освен това \"демонстрира неприемливо неуважение към постигнатото в последните години в Софийския градски съд за повишаване на прозрачността на управлението на съда и за преодоляване на тежкото наследство на предходни компрометирани управленски практики\". Съюзът напомня, че предишен председател на този съд беше осъден за престъпление, извършено при осъществяване на тези му правомощия, а изобличаването на пороците в неговата и на екипа му дейност, на съмненията за корупционни практики и недопустимо сближаване с изпълнителната власт е станало възможно тъкмо заради активното участие на съдиите.", "date": "2018.11.30", "title": "Съюзът на съдиите: Редови съдия без политическа подкрепа и обвързаности няма шанс"}
{"url": "https://www.dnevnik.bg/razvlechenie/2018/11/30/3354634_riadka_snimka_se_okaza_portret_na_tiineidjura_van_gog/", "text": "Фотография, за която повече от 50 години се е смятало, че представя портрет на 13-годишния Винсент ван Гог, всъщност се оказа на неговия 15-годишен брат Тео, съобщи фондация \"Винсент ван Гог\" в прессъобщение на сайта си. В четвъртък музеят на Ван Гог в Амстердам разкри резултатите от изследване на снимката, представяна в неизброимо много книги и каталози и винаги описвана като най-ранната известна снимка на Ван Гог. Разкритието означава, че сега единствената позната негова фотография е снимка, правена когато е на 19 години. Музеят публикува снимката на новоидентифицирания тийнейджър заедно с кадър на Тео, когато е на 32 години. Впечатляващата прилика на искрящо светлосините очи е и един от основните индикатори арт експертите да разберат, че са сгрешили брата. Вилем ван Гог, правнукът на Тео и съветник на борда на музея, сподели, че е бил изненадан, но и че се радва, че тази мистерия е била разрешена, писа \"Гардиън\". По думите му е важно наследството на Винсент ван Гог да бъде предавано и съхранено, като подобни изследвания имат съществен принос за тези усилия. Фотографията на уж 13-годишния Винсент е представена публично за първи път през 1957 г. в изложба, организирана от един от големите изследователи на Ван Гог, белгиеца Марк Едо Тралбо. Снимката е използвана в целия свят. \"Въпросът дали е възможно да бъде някой друг никога не се е появявал\", казва Тейо Меедендорп, главен изследовател в музея \"Ван Гог\". \"Никога не е имало някаква основателна причина за съмнение точно защото момчето на снимката има прилики с портрета на 19-годишния Винсент\", допълва той. Съмнения за идентичността на момчето от снимката възникват за първи път през 2014 г., когато в холандско телевизионно предаване двете негови снимки са използвани заедно като база за сравнение с трета фотография като демонстрация на експериментална технология. Тогава е изказано мнение, че е възможно 13-годишното момче и 19-годишният младеж да са двама различни, а впоследствие музеят на Ван Гог решава да направи проучване.", "date": "2018.11.30", "title": "Рядка снимка се оказа портрет на тийнейджъра Ван Гог, но не Винсент"}
{"url": "https://www.dnevnik.bg/bulgaria/2018/11/30/3354706_protestut_na_minyorite_moje_da_se_prenese_v_brjuksel/", "text": "Лидерът на КТ \"Подкрепа\" Димитър Манолов заяви пред БНТ, че следващият протест на миньорите от държавната ТЕЦ \"Марица-изток 2\" и \"Мини Марица-изток\" може да се проведе в Брюксел. В четвъртък, организирани от синдикатите, служители на централите организираха недоволство в защита на работните си места, които са заплашени от все по-строгите екологични изисквания на Европейския съюз. Манолов и лидерът на другата синдикална организация КНСБ Пламен Димитров проведоха  разговор с президента Румен Радев,  за да обсъдят проблема. Държавният глава ще участва в среща на страните по Парижкото споразумение за климата в Катовице, която започва в неделя. Синдикалните лидери настояват за категорична държавна подкрепа по темата за въгледобива и енергетиката. Манолов изрази надежда Европейската комисия да прояви разбиране и да не унищожава такъв голям отрасъл от българската икономика. \"Ето това е корупция - да си поръчваш европейски правила, да затвориш някому централите и да му продаваш ток. Корупция не е кой спечелил обществена поръчка и дал 70 хил. евро рушвет\", каза Манолов. Лидерът на КТ \"Подкрепа\" добави, че ако нещата не се променят, следващата спирка на протестите на миньорите ще е Брюксел. Вече се правела и организация за подобно събитие, като до момента в нея са заявили участие поляци, унгарци, словаци и гърци.", "date": "2018.11.30", "title": "Протестът на миньорите може да се пренесе в Брюксел, предупреди синдикален лидер"}
{"url": "https://www.dnevnik.bg/sport/2018/11/30/3354705_cherno_more_izluga_etur_v_bitkata_za_miasto_v_top_6/", "text": "Черно море\" се върна в първата шестица след победа срещу един от директните съперници - \"Етър\" (Велико Търново). Тимът на Илиан Илиев спечели с 1:0 на стадион \"Тича\" във Варна в първия двубой от 17-ия кръг на Първа лига. Резервата Радослав Василев отбеляза единственото попадение в 67-ата минута на мача. Централният нападател се разписа само 67 секунди след като се появи в игра на мястото на Васил Панайотов. Мартин Милчев направи отличен пробив отляво и центрира към близката греда. Василев изпревари прекия си пазач Артьом Артюнин и отблизо изпрати топката във вратата с корем. Мачът се играе на доста тежък и заснежен терен. Това затрудни двата отбора при разиграването на топката и доведе до много малко голови положения. И \"Черно море\", и \"Етър\" разчитаха основно на удари от далечна дистанция, които обаче рядко носеха опасност. В 73-ата минута домакините бяха много близо до второ попадение. Жоржиньо беше изведен с дълго подаване, спрях си топката и стреля с левия крак от границата на наказателното поле. Ударът му обаче срещна десния страничен стълб. Малко след това гостите от Велико Търново стигнаха до златна възможност да изравнят резултата. Артюнин беше изпуснат около точката на дузпата след центриране от корнер, но отправи много нескопосан удар от воле. \"Черно море\" удържа аванса си и записа седма победа за сезона. Варненци събраха 24 точки и се изкачиха на шеста позиция. \"Етър\" е със същия брой точки, но е седми заради по-лошите показатели в директните двубои. \"Локомотив\" (Пловдив) и \"Ботев\" (Враца), които имат по 21 точки, могат да завържат още по-здраво битката за топ 6, ако спечелят мачовете си срещу \"Верея\" (събота) и \"Септември\" (неделя).", "date": "2018.11.30", "title": "\"Черно море\" излъга \"Етър\" в битката за място в топ 6"}
{"url": "https://www.dnevnik.bg/photos/2018/11/30/3354711_snimka_na_denia_valeri_bojinov_v_deistvie_sus_snegorin/", "text": "Нападателят на \"Ботев\" (Враца) Валери Божинов се качи на снегорин и се включи в почистването на снега пред стадион \"Христо Ботев\". Снимката беше публикувана в официалната   на клуба във \"Фейсбук\". \"Нямайте съмнение, че теренът в неделя ще бъде в отлично състояние. Мачът срещу \"Септември\" е от 12:30 във Враца. Елате да подкрепим момчетата\", написаха от \"Ботев\".", "date": "2018.11.30", "title": "Снимка на деня: Валери Божинов в действие със... снегорин"}
{"url": "https://www.dnevnik.bg/sviat/2018/11/30/3354672_kak_voinata_v_iemen_se_vodi_s_orujiia_ot_evropa/", "text": "Арабският сайт за разследваща журналистика \"Arab Reporters for Investigative Journalists\" (ARIJ) проведе разследване по поръчка на ДВ за произхода на оръжията в йеменската война. Много от тях са европейско производство. През януари 2016 година \"Ал Кайда\" разпространи видео, което всъщност трябваше да покаже силата на джихадистите в Йемен. Терористичната групировка систематично използва бъркотията във войната, за да укрепи позициите си в Йемен. Във видеото обаче се вижда и удивителното въоръжение на джихадистите. Техните милиции воюват между другото с автомати тип G3 и G36, MG3 и MG4, произведени в Саудитска Арабия по лиценз на германския оръжеен концерн \"Хеклер & Кох\". Според международните закони тези оръжия никога не бива да попадат в ръцете на терористи. Как обаче са попаднали в ръцете на джихадистите? Отговор на този въпрос дава документалният филм на сайта за разследваща журналистика ARIJ. Много от европейските оръжия в Йемен се използват от групировки, за които тези оръжия не са били предназначени. Съгласно международното законодателство, получателите на такива оръжия са стриктно определени. Тези оръжия не бива да бъдат предоставяни на трети страни. Доставки на черния пазар Как обаче попадат тези оръжия в ръцете на \"Ал Кайда\"? Бригаден генерал Мохамед ал Махмуди казва, че те са били предоставени на военните подразделения, които се сражават на страната на йеменския президент Абд Рабо Мансур Хади. Мохамед ал Махмуди е командващ редовните армейски части в град Наиз. Проблемът се състои в това, че тези подразделения не получават редовно възнагражденията си. И някои продават оръжия и боеприпаси. Тези оръжия попадат пряко или по заобиколни пътища в ръцете на Ал Кайда и други терористични групировки. Концернът \"Хеклер & Кох\" не пожела да отговори на въпроса на разследващите журналисти как се отнася към нелегалната търговия с оръжия. Федералното министерство на икономиката и енергетиката заяви, че не разполага с доказателства за използването на германски оръжия в Йемен. Координаторът на експертната група към Съвета за сигурност на ООН Ахмет Химих твърди, че търговията с оръжия е широко разпространена практика в Йемен. В страната има групировки, които не са под контрола на йеменското правителство. \"Тези групоровки получават военна подкрепа, която обхваща и оръжия на черния пазар или попаднали в ръцете на подразделения, включени в санкционния списък\", казва Ахмет Химих. Оръжия от цяла Европа Една от джихадистките групировки в Йемен е бригадата \"Абу ал Абас\", която е свързана с \"Ал Кайда\". Бригадата разполага и с други оръжия като автомата с лазерно насочване RPG32, произвеждан в Йордания в сътрудничество с руски оръжеен производител. В разпространяваните от участниците във войната видеа се виждат оръжия от различни европейски производители. Забелязват се оръжия и боеприпаси на белгийската фирма FN Herstal, както и ръчни гранати HG85, разработени за швейцарската армия. Докато белгийското правителство не пожела да отговори на молбата за интервю, швейцарското правителство заяви, че ще провери информациите на разследващия сайт. В Йемен има и оръжия испанско производство, които се използват от неоторизирани групировки. Оръжейните производители и испанското правителство не отговориха на журналистическотот запитване. Документалният филм на разследващите журналисти показва, че много от оръжията са били предоставени от Саудитска Арабия или от ОАЕ. Други оръжия произхождат от Иран. \"Към тях спадат дрони и горивo за бойни глави. Тези оръжия се изкупуват от четири или пет държави и след това се изнасят в Иран\", казва Ахмед Химих. Различните европейски стандарти Освен западноевропейски оръжия, в Йемен се използват и оръжия от източноевропейски страни като Сърбия и България. Наличието на големия брой източноевропейски оръжия се обяснява много лесно. \"Когато оръжия от Обединеното кралство или САЩ попаднат в ръцете на някоя терористична организация като \"Ислямска държава\" (ИД), това предизвиква сериозен проблем. Но за Сърбия, България и други източноевропейски страни това не е чак толкова сериозен проблем\", казва редакторът на балканската мрежа за разследваща журналистика BIRN.", "date": "2018.11.30", "title": "Как войната в Йемен се води с оръжия от Европа"}
{"url": "https://www.dnevnik.bg/video/2018/11/30/3354709_video_bratskiiat_pozdrav_na_putin_i_sauditskiia/", "text": "Ръкостисканията са нещо обичайно на среща на върха на лидери - особено във формати като Г-20, групата на 20-те водещи икономики в света. Малко поздрави обаче могат да направят такова впечатление на срещата в Буенос Айрес, каквото дойде от руския президент Владимир Путин и саудитския престолонаследник принц Мохамед бин Салман. Не самият жест привлече вниманието на световните медии и социалните мрежи. Всички наблюдават принц Мохамед и отношението към него заради скандала, последвал убийството на журналиста Джамал Хашокжи в саудитското консулство в Истанбул. Путин пък не размени нито дума с американския си колега Доналд Тръмп на откриването. Тръмп отмени двустранната им среща заради инцидента с украински кораби в Керченския проток. Решението му накара Кремъл да обяви, че Путин ще запълни двата часа време, заделени за разговора, с други важни срещи. Според документи на Кремъл, които агенция \"Ройтерс\" е видяла, Путин и принц Мохамед трябва да разговарят утре. \"Много хора ще искат да знаят какво означава това. Току-що казвахме, че повечето от световните лидери ще казват, че не искат да ги виждат с този човек заради противоречията около него... Но тази снимка ще обиколи света,\" каза водещият в студиото на телевизия Си Би Ес секунди след като поздравът бе излъчен на живо. \"Намерете човек, толкова щастлив да ви види, колкото е Путин, когато поздравява саудитския престолонаследник (Мохамед бин Салман),\" написа в \"Туитър\" Робърт Магуайър от изследователския център по въпросите на етиката CREW.", "date": "2018.11.30", "title": "Видео: Братският поздрав на Путин и саудитския престолонаследник"}
{"url": "https://www.dnevnik.bg/photos/snimka_na_denia/2018/11/30/3354716_snimka_na_denia_4_kilometra_girliandi_na_elhata_v/", "text": "Светлините на коледната елха на София бяха запалени тази вечер в 19 часа пред НДК. Те бяха пуснати от столичния кмет Йорданка Фандъкова. Дървото е високо 12 метра и е било засадено преди няколко години в градинката до НДК. Коледната елха е украсена с 4000 метра гирлянди, 4000 лампички и стотици други декорации.", "date": "2018.11.30", "title": "Снимка на деня: 4 километра гирлянди на елхата в София"}
{"url": "https://www.dnevnik.bg/bulgaria/2018/11/30/3354722_vurvim_v_posoka_bulgarski_potok_obiavi_borisov/", "text": "С днешната позиция на \"Газпром\" се върви в посока за т. нар. \"Български поток\", който ще премине през наша територия. Това каза премиерът Бойко Борисов при завръщането си от работно посещение в Мароко, цитиран от БТА. Коментарът му дойде след съобщението, че руският концерн проявява интерес и ще участва в третата, обвързваща фаза на пазарния тест на т.нар. втора тръба от \"Турски поток\". Той уточни, че досега всички условия са били необвързващи, но вече се отивало към обвързващата фаза. За да се премине към третата фаза, българският държавен регулатор трябва да одобри предложението. \"Спазваме всички европейски правила при реализацията на концепцията за газоразпределителен център \"Балкан\". Това не е само български интерес, зад нас чакат и сърбите, и унгарците, и австрийците, но понеже ние сме на входа, трябва да свършим най-много работа\", обясни Борисов и добави, че това е пилотен проект, защото се прави със страна извън ЕС. Когато обаче той влезе на българска територия, след това за останалите европейски страни ще бъде много по-лесно продължението му. \"В момента, в който обвързващата част е минала и има резервиран капацитет, тогава ние спокойно можем на българска територия да започнем да строим\", уточни премиерът Борисов. По думите му втората тръба на \"Турски поток\" и строежът на газовата връзка с Гърция трябва да вървят паралелно, така че да може да си осигурят повече източници на природен газ и диверсификация. Борисов е оптимист и за резултатите от третия сондаж за залежи на нефт и природен газ, който в момента върви в Черно море. Министър-председателят припомни, че \"Южен поток\" е бил спрян в мандата на БСП заради корупционните схеми в обществените поръчки.", "date": "2018.11.30", "title": "Вървим в посока \"Български поток\", обяви Борисов"}
{"url": "https://www.dnevnik.bg/sport/2018/11/30/3354723_basketbolistite_zapaziha_shansove_za_svetovnoto_s/", "text": "Българският национален отбор по баскетбол запази шансове за класиране на световното първенство в Китай през 2019 г. след победа срещу Босна и Херцеговина. Тимът на Любомир Минчев се наложи с 89:82 в зала \"Арена Ботевград\". Националите успяха да се преборят за победата въпреки отсъствието на лидерите си Александър Везенков и Дий Бост. Крилото на \"Олимпиакос\" и плеймейкърът на \"Химки\" не бяха пуснати от своите клубове да участват в днешния мач и предстоящия с Франция на 3 декември. Божидар Аврамов беше най-полезен за победата на България с 20 точки. Той вкара пет тройки от девет опита и общо шест от 11-те си стрелби от игра. Александър Янев добави 14 точки, Станимир Маринов се отличи с 13 точки, осем борби и пет асистенции, а Чавдар Костов завърши с 11 точки. България записа втори успех от три мача във втората фаза на квалификациите в зона \"Европа\". В първия кръг националите нанесоха сензационно първо поражение на Франция, след което бяха близо до нов подвиг срещу Русия, но загубиха драматично. Българските баскетболисти постигна четвърта победа от общо девет мача от началото на квалификациите. Във втората фаза на националите се зачитат резултатите от първата, в която националите играха с Финландия и Чехия. С днешния успех българският отбор събра 13 точки. Франция е начело в групата с осем победи и една загуба, след като тази вечер надигра Чехия със 79:65. Чехите са втори със седем победи и две загуби, като и двата отбора вече си гарантираха участие на световното. Битката за последната квота от тази група ще е между България, Финландия и Русия. Руснаците заемат третата позиция с 14 точки, след като направиха късен обрат и победиха драматично финландците като гости със 77:75 след продължение. \"Сборная\" записа пети успех от девет мача. Скандинавците допуснаха пето поражение и имат 13 точки, които им отреждат четвъртата позиция заради по-добри показатели с директните мачове с България.", "date": "2018.11.30", "title": "Баскетболистите запазиха шансове за световното с победа над Босна"}
{"url": "https://www.dnevnik.bg/biznes/2018/11/30/3354714_finansovoto_ministerstvo_ochakva_bjudjetut_da_zavurshi/", "text": "Министерството на финансите очаква в края на ноември дефицит в размер на 32.4 млн. лв. по консолидираната фискална програма (КФП), в която влизат освен републиканския бюджет, но и този на съдебната власт, университетите, държавните медии, общините и др., съобщиха от пресцентъра на ведомството. Това съответства на 2.6% от прогнозния БВП. Приходите и помощите по КФП към ноември 2018 г. се очаква да бъдат 35.8 млрд. лв. (93.7% от годишния разчет), като спрямо същия месец през 2017 г. се отбелязва ръст от близо 3.9 млрд. лева. Ръстът спрямо предходната година се дължи основно на по-високите данъчни и неданъчни приходи, които нарастват с 3.4 млрд. лв. (11.3%), а постъпленията в частта на приходите от помощи са се увеличили с 447 млн. лв. Разходите по консолидираната фискална програма (вкл. вноската в бюджета на ЕС) към ноември са близо 33 млрд. лв., което е 83.9% от годишния разчет. За сравнение, разходите по КФП за същия период на 2017 г. са били размер на 29.5 млрд. лева. По данни от месечните отчети на първостепенните разпоредители с бюджет през октомври бюджетът е с излишък от 2.8 млрд. лв. (2.6 % от прогнозния БВП). Към края на октомври са събрани 85.9% от планираните данъчни приходи.", "date": "2018.11.30", "title": "Финансовото министерство очаква бюджетът да завърши ноември с дефицит от 32.4 млн. лева"}
{"url": "https://www.dnevnik.bg/sviat/2018/11/30/3354718_chovek_koito_durji_na_dumata_si_ili_kakvo_kaza_makron/", "text": "В петминутен разговор в кулоарите на форума на Г-20 в Аржентина френският президент Еманюел Макрон каза на престолонаследника на Саудитска Арабия принц Мохамед бин Салман, че европейците ще настояват в разследването на убийството на журналиста Джамал Хашокжи да участват международни експерти. Т Това съобщи източник от Елисейския дворец, цитиран от \"Ройтерс\" и БТА. Макрон е предал \"много категорични послания\" на принца относно Хашокжи и намирането на политическо решение на ситуацията в Йемен, добави френският източник. Електронното издание на саудитския в.\"Сауди газет\" публикува едноминутен видеоматериал от срещата. Вижда се, че Макрон и Бин Салман разговарят тихо, навели глави един към друг. Докато разговаря, Макрон гледа събеседника си в очите, а саудитският принц кима и от време на време се усмихва. В аудиозаписа се чува как Бин Салман казва: \"Не се тревожете\", на което френският президент отговаря: \"Разтревожен съм\". По-късно в едноминутния клип, качен в \"Туитър\", Макрон казва: \"Никога не ме слушате\", а Бин Салман отвръща: \"Ще ви изслушам, разбира се\". В края се чува как Макрон казва: \"Аз съм човек, който държи на думата си\". Елисейският дворец заяви, че видеото показва контраста между лицето на престолонаследника, който се усмихва притеснено, и лицето на френския президент, който гледа по-скоро строго и иска посланието му да звучи категорично. Като цяло разговорът изглежда тече в сърдечна обстановка, отбелязва \"Ройтерс\". Саудитският престолонаследник разговаря и с други световни лидери в кулоарите на срещата на върха на групата Г-20, помрачена от загрижеността заради отвратителното убийство на саудитския журналист Джамал Хашокжи, предаде \"Асошиейтед прес\". Саудитското външно министерство публикува в \"Туитър\" снимки от разговорите на престолонаследника. Същевременно вниманието на медиите бе приковано от друг сърдечен жест на Мохамед бин Салман -  този с руския президент Владимир Путин . Лидерите на ЕС призоваха участниците във форума на Г-20 да се занимаят с темите за сигурността на журналистите и подкрепяната от Саудитска Арабия война в Йемен. Американските разузнавателни агенции стигнаха до извода, че престолонаследникът Бин Салман е наредил убийството на Хашокжи. Рияд отхвърли тези обвинения, посочва АП. Макрон междувременно написа в \"Туитър\": \"Винаги съм бил ясен със Саудитска Арабия. Това е един от въпросите, европейските ще обсъдят утре сутринта. Исках да направим координационна среща преди откриването на Г-20 по този и всички други въпроси.\"", "date": "2018.11.30", "title": "\"Човек, който държи на думата си\" или какво каза Макрон на саудитския принц"}
{"url": "https://www.dnevnik.bg/bulgaria/2018/11/30/3354668_karnobatskata_grozdova_rakiia_shte_vleze_v_registura/", "text": "Европейската комисия одобри искането на България карнобатската гроздова ракия да бъде вписана в регистъра на защитените географски наименования, съобщава БНР. От Комисията уточняват, че карнобатската гроздова ракия е с поне 40 градуса алкохол. Освен това има светложълт цвят, който се дължи на отлежаването в дъбови бъчви и прибавянето на карамел. \"Тази ракия има ясно изразен вкус на зряло грозде, а също така и нюанси на ябълка и смокиня. Тя се произвежда в няколко общини в Източна България\", добавят от еврокомисията. Новата марка става част от над 245 спиртни напитки, които вече са в този регистър.", "date": "2018.11.30", "title": "Карнобатската гроздова ракия ще влезе в регистъра на защитените географски наименования"}
{"url": "https://www.dnevnik.bg/evropa/2018/11/30/3354701_franciia_zabrani_na_roditelite_da_biiat_decata_si/", "text": "Долната камара на френския парламент одобри законодателни промени за забрана на физическите наказания на деца от техните родители, съобщава БТА. Те ще задължат родителите да възпитават децата си и без психологическо насилие. Текстът ще бъде добавен към онази част от френския Граждански кодекс, която урежда родителските отношения, като в него не се предвиждат никакви наказания в случай на неспазването му. Правителството се упълномощава да направи оценка на мащаба на прибягването до телесни наказания във Франция и да докладва догодина пред парламента с препоръки какви мерки са необходими, за да се помогне на родителите и да се повиши осведомеността им по въпроса. Съветът на Европа приветства промените във френското законодателство, като нарече вота \"исторически\". Законопроектът бе одобрен с 51 гласа \"за\" при само 1 \"против\" и трима въздържали се. За него гласуваха центристките и левите депутати, а повечето им колеги от основната опозиционна сила - десноцентристката партия \"Републиканците\", не гласуваха. Единственият глас против бе на представител на крайната десница. Така Франция е на път да приведе законодателство си в унисон с много други страни от ЕС, макар че за нарушение на забраната не се предвижда наказателна отговорност. Първа забранява със закон родителския бой Швеция през 1966 г., последвана от още 54 държави, сред които 22 от настоящите 28 страни членки на ЕС.", "date": "2018.11.30", "title": "Франция забрани на родителите да бият децата си"}
{"url": "https://www.dnevnik.bg/politika/2018/11/30/3354736_bjudjetut_za_2019_g_e_pileene_na_obshtestven_resusr/", "text": "Зам.-председателят на ДПС Йордан Цонев заяви пред БНТ, че представяният от управляващите като щедър и оптимистичен бюджет за 2019 г. има една основна слабост. Според него това е неефективното харчене на и без това малкото публични ресурси. Бюджетът беше приет вчера  на второ четене след тридневни обсъждания в Народното събрание. В него са предвидени по-високи заплати и пенсии, а в администрацията вече няма да се допускат да работят пенсионери. \"Този бюджет се пилее обществен ресурс и фокусира върху всички недостатъци в последните 10 години. Това е липсата на реформи, каквито не са правени от 2005 г.\", каза Цонев и даде за пример здравния сектор, където всяка година се заделяли по половин милиард лева повече, но \"няма кой да е доволен\". По думите му друг подобен проблем е Законът за хората с увреждания. Според него количеството пари в сферата не значи нищо. Най-важно било правилното им разпределение. Той за пореден път подчерта, че ДПС иска \"Обединени патриоти\" да напуснат властта, след което добави, че цялото правителство трябва да си подаде оставката. Цонев добави, че оставката на Валери Симеонов не променя нищо, но показала на обществото, че въпросът не е политически, а цивилизационен. ", "date": "2018.11.30", "title": "Бюджетът за 2019 г. е пилеене на обществен ресурс, смята Йордан Цонев"}
{"url": "https://www.dnevnik.bg/photos/2018/11/30/3354519_fotogaleriia_svetovnite_snimki_na_denia_-_30_noemvri/", "text": "Кукла се носи по повърхността на локва близо до къмпинг на мигранти от Централна Америка, които пътуват към САЩ.", "date": "2018.11.30", "title": "Фотогалерия: Световните снимки на деня - 30 ноември 2018 г."}
