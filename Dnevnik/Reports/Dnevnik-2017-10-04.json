{"url": "http://www.dnevnik.bg/sport/2017/10/04/3053858_arjentina_urugvai_i_paragvai_se_gotviat_za_obshta/", "text": "Аржентина, Уругвай и Парагвай обявиха, че се подготвят да издигнат обща кандидатура за домакинството на световното по футбол през 2030 г. Президентите на трите страни показаха съвместното си намерение, макар началото на процедурата да е далеч. Първата среща в подготовката за издигането на кандидатурата ще бъде през първата седмица на ноември, каза президентът на Парагвай Орасио Картес. През 2030 г. първенството ще отбележи 100 години от първото световно, проведено в Уругвай. През 1930 г. домакините печелят титлата, като във финала в Монтевидео надиграват Аржентина с 4:2. Аржентинците също са били домакин на шампионата през 1978 г., когато триумфират и с титлата след успех с 3:1 срещу Холандия. ФИФА  вече подкрепи идеята за съвместно предложение на Уругвай с Аржентина . Към кандидатурата ще се присъедини и Парагвай. През 2018 г. световното ще е в Русия, а четири години по-късно ще се проведе в Катар. За 2026 г. също ще има съвместна тройна кандидатура -  на САЩ, Мексико и Канада , а желание има и Мароко. От 2026 г. на световното ше участват 48 отбора вместо 32, колкото са в момента.", "date": "2017.10.04", "title": "Аржентина, Уругвай и Парагвай се готвят за обща кандидатура за световното през 2030 г."}
{"url": "http://www.dnevnik.bg/bulgaria/2017/10/04/3053702_novo_uvelichenie_na_uchitelskite_zaplati_niama_da_ima/", "text": "Следващото увеличение на учителските заплати ще бъде най-рано от октомври догодина, ако се вземе управленско решение да бъде изтеглено планираното увеличение за 2019 г. Изключение ще има само за преподавателите в детски градини и училища в малки и отдалечени населени места, както и за тези, които работят с уязвими групи. Това се разбра от отговори на просветния министър Красимир Велчев на въпроси на журналисти след блиц контрол в парламентарната комисия по образование днес. Учителските заплати бяха увеличени  два пъти тази година  или  общо с около 23-25 % . От септември минималната учителска заплата е 760 лева, а увеличението е с 15 на сто. Най-ниското възнаграждение за старши учител е 792 лева, а за директор - 950 лева. Това бе първото повишаване на учителските възнаграждения от кабинета \"Борисов 3\", чието основно предизборно обещание е  двойно увеличение на учителските заплати  за един управленски мандат, което значи минимално възнаграждение от 1320 лева през 2021 г. Според министър Вълчев чистото  средната заплата тогава трябва да е 1600-1700 лева . През август в интервю за БНТ председателят на финансовата комисия в парламента Менда Стоянова (ГЕРБ) обяви, че през 2018 г. ще има ново увеличение на учителските заплати с 20-25%, но не уточни от кога. Днес министър Красимир Вълчев заяви, че ако има някакво увеличение, то ще е изтегленото увеличение за 2019 г. и може да стане факт от октомври 2018 г. При гласуването на бюджета за догодина правителството ще даде прогноза как ще бъдат увеличавани учителските заплати до края на мандата, обяви още министърът. Увеличение на заплатите тази година ще има само за учителите от детските градини и училища в малките населени места, както и на местата, където работят с уязвими групи. За целта делегираните бюджети на тези учебни заведения ще бъдат увеличени от 1 до 30 % или със средно 4 %. Това според министъра ще може да доведе до средно увеличение на учителските заплати в тези градини и училища с малко над 5%. За тази цел в бюджета за следващата година ще бъдат отделени 90 млн. лева. Тези 90 млн. лева са част 360 млн. лева, с които ще бъде увеличен бюджетът за образование, каза още министър Вълчев. От тях 240 млн. лева ще отидат за покриване на вече реализираните увеличения на учителски заплати, а 30 млн. лева - за увеличението на минималната работна заплата (от 1 януари тя трябва да бъде 510 лева - бел авт.) на останалия персонал и за изплащане на осигуровки.", "date": "2017.10.04", "title": "Ново увеличение на учителските заплати няма да има поне една година"}
{"url": "http://www.dnevnik.bg/analizi/2017/10/04/3053757_predsedatelstvoto_na_es_samo_shte_zatvurdi_loshiia/", "text": "Корупция, лошо управление, изтичане на мозъци, най-бедната страна – тези определения обикновено се чуват, когато стане дума за България. Сега обаче пред страната се открива голям шанс да промени това положение: с председателството на Европейския съвет. Шанс, който сякаш ще бъде пропуснат. България поема председателството за пръв път, подготовката обаче видимо изостава, и то много. По този начин политиката и администрацията само затвърждават лошото мнение, което гражданите имат за тях. Всъщност, на българското председателство не му потръгна още от самото начало. Първо Брекзит придвижи България с половин година по-напред в листата на председателите, после пък премиерът Борисов подаде оставка и неизбежните предсрочни избори допълнително забавиха подготовката. И чак през май правителството създаде специално министерство за Председателството на ЕС, което започва на 4 януари 2018. Показателна за хода на подготовката е уебстраницата на специалното министерство. Освен че е само на български език, тя и не функционира както трябва. Календарът със събития например може да се свали единствено като PDF-файл, а не се отваря електронно в същинския календар. Видим резултат от инвестираните 70 хиляди лева сякаш няма. Неясни приоритети А България е една от страните в така нареченото \"трио\" (заедно с Естония и Австрия), което изработи своя \"Осемнайсетмесечна програма\". В нея влизат такива приоритети като нови работни места, ръст, сигурност, енергетика, свобода и справедливост. Когато триото представи тези приоритети, България така и не съумя да формулира конкретни собствени проекти. Министър Лиляна Павлова, която отговаря за Председателството, оповести единствено своите четири \"К\": конкуренция, кохезия, консенсус и култура. Тя съобщи, че планът ще бъде одобрен от правителството чак на 20-ти декември. Така разработването на отделните точки си остава неясно, а в различни интервюта непрекъснато се добавят допълнителни приоритети, без да се посочва някаква ясна обща линия. Тези приоритети трябваше да бъдат представени след правителствените заседания през юли. Ако човек събере различните изявления по въпроса, може да стигне до извода, че в приоритета \"Консенсус\" навярно влизат сигурността и миграцията, бъдещето на страните от Западните Балкани в ЕС и трайните усилия за интегрирането на Дунавския и Черноморския региони, както и създаването на европейска прокуратура. \"Конкуренция\" навярно включва конкурентоспособния вътрешен пазар, насърчаването на предприемачеството и социалните иновации, икономическия и валутния съюз, един устойчив енергиен съюз и бъдещето на труда в една по-справедлива Европа. В \"Кохезия\" се споменават следните приоритети: реформирана многогодишна финансова рамка след 2020, кохезионната политика след 2020, бъдещето на общата аграрна политика и нейното модернизиране и опростяване. При \"Култура\" изцяло липсват евентуалните подтеми. Повод за критика дава и рамката на българското Председателство. Ремонтът на главната сграда за срещи все още не е завършен, игнорирани бяха липсващите строителни разрешения, а първоначалният бюджет от 17 милиона лева трябваше да бъде увеличен с още 28 милиона. Към това се добавят тежки обвинения за разхищение на средства за този престижен проект, както и за корупция при държавните поръчки. В момента за 5 милиона лева се ремонтира площадът пред НДК – една работа, която вече беше извършена през 2016 година за няколко милиона лева, главно европейски пари. На този фон докладите на Еврокомисията по Механизма за сътрудничество и проверка (МСП) не дават добра оценка за готовността на страната да се реформира. В последния доклад от 25-ти януари 2017 г., който обобщава десетгодишните опити за реформи в контекста на препоръките, съдържащи се в МСП, за България се казва: \"Като цяло напредъкът през последните десет години не беше толкова бърз, колкото се очакваше, тъй че тепърва трябва да се преодоляват редица сериозни предизвикателства.\" България не е затворила нито една от главите, предвидени в МСП – нито по отношение на съдебната реформа, нито в борбата срещу корупцията, нито пък в специално въведената за страната категория \"борба срещу организираната престъпност\". Ето как във времената на прелом, когато ЕС има голяма нужда от обновление, председателството поема тъкмо страна, която сама най-малко се е реформирала. Крайни националисти ще ръководят съвети Тревога буди и участието на крайните националисти в правителството. Три партии се обединиха в така наречените \"Обединени патриоти\" и управляват страната заедно с партията ГЕРБ на премиера Борисов. Така се стигна дотам, че известни ксенофоби, националисти и протекционисти застават начело на различни съвети ( в рамките на председателството – бел. ред.). Министърът на икономиката Емил Караниколов например ще оглави Съвета по конкуренцията, докато в същото време \"патриотите\" се застъпват за национализиране на предприемаческата политика в защита срещу чуждестранните предприемачи. Вицепремиерът Валери Симеонов изобщо не крие омразата си срещу малцинствата и публично нарича ромите \"диви маймуни\". Красимир Каракачанов, който през 2018 година ще влезе в Съвета по външните работи, разреши на своите съпартийци да блокират българо-турската граница по време на парламентарните избори и да упражняват насилие срещу турците с български паспорт, които искаха да гласуват в България. Всичко това създава проблеми и открити въпроси в три посоки: благонадеждност, предвидимост и резултати. Доколко благонадежден е в България, а и в цяла Европа един ЕС, когато отговорността поемат хора, обявяващи се открито против всичко онова, което ЕС защитава? Доколко предвидими ще бъдат тези хора, когато са начело на съветите? Дали ги интересуват резултатите или по-скоро евтиният политически ефект на национално равнище? Нима тези хора, които трайно провеждат курс на конфронтация с така наречените от самите тях враждебни \"външни сили\", наистина ще съумеят да работят конструктивно?", "date": "2017.10.04", "title": "Председателството на ЕС само ще затвърди лошия имидж на България"}
{"url": "http://www.dnevnik.bg/bulgaria/2017/10/04/3053731_treti_den_sofiiskiiat_gradski_sud_stoi_bez_shef_niama/", "text": "Софийският градски съд (СГС) продължава да бъде без оперативно ръководство. И днес съдийската колегия на Висшия съдебен съвет (ВСС) не определи и. ф. председател на съда до избор на титуляр  след оставката на досегашния шеф - Калоян Топалов . Причината е еднаква, каквато досега спираше процеса - нито членовете на ВСС, нито председателката на Софийския апелативен съд Даниела Дончева са внесли предложение за номинация. След като Топалов подаде оставка, общото събрание на съдиите в СГС подкрепи за свой временен ръководител Десислава Попколева. В края на днешното заседание на колегията председателят на ВКС Лозан Панов попита дали има направено от Дончева предложение за определяне на и.ф. шеф на ключовата съдебна инстанция. И се разбра, че до този момент няма. Панов обясни, че съдии алармират, че няма кой дори да им подпише заплатите и че най-големият съд остава без ръководител. Утре съдийската колегия ще има извънредно заседание.", "date": "2017.10.04", "title": "Трети ден Софийският градски съд стои без шеф, няма кой да подписва заплатите"}
{"url": "http://www.dnevnik.bg/biznes/2017/10/04/3053750_edna_ot_dvete_oferti_za_tol-sistemata_se_okaza_s_25/", "text": "В Агенция \"Пътна инфраструктура\" бяха отворени ценовите оферти на допуснатите участници в обществената поръчка за проектиране, изграждане и въвеждане на електронна система за събиране на таксите за ползване на републиканската пътна мрежа. Известната повече като тол система ще бъде на база изминато разстояние за превозни средства с обща технически допустима максимална маса над 3.5 т (тол) и на база време за леките автомобили с обща технически допустима максимална маса до 3.5 т (електронна винетка). Консорциумът \"Капш трафик солюшънс\" с участници \"Капш телематик технолоджис България\" ЕАД; \"Капш телематик сървисиз\" ООД, Полша; \"Капш трафикком\" ЕООД, Италия и \"Капш трафикком транспортейшън\" ЕАД, Испания, предлага да изгради системата за 149 997 000 лв. без ДДС. Консорциумът \"Тол България\", в който влизат \"Телелинк\" ЕАД, \"Синесис\" АД и \"Сирма солюшънс\" АД дава по-скъпа оферта от 193 500 000 лв. без ДДС. Срокът за изпълнение на обществената поръчка е 19 месеца. Индикативната й стойност е 200 млн. лева без ДДС. Изграждането на тол системата ще бъде за сметка на избрания изпълнител. След успешното й внедряване той ще възвърне своята инвестиция с пари от събраните приходи, припомнят от пътната агенция. Предстои в кратък срок тръжната комисия да излезе с протокол и класиране на участниците в обществената поръчка въз основа на получената комплексна оценка на офертите на участниците, която включва оценка на техническото и ценово предложение. През последните дни тръжната комисия оцени техническите оферти и на тази база предложи отстраняването на четири кандидата - обединение \"БГ ПЪТ\", \"Толлнет\" Чехия, \"Сиела Норма\" и обединение \"Телетол\".", "date": "2017.10.04", "title": "Една от двете оферти за тол-системата се оказа с 25% по-ниска от прогнозната цена"}
{"url": "http://www.dnevnik.bg/sport/2017/10/04/3053754_s_ruka_na_surceto_stoichkov_se_izvini_na_vicepremiera/", "text": "Христо Стоичков поднесе извиненията си на вицепремиера на Испания Сорая Саенс де Сантамария след  острото си изказване . Бившият футболист, който в момента е водещ в мексиканската телевизия \"Унивижън\", се извини от ефира ѝ за това, че е споменал сина на Сантамария в критиката си, провокирана от  случилото се в Каталуня в деня на референдума . В разпален тон преди ден Стоичков обвини Сантамария, че дядо ѝ, баща ѝ и дори нейният непълнолетен син са последователи на Франко. Сега се извини за това, че е намесил сина ѝ. \"След 27 години, в които живея там - в Каталуня, и имам много приятели, продължавам да съм възмутен. Думата \"франкизъм\" (следване на принципите на генерал Франсиско Франко) се потвърди. Кадрите говорят сами - кръв, насилие срещу невинни хора\", каза Стоичков. Той посочи, че \"по никакъв начин не е нападнал тази госпожа\" и неколкократно заяви, че кадрите говорят достатъчно. \"Само сбърках едно нещо, което казах - споменах сина ѝ. Той няма ни най-малка вина за всичко, което се случва там в Каталуня. Затова, без да отивам по-далеч, с ръка на сърцето те моля за извинение, че споменах твоето дете.\" \"Но кадрите продължават да се въртят по света. Аз не съм пратил тези войски да малтретират хората. Така че спирам дотук. Да живее Каталуня и нищо повече\", добави бившият футболист. Външното министерство на България  заяви, че мнението на Стоичков, който е почетен консул в Барселона, е негово лично и не изразява позицията на България .", "date": "2017.10.04", "title": "С ръка на сърцето Стоичков се извини на вицепремиера на Испания (видео)"}
{"url": "http://www.dnevnik.bg/sviat/2017/10/04/3053799_evroparlamentut_odobri_bulgariia_i_rumuniia_da/", "text": "Европейският парламент прие предложението на Съвета на ЕС България и Румъния да получат достъп до визовата информационна система (ВИС). Решението на Съвета би позволило на България и Румъния да проверяват информация във ВИС, без да могат да въвеждат, изменят или трият данни. Целта на Визовата информационна система (ВИС) е да усъвършенства изпълнението на \"общата визова политика\" и да предотврати случаите, когато един кандидат с отказ да влезе в една държава от Шенген, подава документи и получава виза от друга страна членка, Също така ВИС се създава за улесняване на идентифицирането на тези, които не отговарят на условията за влизане, престой или жителство в държава от Шенген, за по-лесно прилагане на регламента Дъблин II (за установяване на критерии и механизми за определяне на държавата-членка, отговорна за разглеждане на молба за убежище, подадена в една от държавите-членки от гражданин на трета страна) и за предотвратяване на заплахи за вътрешната сигурност на държавите-членки. Парламентът постанови в законодателна резолюция от 8 юни 2011 г., че България и Румъния са готови да влязат в шенгенското пространство. Още на 9 юни 2011 г. Съветът прие заключението, че България и Румъния са изпълнили всички условия по отношение на въздушните и наземните граници, полицейското сътрудничество, защитата на личните данни, визовата информационна система, морските граници и визите. Окончателното политическо решение дали България и Румъния могат да станат част от Шенгенското пространство и по този начин да преустановят системните проверки на границите със съседните държави от ЕС, трябва да бъде взето единодушно от Съвета.", "date": "2017.10.04", "title": "Европарламентът одобри България и Румъния да получат достъп до Визовата информационна система"}
{"url": "http://www.dnevnik.bg/sviat/2017/10/04/3053809_dobre_che_niama_dvijenie_za_avtonomiia_na_iztochna/", "text": "От няколко дни насам Европа е вперила поглед в Каталуния - икономически най-силния регион в Испания, в който в неделя се проведе референдум за независимост. Едни подкрепят стремежа на каталунците към самостоятелност, други остро критикуват желанието им за отцепване от Испания. Всъщност няма еднозначен ред, гарантиращ правото на народите на самоопределение, както го пише във Всеобщата декларация за правата на човека. Не можем обаче да го изключим, основавайки се на националните конституции. Проблемът е твърде неясното, да не кажа метафорично понятие \"народ\". Вярно е, че Каталуния има своята история, език, идентичност. Но какво правим с кастилеца, който живее в Барселона от поколения? Какво става с българина, решил да се засели там? Правото си на самостоятелна държава една група хора извоюва тогава, когато убеди останалите да ги признаят за такава –да потвърдят границите, да започнат да сключват договори, да разменят дипломати и всичко останало. А това е възможно, когато достатъчно много важни фактори имат интерес от възникването на новата държава и/или когато събитието се случва в особен исторически момент. Що се отнася до първото, дори Русия на Путин днес няма интерес да подкокоросва автономизма, защото в северната империя има още повече мераклии за държава. А що се отнася до историческия момент, днес той работи срещу Барселона: ЕС е тежко ранен от Брекзит, а и от десетина години май се поотказа от идеологията на регионализма, който трябваше да замени изкуствените национални граници. След каталунците свои държави могат да поискат баски, шотландци, корсиканци, северно-италианци, а защо не някой ден и баварци. И те са по-богати от другите лендери, и те имат туризъм и футбол. Мечтата за свобода Разбира се, историята на Каталуния е специфична: централизмът се свързва с режима на Франко, да не се връщаме до обсадата на Барселона и окупацията от испанско-френски части, сложили край на княжеството през 1714. Тези събития се възпоменават до днес на Деня на Каталуния. Най-скорошната обида идва от ограничаването на автономния статут през 2010 от Конституционния съд, което пак се приписва на десните. Усещането е, че централизмът е дясна, дори фашизоидна политика, докато автономизма има ореола на нещо ляво-демократично. За да си представите радикализма на нивото на символите - синият триъгълник с бяла звезда върху жълто-червените райета (династичен знак на кралство Арагон) трябвало да прави асоциация със знамената на Куба и Пуерто Рико, колонии на Испания, които са се освободили както щяла да стори и Каталуния. По-циничните изследователи обикновено виждат зад символиката чувството на несправедливост задето провинцията носела непропорционално голямо данъчно бреме и хранела по-бедните региони. Тук е и основната характеристика на съвременните борби за свобода и достойнство: богати места отказват солидарност с по-бедните. Как точно се съчетава егоизма на богатия с левите идеи на автономистите - не знам, глобализацията май обърка всичко. Но върнете лентата - от Югославия първа се откъсна най-богатата Словения, последва я втората по богатство Хърватия. Фламандските автономисти се появиха, когато областта надмина Валония, поразена от деиндустриализацията. В Шотландия сондажите за независимост скочиха нагоре, когато беше открит нефт около бреговете; когато цените на петрола паднаха, слязоха и сондажите. Кюрдите, и те се надяват да основат една петролна република. Италианските крайно-десни дори измислиха име за богатия север, който да се отърве от недоразвития юг: Падания (от реката По). Ами англичаните защо ни напуснаха, не беше ли защото им внушиха, че губят от членството в Съюза? Не е трудно да се предвиди, че ако за Обединеното кралство \"освобождението\" ще коства поскъпване, спад на индустрията, години хаос и несигурност, за Каталуния излизане от еврото и ЕС, въвеждане на визи за туристите, създаване от нулата на национална администрация, институции, законодателство просто ще са катастрофа. Въпросът е защо толкова много хора се увлякоха по мечтата за свобода, възпявана в литературата и учебниците. Ако въпросът беше поставен другояче - не искате ли свобода и достойнство, а искате ли да напуснете еврозоната и ЕС - разбира се, отговорът щеше да е различен. Вече и българският ни опит показва, че референдумът е инструмент в ръцете на този, който задава въпроса. Слава богу още не се е появило движение за автономия на Източна Румелия, което да разгаря омразата на пловдивчани към софиянци, но знае ли човек? По-тържествената дума за референдум - \"плебисцит\" (plebs, народ + scitum, закон) - влиза в употреба през 1860, когато се случва не откъсване, а обединението на Италия. Днес все някой иска да се обособява, да скъсва връзките. Защо е така? Егоизмът на богатите не ми се струва достатъчно обяснение; впрочем, истински големият бизнес май предпочита големи пространства. Разбира се, идентичностите са се превърнали в един вид лайфстайл: живееш прилично, имаш демокрация, но искаш и този лукс - да ти издават шофьорската книжка на езика, да ти се вее знамето над футболния стадион. Няма как да избягаме от подобна тенденция - вървим към обособяване на всички неща и вероятно някой ден всеки от нас ще представлява малка суверенна държава. Но в плебисцита тази работа днес се случва импулсивно, без мисъл за последствията. Представете си двойка, която се разделя - нещо става и единият тряска вратата и заминава без да мисли как ще поделят жилището, какво ще правят с децата. Тази импулсивност, според мен, е резултат от новата медийна среда, която директно \"овластява\" народа. Овластява го не като разумен, преценяващ бъдещето субект, а като безформена емоция. Добре, че нямаше убити Всичко днес се случва в нажежена до бяло среда. Актуализират се травмите на миналото, задълбочават се обидите, радикализират се конфликтите. Централистите в Каталуния са наричани фашисти (както в България всяко историческо насилие вече е наричано \"геноцид\"): публичните гласове все по-бързо стигат до фалцетните тонове. Защо ли? Защото медийната среда така работи: никой не пише за влакове, които пристигат навреме. Историческите злодейства мобилизират морални рефлекси, разпалват конфликти и в последна сметка увеличават тиражите. Какво ще си спомни напускащата дома съпруга – щастливите спокойни вечери пред телевизора или онази фатална нощ, когато той е бил с друга? В изострянето на страстите изникват нови травматични събития. Побоят на испанската полиция, оставил 800 ранени, вече е много по-силен аргумент за независимост от самия незаконен референдум. Видеа циркулират из мрежата, отвсякъде непримиримост, ярост (която вече само оставка на Рахой може да успокои). Но май тъкмо това беше целта на някои от автономистите, да накървят демократичното упражнение (значи трябва и оставка на Пучдемон). Добре, че нямаше убити - както знаем от историята, това винаги прави нещата необратими.", "date": "2017.10.04", "title": "Добре че няма движение за автономия на Източна Румелия от София"}
{"url": "http://www.dnevnik.bg/biznes/2017/10/04/3053823_akciite_na_prinositel_shte_budat_zabraneni_i_premahnati/", "text": "Акциите на приносител да бъдат премахнати и постепенно да бъдат заменени с поименни. Това е един от текстовете в проект за промени в Търговския закон, който Министерство на правосъдието публикува за обществено обсъждане. Акциите на приносител са забранени или в процес на забрана и замяна в редица развити и развиващи се държави по света, се казва в мотивите за предложението. Смята се, че те могат да подпомагат дейности като пране на пари, финансиране на тероризма и избягване на данъчно облагане. Друг аргумент за премахването им е съществуващият риск за прозрачността на информацията за притежателите на акции на приносител. Особеното при тях е, че лицето, което упражнява фактическата власт върху акциите на приносител, е титуляр на правата по тях. Това прави смяната на собственика много лесна, като за това е необходимо единствено физическото предаване на акциите, пояснява Министерството на правосъдието. Също така към настоящия момент в България няма законово задължение да се оповестява информация за притежателите на акциите на приносител. С промените се цели въвеждането на висок стандарт за прозрачност и обмен на информация за данъчни цели спрямо търговските дружества, издали акции на приносител. По този начин ще се гарантира спазване на правилата от страна на всички участници в търговския оборот, което ще бъде от полза за българския бизнес като цяло, защото от репутацията на България като прозрачна данъчна юрисдикция зависи инвестиционният климат в страната, информира пресцентърът. Ще бъдат облагодетелствани и всички български граждани, доколкото от инвестиционния климат и състоянието на икономиката зависи благосъстоянието на всеки един от тях.", "date": "2017.10.04", "title": "Акциите на приносител ще бъдат забранени и премахнати"}
{"url": "http://www.dnevnik.bg/sviat/2017/10/04/3053827_sud_prati_dojivot_v_zatvora_40_turski_voenni_za_opit/", "text": "Турски съд осъди днес на доживотен затвор 40 души, признати за виновни в опит за убийство на президента Реджеп Тайип Ердоган по време на опита за преврат през юли миналата година, предаде АФП, цитирана от БТА. Общо 47 души, включително ислямският проповедник Фетхуллах Гюлен, обвинени от Анкара за организирането на опита за преврат, както и бившият адютант на Ердоган, бяха съдени в този процес в Мугла (Югозападна Турция). Днешното съдебно заседание бе преместено в сградата на търговско-промишлената палата в Мугла, която е по-просторна от тази на местния съд, а снайперисти бяха разположени по покривите на съседните сгради, отбелязва Анадолската агенция. Съдът осъди 40 от обвиняемите на доживотен затвор, съобщи агенция Доган. Сред осъдените е и бившият бригаден генерал Гьокхан Сьонмезатеш, сочен като ръководител на групата пучисти, която е имала за задача да \"плени или убие\" Ердоган в нощта на опита за преврат. Али Язъджъ, бивш адютант на турския президент, бе осъден на 18 години затвор, а друг военен - на 15 години затвор. Съдът оправда един бивш военен и отдели от процеса делата срещу четирима подсъдими, включително срещу Гюлен, посочва агенция Доган. Гюлен, който живее в САЩ и отрича всякакво участие в опита за преврат, е съден задочно. Процесът е най-големият от съдебните процеси, започнали в Турция след опита за преврат, при който загинаха 250 души. В нощта на 15 срещу 16 юли 2016 г., докато превратаджиите се опитваха да превземат центрове на властта в Истанбул и Анкара, група войници пучисти щурмува хотел в Мармарис (Югозападна Турция), в който Ердоган бе на почивка със семейството си. Според Ердоган пучистите, които са имали за задача за го убият или пленят, са пристигнали малко след като той е напуснал хотела. Двама полицаи, определени да охраняват президента, които са останали в хотела, бяха убити при престрелка. Обвиняемите, сред които 37 бивши военни, бяха съдени по 17 обвинения, включително \"атентат срещу личността на президента\", \"нарушаване на конституцията\" и \"убийство на пазител на публичната власт\". Процесът, който започна през февруари, премина в напрегната атмосфера, като демонстранти настояваха при всяко съдебно заседание за връщане на смъртното наказание за обвиняемите. Десетки лица се събраха и днес около сградата на търговско-промишлената палата в Мугла, за да освиркат обвиняемите. След опита за преврат турските власти предприеха масови чистки срещу предполагаеми поддръжници на движението на Гюлен, като близо 50 000 души бяха арестувани, а над 140 000 души бяха уволнени или временно отстранени от работа.", "date": "2017.10.04", "title": "Съд прати доживот в затвора 40 турски военни за опит за убийство на Ердоган"}
{"url": "http://www.dnevnik.bg/sviat/2017/10/04/3053829_rusiia_atakuva_smartfoni_na_voenni_ot_nato_tvurdi/", "text": "Русия е открила нов боен фронт с НАТО, като атакува смартфони на войници от алианса, съобщи днес \"Уолстрийт джърнъл\", като се позова на западни военни източници. Според изданието войници, офицери и правителствени представители от Организацията на Северноатлантическия договор твърдят, че Русия води кампания за проникване в смартфони на военния персонал. Целта според тях е придобиване на оперативна информация, оценка на числеността на формированията, а също и сплашване на потребителите на устройствата. Характерът на кампанията свидетелства за координация на държавно ниво и няма съмнение, че тя е дело на Русия, казват източниците. По думите им в операцията се използват дронове с усъвършенствана апаратура за електронно наблюдение, която е почти недостъпна за цивилни лица. Мишена на кампанията са служещите в батальоните на НАТО, разположени тази година в Полша и балтийските републики. Сред атакуваните е подполковникът от армията на САЩ Кристофър Льорьо, поел през юли командването на натовската база в Полша. По думите му хакер с руски IP адрес се опитал да пробие двойната защита на паролата за неговия смартфон, а телефоните и профилите във \"Фейсбук\" на шестима от подчинените му също били хакнати.  Разследване в Естония е установило, продължава \"Уолстрийт джърнъл\", че с помощта на портативна телефонна антена руските служби са придобивали достъп до телефоните в района на военна база. При намесата се теглела или изтривала информация от личните мобилни устройства с цел тормоз или сплашване, казват западни представители.  Източник, близък до НАТО, разказал, че в Латвия към един американски войник, готвещ се за участие в спортна проява, са доближил човек, който между другото споменал детайли за личния му живот и информация за негови роднини. Подобен случай имало и с американски войник, докато пътувал във влак в Полша. И двамата войници са убедени, че са имали работа с руски агент, пише \"Уолстрийт джърнъл\", цитиран от БТА. Вестникът цитира Кийр Жил, сътрудник към програмата за Русия и Евразия към \"Чатъм хаус\", според когото Русия винаги се е стремяла да атакува служители от НАТО с разузнавателни цели, но \"подобна кампания за тормоз и сплашване няма прецеденти в последно време\".", "date": "2017.10.04", "title": "Русия атакува смартфони на военни от НАТО, твърди \"Уолстрийт джърнъл\""}
{"url": "http://www.dnevnik.bg/sviat/2017/10/04/3053831_orhan_pamuk_ne_iskam_da_obediniavam_iztoka_i_zapada/", "text": "- Липсата на  свобода на словото  е толкова страшна, че определено имаме нужда от по-силни връзки със Запада и Европа. Не се боя, че те могат да станат прекалено силни, особено сега, когато правителството се опитва да ни  отдалечи от западните ценности . - Аз всъщност не искам да обединявам Изтока и Запада. По същество, искам да пиша поетични, литературни наблюдения за живота на хората в и около Истанбул. Понеже  Истанбул  се основава на елементи от Запада и модерността и на елементи от традиционните култури и Изтока, читателите ми мислят, че намерението ми е да хвърля мост между тях. Всъщност има неща от Изтока и Запада, които вече  съществуват хармонично в Истанбул . Аз просто откривам истории за тях. - Главният ми герой носи бремето да бъде зает с правене на пари, докато баща му е идеалист и политически ангажиран. Имам много такива приятели... Тях ги тревожат морални проблеми като описаните в книгата. Индивидуалността срещу принадлежността към общността... Или икономическото развитие и удобството на модерността срещу опазването на миналото и старата архитектура и култура. Книгите ми винаги се отнасят за това как да бъдеш част от съвремието, без да губиш идентичността си. - Книгите ми вече бяха преведени на 46 езика, преди да получа  Нобеловата награда . Сега са преведени на 63, може да е помогнала. Определено ми донесе нови читатели и до някаква степен дипломатическата отговорност да представлявам страната си.", "date": "2017.10.04", "title": "Орхан Памук: Не искам да обединявам Изтока и Запада"}
{"url": "http://www.dnevnik.bg/sport/2017/10/04/3053836_grigor_dimitrov_nujdaeh_se_ot_takuv_mach_bautista_agut/", "text": "Григор Димитров остана доволен от представянето си и от мача с Хуан Мартин дел Потро. Българският тенисист  спечели със 7:6, 7:5 и се класира за четвъртфиналите на турнира в Пекин . Третият в схемата изрази радостта си от победата в два сета. Във втория той губеше с 2:5, но успя да направи обрат след много силна серия. \"Нуждаех се от такъв мач. След US Open не бях играл няколко седмици и не знаех какво да очаквам. Кортът тук е много бърз, но през нощта става по-бавен. Като цяло обаче е бърз и това пасва на играта му. По време на мача всичките му удари имаха дълбочина, а аз трябваше да намеря отговор. Борих се през цялото време, останах с положителна нагласа и е отлично, че мачът приключи така\", каза Димитров. Той се изказа ласкаво за Дел Потро, като заяви, че обича да играе и да тренира с него. Това беше седмият двубой помежду им, а Димитров вече има две поредни победи. \"Сигурен съм, че това няма да ни е последният мач. Той може да победи всеки. Има титли, печелил е турнир от Големия шлем.\" В следващия кръг българинът ще играе с Роберто Баутиста Агут. \"Не успях много да видя от мача му (с Аляж Бедене). Опасен съперник е, но не трябва да подценяваш никого. Първите ми два мача вече бяха срещу качествени играчи. Трябва да гледам от моята страна и да съм съсредоточен\", добави Димитров. Мачът му с испанеца ще е в петък.", "date": "2017.10.04", "title": "Григор Димитров: Нуждаех се от такъв мач, Баутиста Агут е опасен съперник"}
{"url": "http://www.dnevnik.bg/analizi/2017/10/04/3053545_vmesto_partii_imame_zadrugi_izgradeni_na/", "text": "Братовчедите и кумовете са непобедими. Това е \"Светото семейство\" в действие на нашенска почва през 2017 г. Това показа днешният вот в парламента, който остави Делян Добрев депутат. Убеден съм, че и след трогателната партийна солидарност, на която станахме свидетели, ще имаме политици, които ще се обиждат и учудват, че България наред с ЮАР (след периода на апартейда, при управлението на президента Джейкъб Зума), се дава като пример за завладяна страна (state capture) в научната литература. Тя се характеризира с това, че частните интереси въздействат нерегламентирано и решително в своя ползва върху процесите на взимане на решения в дадена страна. \"Какво друго е държавата без справедливост, ако не голяма разбойническа шайка?\" - пита реторично още св. Августин (354-430). И после имаме държавници, които се засягат, когато се посочат горчивите факти: България е най-бедната и най-корумпираната страна в ЕС. С медии, които са само частично свободни. Чували сте го много пъти, нали? Но това, че се повтаря до втръсване и вече ви е омръзнало да го слушате и четете не променя фактите. Политическите събития от последните дни са част от тенденция. През изминалите месеци се наблюдава събуждане от летаргичен сън на парламентарната и извънпарламентарната опозиция на кабинета \"Борисов 3\" (с всичките забележки, които можем да имаме към автентичността на опозиционната роля на БСП). Срещу премиера Борисов заговори и подготвяната за негова \"патерица\" партия \"Воля\" на Веселин Марешки. Президентът Радев съзнателно търси изостряне на тона на задочния разговор, който той води с министър-председателя Борисов. Президентът отказа да се \"разправя\" с адютантите или \"бек вокалите\" на Борисов (Цветан Цветанов, в по-ново време Антон Тодоров и др.). Не е тайна, че лидерът на ГЕРБ използва тези фигури за нанасяне на атаки срещу своите и на партията си врагове. Последният бяга от този сблъсък. Той предпочита да играе ролята на доброто ченге; без да влиза в полемика и без да си цапа ръцете. Президентът очевидно разчита на по-високия рейтинг и одобрение, които има от министър-председателя. Но изправянето на ринга срещу Борисов и политическата машина на ГЕРБ може да изиграе на Радев, който е дебютант в политиката, много лоша шега. Скандалите, които се извеждат на светлина от опозицията следват един след друг с все по-голяма честота: аферата \"НДК\", \"Дунарит\" и \"Емко\", \"Виноградец\", \"Суджукгеийт\", \"Кумгейт\" и т.н. Така управляващите бяха вкарани трайно от техните опоненти в обяснителен режим на говорене. В редица случаи просто няма известни на политологията и Пи Ар-а техники, които да прикрият тепегьозлука на силните на деня (например, скандалите с нацистките снимки). С други думи, често на опозицията не й се налага да демонстрира особени мускули или изобретателност.  След безпрецедентен за последните години протест от страна на университетски преподаватели, журналисти и др., както и на пет опозиционни партии, ГЕРБ бламираха собствения си кандидат за председател на Комисията по досиетата Антон Тодоров. Разкритията на Елена Йончева и (много преди нея) на \"Биволъ\" накърниха, според мен непоправимо, и репутацията на Делян Добрев.  Иронията във войната подета от БСП срещу нерегламентираните роднински връзки в управлението е в това, че Днешният вот на доверие в парламента беше спечелен от г-н Добрев, но от него загуби ГЕРБ. Съмненията в почтеността на г-н Добрев остават. Самият той, проявявайки достойнство и мъжество, заяви намерението си да напусне парламента. Следването на принципа \"гарван гарвану око не вади\" не само няма да повиши доверието към ГЕРБ, а сериозно може да накърни политическата подкрепа за управляващите.  Последните емпирични изследвания на доверието и подкрепата за основните институции бяха проведени преди скандала, който се разрази в Хасково. Предстои да видим как състезанието по разкриване на шуробаджанашките схеми, в което сега се надпреварват ГЕРБ и БСП, ще рефлектира върху тези формации. При всяко положение ГЕРБ могат да загубят повече. Те са тези, които държат лостовете на властта. ", "date": "2017.10.04", "title": "Вместо партии имаме задруги, изградени на кръвно-родствен принцип"}
{"url": "http://www.dnevnik.bg/bulgaria/2017/10/04/3053782_zaradi_disciplinata_gerb_podkrepi_zakona_sreshtu/", "text": "ГЕРБ обича реда и дисциплината, а БСП иска да влезе в ролята на патолог. Това се разбра от дискусията в правната комисия в парламента, която с 12 гласа \"за\" и 6 \"въздържал се\" подкрепи на първо четене изцяло нов закона срещу прането на пари. Законопроектът беше изготвен от съвместна работна група на ДАНС и МВР, а в мотивите бе записано, че са необходими множество и съществени промени и затова е възприето да се изработи проект на нов Закон за мерките срещу изпирането на пари, който да отмени сега действащия. Той бе представен на народните представители от Евгени Евгениев - директор на дирекция \"Финансово разузнаване\" в ДАНС. Депутатите от левицата се въздържаха не, защото няма нужда от този закон, а защото има нужда от много поправки в предложенията, заяви Крум Зарков. Той обясни, че законът е приет през 1998 г. и оттогава е променян над 30 пъти. По думите му проектът е изтъкан от забрани. Отбеляза факта и, че към него има 14 становища с критики на икономически оператори, застрахователи и други, които работят с големи суми пари. Разбирайки нуждата от реформа, БСП няма да се противопоставят на проекта, а ще влязат в ролята на патолози, обясни още Зарков. Накрая той отправи и една приятелска по думите му закачка, че се радвал, че и този законопроект идва отново от Министерския съвет в този му мандат. Според Филип Попов (БСП) законопроектът излиза доста отвъд европейската директива, която трябва да транспонира в българското законодателство. Той изрази опасенията си да не стане законът от такъв за борба с финансиране на тероризма в политическа бухалка. Попов имаше и въпроси и забележки към използваните дефиниции в закона като случайни операции и сделки, номинален директор и др. Евгениев му обясни, че случайни били инцидентни финансови операции, при които няма служебни отношения между страните. А номинални директори били тези на офшорните дружества например, при които те нямат контрол и на практика не вземат решения. Данаил Кирилов (ГЕРБ) заяви, помни приемането на закона през 1998 г. Обясни, че тогава е бил адвокат и един от спорните моменти в него е бил факта, че адвокатите са задължени лица по закона да издават информация при съмнителен произход на пари на техни клиенти. Дискусията тогава била дали правните защитници ще станат доносници или не. Той отбеляза, че дейността на адвокатите е изцяло частна, за разлика от нотариусите и частните съдебни изпълнители, които макар и \"на частно\" изпълняват държавни функции. С недоволство Кирилов отбеляза, че и в новия законопроект адвокатите са задължени лица, но обяви, че партията му ще го подкрепи, защото обичали дисциплината и реда. Малко преди гласуването Емил Димитров - Ревизоро от Патриотите попита на шега дали католическите учреждения ще трябва да дават информация за съмнителни пари, за които разберат или ще може да се изповядване. Кирилов му отговори, че все пак спортните клубове са включени и поясни, че изказването на Ревизоро е заради спор между двамата по друг закон - този за вероизповеданията. Главната промяна в проекта е", "date": "2017.10.04", "title": "Заради дисциплината ГЕРБ подкрепи закона срещу прането на пари, БСП щяла да е патолога на проекта"}
{"url": "http://www.dnevnik.bg/sviat/2017/10/04/3053277_liderut_na_katalunia_do_niakolko_dni_shte_provuzglasim/", "text": "Властите в испанския автономен регион Каталуня ще обявят независимост до няколко дни, заяви президентът на провинцията Карлес Пучдемон. В първото си интервю след драматичните събития около опита за референдум в неделя той каза пред Би Би Си, че правителството му \"ще действа в края на тази или в началото на следващата седмица\". Запитан какво би направил, ако испанското правителство се намеси и поеме управлението на Каталуня, Пучдемон отвърна, че това би било \"огромна грешка, която ще промени всичко\". Той добави, че в момента няма контакт с Мадрид. Интервюто е взето малко преди  обръщението на крал Фелипе VI , в което той обяви референдума за незаконен, а лидерите на Каталуня - че са застрашили не само законността, но и единството на Испания и са проявили недопустима нелоялност. Във вторник вътрешният министър Хуан Инасио Сойдо каза по повод  опита за обща стачка в провинцията , че \"сега виждаме как ден след ден правителството на Каталуня тласка народа към бездна и раздухва уличен бунт\". Той предупреди, че централното правителство \"ще предприеме всички необходими мерки да се прекрати този тормоз\". Вицепремиерът Сорая Саенс де Сантамария осъди като \"мафиотско\" поведението на онези протестиращи, които блокираха хотелите, където са настанени испански полицаи, и скандираха те да напуснат Каталуня. Референдумът, който властите се опитаха да проведат въпреки забраната от Конституционния съд, не отговаряше на елементарни условия за честност и данните, които съобщават от Барселона, трябва да се приемат само на доверие. Организаторите твърдят, че са гласували над 2.2 млн. души, избирателната активност е била около 40%, а от участвалите почти 90% са подкрепили отделянето от Испания. Преди вота властите обявиха, че няма да има праг за избирателна активност, над който резултатът да е задължителен, позволиха да се гласува навсякъде, където участъците не са превзети или блокирани от полицията, всеки можеше да си разпечата бюлетини вкъщи и да ги донесе, нямаше тайно гласуване и контрол срещу гласуване на няколко места едновременно. След това Пучдемон опита да си остави вратичка за маневриране, като призова за международно посредничество - евентуално от Европейската комисия - в диалога с Мадрид. Но последователите му вече бяха толкова гневни от случаите на полицейско насилие, че му вързаха ръцете, коментира Ангъс Бервик от \"Ройтерс\". Според тях е твърде късно за компромис. В град Вик, главен град на окръг Осона - център на каталунските сепаратисти, общинският представител Жоан Кома казва, че вече \"хората напълно се откъснаха от испанската държава и обявяването на независимост ще е едностранно\". Кома е от крайно лява партия със силно влияние в правителството на Пучдемон и прекара няколко месеца арестуван за подстрекаване към гражданско неподчинение. Съвсем различно бе настроението преди вота - членове на партията на Пучдемон казваха, че биха били готови да приемат повече фискална и политическа автономия, а не пълна независимост. Сега да се следва такава позиция е политически рисковано, защото възбудените хора по улиците може рязко да обърнат гръб на лидерите и същото да се случи и в каталунския парламент. Организацията Каталунско национално събрание (Assemblea Nacional Catalana или ANC), която има десетки хиляди членове и в миналото е събирала митинги за независимост със стотици хиляди участници, тълкува идеята на Пучдемон за посредничество от ЕС фактичеки като призив ЕС да признае независима Каталуня. Брюксел не коментира предложението, а ако го приеме, би било изключително необичайна намеса в страна член. За ЕС референдумът е незаконен, спорът е вътрешен проблем на Испания, но Мадрид трява да спазва основните човешки права и да потърси диалог. Решително настроени каталунци казват пред \"Ройтерс\", че \"вече изгубихме страха си и е невъзможно да се върнем назад\", но в Каталуня подкрепата за отделяне на провинцията е около 40%, а извън района е още по-малка. Ако Пучдемон внесе в парламента в Барселона решение за провъзгласяване на независимост, премиерът Мариано Рахой няма да има друга възможност, освен да поиска задействане на член 155 от Конституцията и да суспендира автономията на Каталуня. Провинцията ще премине под прякото управление на централната власт, включително фискалните и бюджетни решения, местната полиция ще бъде разпусната и не е известно дали няма да бъде отнет и официалният статут на каталонския език.", "date": "2017.10.04", "title": "Лидерът на Каталуня: До няколко дни ще провъзгласим независимост"}
{"url": "http://www.dnevnik.bg/politika/2017/10/04/3053238_parlamentut_shte_glasuva_ostavkata_na_delian_dobrev/", "text": "Днес парламентът ще гласува оставката на депутата от ГЕРБ Делян Добрев, който поиска да напусне Народното събрание след скандалите в Хасково. Преди дебатите в пленарната зала ГЕРБ няма да има политическо решение по въпроса и макар че  Добрев е поискал четири пъти снощи оставката да бъде приета , е възможно това да не се случи, а акцията да се окаже опит за изчистване на имиджа му. След скандалите се разбра, че Добрев все пак остава областен координатор на ГЕРБ в Хасково. Единственото решение на парламентарната група на ГЕРБ от снощи е, че днес ще има дебати преди гласуването в пленарна зала. По думите на депутати повечето от тях искат да гласуват \"против\" оставката, а  досега всички областни организации са изпратили декларации в подкрепа на Добрев, за които твърдят, че са спонтанни . Очаква се днес говорителите на ГЕРБ да защитават тезата, че  БСП води компроматна война срещу тях . Делян Добрев обяви, че подава оставка след  среща с премиера Бойко Борисов в неделя сутринта , на която депутатът казал на лидера на ГЕРБ, че ще напусне политиката, тъй като не иска този скандал да тежи на правителството, и че няма смисъл да обяснява, че \"няма сестра\", защото се уверил, че вече не е почтен в очите на хората. Няколко дни преди това се разбра, че роднини и приятели на Добрев работят в община Хасково, което по думите му било  \"дрийм тийм\" . В писмо до Борисов кметът Добри Беливанов, от когото ГЕРБ сне политическото си доверие, обаче  обвинява областния координатор на партията в кадруване . Скандалът бе наречен от БСП \"Кумгейт\". ГЕРБ твърди, че БСП е вербувала кмета, а фирми, свързани с близкия до социалистите бизнесмен Иван Стаматов, санират блокове в Хасково. Депутатът от \"БСП за България\" Елена Йончева цитира разследвания, в които се твърди, че шефът на финансовата комисия в Хасково Даниел Гаргов, който е съпруг на братовчедка на Добрев - Росица Гаргова, има участия във фирми, които печелят обществени поръчки в общината.", "date": "2017.10.04", "title": "Парламентът ще гласува оставката на Делян Добрев"}
{"url": "http://www.dnevnik.bg/sviat/2017/10/04/3053258_nad_40_katolicheski_institucii_shte_obiaviat_dnes/", "text": "Повече от 40 католически институции ще използват днешния Ден на смъртта на Св. Франциск от Асизи, за да обявят раздяла с изкопаемите горива. Това е рекордна по размерите си акция на религиозни институции, макар още да не са известни финансовите ѝ параметри. Става дума както за италианския диоцез, където е централата на францисканския орден, така и за Епископалната конференция на Белгия и Архдиоцеза на Кейптаун. Говорител на Банката на германската църква с активи за 4.5 млрд. евро и католическата благотворителна организация \"Каритас\" заяви, че се ангажират с това вече да не използват въглища, петрол от шисти и горива от т.нар. пертолни пясъци. Град Асизи, където ще бъде обявено решението, се раздели с каквото и да е свое участие в петролни, въглищни и газови компании. Кметът Стефания Пройети е бивш професор по намаляване отрицателните ефекти от климатичните промени и казва, че е много повече социално отговорно да се инвестира в енергийна ефективност.", "date": "2017.10.04", "title": "Над 40 католически институции ще обявят днес раздяла с изкопаемите горива"}
{"url": "http://www.dnevnik.bg/bulgaria/2017/10/04/3053184_parlamentut_shte_gleda_izcialo_nov_zakon_sreshtu/", "text": "Парламентът ще разглежда изцяло нов закон срещу изпирането на пари на първо четене днес. Законопроектът беше изготвен от съвместна работна група на ДАНС и МВР, а в мотивите бе записано, че са необходими множество и съществени промени и затова е възприето да се изработи проект на нов Закон за мерките срещу изпирането на пари, който да отмени сега действащия. Основният аргумент за законовата промяна е съответствие с европейското законодателство. Главната промяна пък е За спазване на изискванията на европейските директиви в мерките срещу прането на пари се \"включват комплексна проверка на клиентите, събиране и изготвяне на документи и друга информация и тяхното съхраняване, оценка на риска от изпиране на пари, разкриване на информация за съмнителни операции, сделки и клиенти, разкриване на друга информация за целите на закона, контрол върху дейността на задължените субекти и обмен на информация\". както и откриването или поддържането на анонимни депозитни сертификати или депозитни сертификати на фиктивно име\", се казва още в мотивите на законопроекта. при системни нарушения. За  системен нарушител  пък се приема задължено по закона лице, което е извършило 5 или повече административни нарушения за една година. За това наказанията стигат до 10 млн. лв. за фирми и еднолични търговци или до 10 % от годишния оборот на предприятието за предходната година. Повече за законопроекта четете  тук .", "date": "2017.10.04", "title": "Парламентът ще гледа изцяло нов закон срещу прането на пари с повече контрол над политиците"}
{"url": "http://www.dnevnik.bg/sviat/2017/10/04/3053255_dogovor_s_kolej_v_sasht_moje_da_zapazi/", "text": "Базираният в унгарската столица Централноевропейски университет (ЦЕУ) съобщи, че е подписал принципно споразумение с американския Bard College с надежда това да удовлетворява условията на правителството на Виктор Орбан да продължи да работи в Унгария. Орбан от месеци насам раздухва конфликт с основателя и ключов поддръжник на ЦЕУ Джордж Сорос. Тази година бяха променени изискванията за акредитиране на висши училища в Унгария по начин, който възпрепятства дейността единствено на този университет, който властите обвиняват, че служи на интересите на Сорос и разпространява ценности, несъвместими с унгарското разбиране за демокрация. Така се стигна до ситуация, в която - въпреки многохилядните улични протести и критиките от Европа и САЩ - университетът не може да обяви нов прием на студенти. Причината е, че новото условие е международен университет, който иска да оперира в Унгария, да има и пълноценна академична база в страната, където е регистриран. В официалното съобщение на ЦЕУ се казва, че през последните месеци са водени преговори между унгарското правителство и американския щат Ню Йорк за бъдещето на университета в Унгария, през които ЦЕУ се е въздържал от коментари, включително защото не е участник в тези срещи. \"Информирани сме, че е създадена основа за споразумение и в отговор на този напредък ЦЕУ успя да подпише меморандум за разбирателство с Bard College, с който поддържаме тесни отношения от десетилетия, за да извършваме образователни дейности в Ню Йорк. Надяваме се този меморандум, който не възпрепятства бъдещи споразумения и с други нюйоркски институции, да помогне да се създаде база за бързо приключване на случая. Очакваме правителството на подпише споразумението и парламентът да го ратифицира, за да продължим да работим в Будапеща, което винаги е било нашата цел.\" Министърът на образованието Ласло Палкович каза пред местния телевизионен канал ATV, че меморандумът не е достатъчен да се покрият критериите. \"Да, има такъв меморандум с Bard и ЦЕУ може да наемат някоя сграда там, но изискванията е за академична дейност - щом започнат да преподават там, разбира се, ще са покрили изискванията. Властите, одобрили курса в Будапеща, трябва да одобрят и курса в САЩ. Това ще означава, че ЦЕУ има курсове в Америка. Не знаем подобно нещо да се е случило.\" Всичко това става в контекста на нова вълна атаки срещу Сорос от страна на правителството. Орбан призова за национални консултации за спиране плана на Сорос\", твърдейки, че от 2015г. насам милиардерът имал план как да се намеси в миграционната политика на ЕС. Bard College и Сорос са свързани от години, тъй като през 2007г. милиардерът се оттгели от поста президент на Централноевропейския университет и бе наследен от Лион Ботстийн, президент на американския колеж. Ботстийн има заслуги за спасяването на финансово затруднения в края на 70-те години Bard College като привлича средства от Сорос. Освен това Ботстийн и бил и в борда на Фондация \"Отворено общество\". Последното известно по-зачително дарение от Сорос за Bard College бе направено през 2011г. - 60 милиона долара, което е значителна сума предвид факта, че колежът има относително скромна финансово фондация с 200 милиона долара.", "date": "2017.10.04", "title": "Договор с колеж в САЩ може да запази Централноевропейския университет"}
{"url": "http://www.dnevnik.bg/sport/2017/10/04/3053272_grigor_dimitrov_izliza_za_vtora_poredna_pobeda_sreshtu/", "text": "Григор Димитров се изправя срещу Хуан Мартин дел Потро във втория кръг на тенис турнира от категория \"АТП 500\" в Пекин. Двубоят между българина и аржентинеца е четвърти в програмата на централния корт и ще започне около 14.30 ч. Първи на корта в 7.30 ч. излизат поставеният под №8 Ник Кириос и четвъртфиналистът от Australian Open Миша Зверев. Вторият мач за деня противопоставя румънката Моника Никулеско и китайката Шуей Пън. Не преди 11.00 ч. ще започне най-интригуващият двубой от втория кръг при жените - Симона Халеп срещу Мария Шарапова. Димитров, който игра финал в Пекин през 2016 г., ще играе за седми път срещу Дел Потро. Аржентинецът е сред най-неудобните му съперници. Българинът загуби първите пет срещи помежду им,  преди да прекъсне серията с победа  в осминафиналите на тазгодишния \"Мастърс\" в Синсинати. Той спечели с 6:3, 7:5, а  впоследствие вдигна първия си мастърс трофей. Двамата играха още веднъж през 2017 г. - в първия кръг на мастърса в Париж, когато аржентинецът направи обрат за успеха с 3:6, 6:2, 6:3. Две от победите му дойдоха през миналата година - с 6:4, 7:5 на полуфиналите в Стокхолм и с 6:4, 6:2 на старта в Щутгарт. Другите им два мача са от 2013 г. - 3:6, 6:3, 6:4 на осминафиналите в Париж и 6:4, 6:4 в битката за място на финала в Ротердам. Букмейкърите дават предимство на Дел Потро в предстоящия сблъсък. Залози за негов успех се приемат при коефициент 1.57 (в bet365). Шансовете на Димитров са оценени с 2.25. \"Да играеш срещу Димитров още във втория кръг не е никак лесно. Той е много добър и мисля, че е един от фаворитите за титлата. Този мач спокойно можеше да бъде четвъртфинал или дори полуфинал, но трябва да играем един срещу друг по-рано\", каза Дел Потро след  победата си над Пабло Куевас в първия кръг . Димитров стартира с труден успех в три сета  срещу намиращия се в отлична форма Дамир Джумхур от Босна и Херцеговина, който наскоро спечели първата си титла при професионалистите. Това беше 35-ата победа на българина в 50-ия му мач на сингъл този сезон. Той спечели три титли през годината - в Бризбейн, София и Синсинати. Дел Потро, който преследва първия си трофей за сезона, има 23 победи и 12 загуби през 2017 г. Програмата за деня Ник Кириос - Миша Зверев (в 7.30) Моника Никулеску - Шуей Пън Симона Халеп - Мария Шарапова Григор Димитров - Хуан Мартин дел Потро (не преди 14.30) Агниешка Радванска - Дария Касаткина Йелена Остапенко - Сам Стоусър (в 7.30 ч.) Душан Лайович - Стив Дарси Роберто Баутиста Агут - Аляж Бедене Елина Свитолина - Ашли Барти (не преди 13.30 ч.)", "date": "2017.10.04", "title": "Григор Димитров излиза за втора поредна победа срещу Дел Потро"}
{"url": "http://www.dnevnik.bg/sviat/2017/10/04/3053023_franciia_dade_novi_prava_na_policiiata_v_borbata_s/", "text": "Извънредните правомощия, с които френската полиция разполагаше покрай извънредното положение, въведено заради терористичните нападения от последните близо две години, вече са фиксирани в закон, приет късно във вторник. Франция остава \"в състояние на война\", заяви вътрешният министър Жерар Колон, аргументирайки защо униформените трябва да имат повече права да претърсват и да ограничават движението на хора. \"Предотвратихме множество атаки от началото на годината, които можеше да причинят много жертви\", добави той в интервю пред радио \"Ентер\". Последният терорстичен акт стана в неделя на жп гара в Марсилия, където мъж, известен на полицията с поне 8 различни имена, уби с нож две жени. Правителството твърди, че извънредните мерки, временно предоставени на спецслужбите след атаките от ноември 2015г., са улеснили превантивната им работа. Сега те вече са закон с ограничен надзор от правосъдните органи. Вътрешното министерство вече може без одобрение от съдия да създава зони за сигурност, когато има заплаха, да ограничана движението на хора и автомобили, както и да извършва обиски в такива зони. Режимът в такива зони ще действа до 1 месец и частни охранителни компании ще могат, под полицейски надзор, също да спират и претърсват. Увеличават се правата да бъдат закривани молитвени места за срок до 6 месеца, ако разузнаването прецени, че в тях религиозни лидери подстрекават към насилие във Франция или оправдават терористични актове. В рамките на 48 часа след решението то може да се обжалва пред съда. По-лесно - но все пак със съдебно разрешение - става за полицията да претърсва частна собственост. Засилва се правото да бъде ограничавано придвижването на хора, включително с поставянено на проследяващи електронни гривни, в случаите, когато те са оценявани като заплаха за националната сигурност. Обществеността не реагира с критики на проектозакона, включително защото по-малки нападения продължават почти всяка седмица. Според правозащитници, обаче, текстът ограничава граждански свободи. Миналия месец от \"Хюмън райтс уоч\" казаха, че се предоставят на изпълнителната власт твърде големи права да ограничава правото на хората във Франция да се молят свободно, да се събират, придвижват, изразяват и да разполагат със свое лично пространство. Критици като Жак Тубон казват, че в текста няма прецизно определение какво е тероризъм и това оставя пространство за злоупотреби. От друга страна, има критици, твърдящи, че законът трябва да е още по-строг. Депутатът Ерик Сиоти смята, че властите трябва да могат да гонят чужденци, заплашващи обществената сигурност. Макар че законът подлежи все още на някои допълнения и корекции до средата на октомври, в него се определя, че извънредните мерки ще действат поне до 2021г., а правителството ще се отчита всяка година пред парламента как използва новите правомощия.", "date": "2017.10.04", "title": "Франция даде нови права на полицията в борбата с терора"}
{"url": "http://www.dnevnik.bg/sviat/2017/10/04/3052925_evrodeputatite_glasuvat_bulgariia_i_rumuniia_da/", "text": "Евродепутатите гласуват днес да дадат на България и Румъния достъп до шенгенската Визова информационна система (ВИС). С вота си те ще потвърдят вече одобрено от Съвета на Европейския съюз решение. Целта на Визовата информационна система (ВИС) е да усъвършенства изпълнението на \"общата визова политика\" и да предотврати случаите, когато един кандидат с отказ да влезе в една държава от Шенген, подава документи и получава виза от друга страна членка, Също така ВИС се създава за улесняване на идентифицирането на тези, които не отговарят на условията за влизане, престой или жителство в държава от Шенген, за по-лесно прилагане на регламента Дъблин II (за установяване на критерии и механизми за определяне на държавата-членка, отговорна за разглеждане на молба за убежище, подадена в една от държавите-членки от гражданин на трета страна) и за предотвратяване на заплахи за вътрешната сигурност на държавите-членки. Решението на Съвета на ЕС би позволило на България и Румъния да проверяват  информация в нея , без да могат да въвеждат, изменят или трият данни. Парламентът постанови в законодателна резолюция от 8 юни 2011 г., че  България и Румъния са готови  да влязат в шенгенското пространство. Още на 9 юни 2011 г. Съветът прие заключението, че България и Румъния са изпълнили всички условия по отношение на  въздушните и наземните граници , полицейското сътрудничество, защитата на личните данни,  Шенгенската информационна система , морските граници и визите. Окончателното политическо решение дали България и Румъния могат да станат част от Шенгенското пространство и по този начин да преустановят системните проверки на границите със съседните държави от ЕС, трябва да бъде взето единодушно от Съвета.", "date": "2017.10.04", "title": "Евродепутатите гласуват България и Румъния да получат достъп до шенгенската Визова информационна система"}
{"url": "http://www.dnevnik.bg/detski_dnevnik/2017/10/04/3044520_kak_decata_da_si_suzdadat_navici_za_efektivno_uchene/", "text": "Как децата да си създадат навици за учене от първите години в училище, за да запомнят уроците за по-малко време? Как по-големите ученици да учат по-ефективно без да зубрят и без да прекарват цялото си време над учебниците? В началото на учебната година \"Детски Дневник\" попита за съвети учители от различни училища. За какво им е знанието  За да придобият добри навици за учене, а наученото да бъде запомнено, децата трябва да знаят защо им е необходимо знанието - да отговарят на въпроси или да решават задачи, но не само заради оценката, а заради това, че някой ден ще им потрябва в живота. \"Това, което използвам аз, за да съм сигурна, че учениците ми учат ефективно, е да   им всеки час и на всеки раздел. Също така винаги правим изводи за това   в живота извън училище. Залагам много и на  , които ги поставят в различни ситуации, в които трябва да приложат наученото\", казва Радослава Георгиева, учител по програма \"Заедно в час\" в СУ \"Д-р Петър Берон\" в Костинброд. Началният учител Петя Перпериева от ОУ \"Проф. Пенчо Н. Райков\" в Трявна казва, че след всеки урок децата трябва да се опитат да решават свързаните с него задачи без да гледат. \"По т.нар. разказвателни предмети \"Човекът и обществото\" и \"Човекът и природата\" за трети и четвърти клас препоръчвам самостоятелен прочит на целия урок, като обръщат внимание на илюстрациите и тълковния речник на някои думи; след това -   и отговор на въпросите след урока. Хубаво е след всяка точка учениците да попълнят и задачите към нея в учебната тетрадка, като се стараят да не преписват, а да си спомнят фактите. Ако не могат самостоятелно да го направят, пак да прочетат текста\", съветва Перпериева. \"Най-важният съвет - във всеки един момент  Дори то да е получаване на определена оценка (не е идеално), важно е да виждат отговор на въпроса  , казва Нели Колева от фондация \"Заедно в час\". Учене с помощник, в определен час и по интереси  За да си създадат навици за учене, децата имат нужда първо да учат с помощник и в един и същи час от деня. Хубаво е учениците да са помощници на други деца при учене, за да се чувстват ангажирани, съветват учители. \"За децата от първи и втори клас препоръчвам   - да искат да учат децата и така да им се създадат навици. Не препоръчвам деца на такава възраст да имат подготвят домашни за повече от един час. За учениците от трети и четвърти клас препоръчвам самостоятелно учене. Учителят  ; да ползват интерактивни форми на обучение и платформи като Уча.се\", казва Емилия Паламаркова от 119 СУ \"Михаил Арнаудов\".", "date": "2017.10.04", "title": "Как децата да си създадат навици за ефективно учене"}
{"url": "http://www.dnevnik.bg/bulgaria/2017/10/04/3053313_pravitelstvoto_shte_glasuva_proekta_na_antikorupcionen/", "text": "Правителството ще гласува проекта за антикорупционен закон, става известно от дневния ред на правителственото заседание. Проектът, изготвен от министерството на правосъдието, беше представен през лятото, като тогава министър Цецка Цачева каза, че срокът за приемането му от парламента е края на годината. Междувременно и БСП обяви и представи проект за подобен закон. Проектите си приличат, като и двата бяха силно критикувани от представители на съдебната власт и неправителствения сектор. Проектът на управляващите предвижда нов независим орган, който да обединява функциите на съществуващи публични органи и звена с основната роля да извършва реални проверки на декларациите за имущество и интереси, да осъществява производства за установяване на конфликт на интереси и да извършва отнемането на незаконно придобито имущество. Новият орган ще се нарича Комисия за противодействие на корупцията и отнемане на незаконно придобитото имущество. Бъдещата комисия ще стъпи на базата на сега действащата Комисия за отнемане на незаконно придобито имущество, като към нея се вливат Комисията за предотвратяване и установяване на конфликт на интереси и на Центъра за превенция и противодействие на корупцията и организираната престъпност към Министерския съвет (БОРКОР), съответното звено от Сметната палата. Според Цачева в република с парламентарно управление председателят на този единен орган следва да се избира от Народното събрание и останалите му членове.", "date": "2017.10.04", "title": "Правителството ще гласува проекта на антикорупционен закон"}
{"url": "http://www.dnevnik.bg/sviat/2017/10/04/3053316_petima_sa_zadurjani_vuv_vruzka_s_napadenieto_v/", "text": "Петима души са арестувани вчера в Марсилия и това е първият значителен напредък за изясняване на профила и миналото на 29-годишния тунизиец Ахмед Ханаши, който в неделя  уби с нож две млади жени в града  и бе застрелян от полицията, предаде БТА. Четирима от задържаните, всички свързани с Ханаши, са оставени в ареста, уточни съдебен източник. Според запознат с разследването снощи е бил арестуван пети човек, а при претърсване в дома на самия нападател в Марсилия там е намерена черна чанта. Във Франция, както и в Италия, Ханаши се подвизавал под различни самоличности, представяйки се ту за мароканец, ту за алжирец или тунизиец, съобщи вчера френският министъра на вътрешните работи Жерар Колон. Разследването е проучило данните от мобилния телефон на Ханаши, за да установи дали той е имал връзки във Франция и дали е бил под радикално влияние.  Според близък до разследването източник следователите открили, че тунизиецът е слушал в интернет ислямски религиозни песни, но поетата от \"Ислямска държава\" отговорност за атаката само часове след нея е под въпрос, тъй като не е открито нищо, което да свързва нападателя с групировката. След като в петък бил задържан в град Лион за кражба от магазин, Ахмед Ханаши казал, че живее в града, че е без постоянен адрес и без работа, а също че използва твърди наркотици и е разведен, посочи в понеделник прокурорът на Париж Франсоа Моленс. Тъй като провинението било дребно, след задържането си Ханаши бил освободен.", "date": "2017.10.04", "title": "Петима са задържани във връзка с нападението в Марсилия"}
{"url": "http://www.dnevnik.bg/citat_na_deniia/2017/10/04/3053327_citat_na_denia_gerb_sa_mafiotski_oktopod_koito_veche/", "text": "Това заяви депутатът от \"БСП за България\" Стоян Мирчев в сутрешния блок на БНТ в коментар за с кандала с назначенията  на близки до депутата и областен координатор на ГЕРБ в Хасково Делян Добрев в общината в града. По думите му подобни назначения се правят на много други места, левицата говорела за тях от много време, но нямало чуваемост и явно вече е достигнат лимитът на търпимост на обществото. Депутатът от ГЕРБ Александър Ненков, който  вчера бе посочен от БСП в подобна схема с назначения в държавното дружество \"Булгартрансгаз\"  отговори, че е \"омерзен от начина, по който колегите разбират политиката\". Според него политиката на правителството е правилна, България се превръща;а във фактор и доходите на хората се повишавали, което не се харесвало на опозицията. \"Истината е, че държавата се движи в правилната посока и тези хора като не видяха нищо друго, започват да атакуват лично\", смята Ненков.", "date": "2017.10.04", "title": "Цитат на деня: ГЕРБ са мафиотски октопод, който вече не може да скрие пипалата си"}
{"url": "http://www.dnevnik.bg/evropa/2017/10/04/3053204_evropeiskata_komisiia_shte_predloji_promeni_kude/", "text": "Европейската комисия ще предложи днес промени при данъчното облагане на продажбите, в пореден опит да се пребори с избягването на данъците и да се подобри данъчното планиране, пише агенция \"Ройтерс\". ЕК ще предложи ДДС при презграничната търговия да бъде в размера, определен от държавата, където се намира клиентът, вместо в страната, където е регистриран продавачът, както е досега. Целта – да се намалят загубите на европейските държави. Тази промяна вероятно ще елиминира и практиката фирмите-износители да се регистрират в държави с ниска ставка на ДДС като Ирландия, например. Засега ставките са най-ниски в Люксембург и Малта, а Ирландия и други имат много ниски такси за определени стоки. Държавите са свободни и да отменят ДДС върху някои стоки – например храна и лекарства – но списъкът трябва да бъде одобрен от Еврокомисията. Тя определя и минималните ставки. През ноември ЕК ще обяви предложения за реформа на правилата за ДДС, като отпусне повече свобода на държавите-членки да определят размера им.", "date": "2017.10.04", "title": "Европейската комисия ще предложи промени къде онлайн компаниите да плащат ДДС"}
{"url": "http://www.dnevnik.bg/sport/2017/10/04/3053319_nov_format_v_macha_na_zvezdite_slaga_krai_na/", "text": "Ръководството на Националната баскетболна асоциация ( НБА ) и Асоциацията на играчите обяви във вторник, че от този сезон влиза в сила нов формат за Мача на звездите. От 2018 г. вече няма да има традиционния сблъсък между Източната и Западната конференция. От 1951 г. двете конференции излъчват най-добрите си играчи, които след това се изправят едни срещу други. Последният мач в този формат беше в Ню Орлийнс през февруари, а тима на  Запада победи със 192:182 . В исторически план Източната конференция е с повече победи – 37 срещу 29. В следващото издание на Мача на звездите капитаните на двата отбора ще избират между 24-а, които са селектирани първоначално от фенове, медии и играчи. Капитаните ще са съответно двамата, които са получили най-много гласове във всяка конференция от феновете. В списъка от 24 играчите ще са разделени на титуляри и резерви. През миналата година с най-много гласове бяха Леброн Джеймс за Източната конференция с 1 893 751 и Стеф Къри за Запада с 1 848 121. \"Това е страхотно и се радвам, че играчите и Лигата взеха решение да направят Мача на звездите още по-атрактивен. Нямам търпение да дойде време за това шоу\", каза  президентът на Асоциацията на играчите  Крис Пол. Изборът на треньорите остава непроменен. По традиция този, който има най-добър процент и не е водил Изтока или Запада през миналата година бива избиран. Срещата тази година ще се играе в \"Стейпълс сентър\" в Лос Анджелис на 18 февруари.", "date": "2017.10.04", "title": "Нов формат в Мача на звездите слага край на съперничеството между Изтока и Запада"}
{"url": "http://www.dnevnik.bg/sviat/2017/10/04/3053270_ebvr_zakriva_pochti_vsichkite_si_predstavitelstva_v/", "text": "След броени месеци Европейската банка за възстановяване и развитие ще закрие 5 от седемте си представителства в Русия и ще запази офисите единствено в Москва и Санкт Петербург. Причината е охлаждането на отношенията с властите в страната и практическото замразяване на кредитирането след анексирането на Крим през 2014г. съобщи \"Ройтерс\". В ексклузивен репортаж агенцията допълва, че западните санкции са станали причина банката, в която акционери са десетки държави от Европа и САЩ, да намали значително дейността си на пазар, който години наред бе най-големият и най-печелившият за ЕБВР. Източници от банката казват на \"Ройтерс\", че идеята не е съвсем нова, а говорител потвърди във вторник, че решението вече е взето. \"Закриваме пет малки офиса в Екатеринбург, Красноярск, Ростов на Дон, Владивосток и Самара в края на първото тримесечие на 2018г.\", казва управляващият директор по комуникациите Джонатан Чарлз. От руското правителство потвърдиха, че са информирани за решението. Преди кризата от 2014г. в ЕБВР имаше в страната общо около 160 служители и проекти за около 10 млрд. евро - от заводи за коли на \"Фолксваген\" до дялово участие в стоти[и компании и банки. След това дейността бе свита до няколко проекта, в които руски компании инвестират в други държави заедно ЕБВР. Резултатът е, че близо половината от персонала се премести в други страни или напусна банката. В началото на 2017г. представители на ЕБВР казваха неофициално, че има надежда да се поднови работата с частни руски предприемачи. Но тя бе попарена от влошаването на отношенията между Москва и Вашингтон след разкритията за намеса на руснаците в политическата кампания в САЩ през 2015-2016г. През май Москва обвини ЕБВР, че се била превърнала в инструмент на западната външна политика. Причината бе, че бордът на диреторите отхвърли предложението да бъде подновено кредитирането за Русия. ЕБВР продължава да има инвестиционен портфейл в страната в размер наоколо 3 млрд. евро, но той бързо се свива с процеса на връщането от фирмите на отпуснатите заеми и нормалния процес на продажбата от банката на дяловото ѝ участие.", "date": "2017.10.04", "title": "ЕБВР закрива почти всичките си представителства в Русия"}
{"url": "http://www.dnevnik.bg/na_put/2017/10/04/3052738_alba_juliia_-_izgriavashtata_zvezda_na_rumunskiia/", "text": "Градчето Алба Юлия не е от местата, които ще откриете в популярните туристически наръчници. Всъщност, дори и вече да сте ходили в Румъния, най-вероятно изобщо не сте чували за него. Това обаче няма да продължава дълго, тъй като Алба Юлия е изгряващата звезда на туризма в Румъния. Историческата му значимост, културното му наследство и отпускащата му атмосфера го правят отличен избор за онези, които искат да избягат от препълнените с туристи курорти. Едва ли самата аз щях да го посетя, ако обучението ми като журналист по туризма към международната организация FIJET не ме бе отвело в Трансилвания, където имах възможността да се запозная с богатствата на градчето. Алба Юлия е областният център на региона Алба в Трансилвания и е разположен на около 90 км от Сибиу, Европейската столица на културата за 2007г. В пейзажа преобладават хълмовете, а климатът не е много по-различен от този на Букурещ. Градът е лесно достъпен, тъй като е разположен на централна шосейна мрежа, а най-близките летища са в Сибиу и Клуж - Напока. Наближавайки центъра на града, пред посетителите се разкрива невероятна гледка към цитаделата Алба Каролина, духовната столица на Трансилвания, построена през първата половина на XVIII век . Със своите шест порти, Цитаделата привлича туристи от всички краища на света, любопитни да разкрият нейните съкровища – музеи, катедрали, антични библиотеки. За изненада на посетителите в сърцето на цитаделата е разположен и Университет \"1 Декември 1918\". Едва ли има по-подходящо място за научна дейност от изпълнената с история атмосфера на Алба Каролина. Всяка година на първи декември огромен брой румънци се стичат в Алба Юлия, където честват деня на Обединението. На 01.12.1918г. в града е подписано обединението на Трансилвания с останалите две области на Румъния – Влахия и Молдавия. В Залата на Обединението, може би най-важният музей на територията на Цитаделата, можете да се потопите в спомена от този велик за Румъния ден. На стената до входа, между портретите на първите румънски крале, е изписана Прокламацията за независимост, а в дъното на залата се намира и бюрото, върху което е подписан официалният документ, както и първият фотоапарат, с който са направени снимките, отразяващи събитието през 1918г. Останалата част от Залата съхранява етнографска експозиция на носии и бижута. Точно срещу входа се намира и Историческия музей, в чиито над 100 стаи можете да проследите историята на Румъния от Палеолита, през Дакия и Римската империя, до Обединението и двете Световни войни. Разходката из Цитаделата продължава покрай паметника на Михаил Смелия, първия румънски владетел, успял за кратко да обедини трите кралства около 1600 г., към римокатолическата катедрала \"Св. Архангел Михаил\", шедьовъра на средновековната архитектура в Трансилвания. Не по-млада от Нотр Дам в Париж, катедралата на около 1000 години е разширявана през вековете и в нея можете да видите отражение на различни стилове – Романски, Готика, Ренесанс, Барок. Впечатляващата църква приютява гроба на Янош Хунияди, кралица Изабел и Йоан Зигмунд, първия принц на Трансилвания. Срещу \"Св. Архангел Михаил\" се извисява друг катедрален храм, този път православен. Катедралата на Коронацията, построена през 1921г. в стила на Романтизма на XIX век, по един ненатрапчив начин се слива със заобикалящите я сгради и допълва специфичната атмосфера на Цитаделата. Катедралата има много важно историческо значение – издигната е с една-единствена цел – в нея да се извърши коронясването на Фердинанд I с кралица Мария, първите суверени на Обединена Румъния, на 15 октомври 1922г. Декориран в Бранковански стил, комплексът на катедралата е прекрасно място за кратка почивка и за наблюдаване на церемонията по смяна на стража, която се състои пред портата между двете катедрали точно по пладне. Непосредствено до Катедралата на Коронацията се намира друго съкровище от колекцията на Алба Юлия – библиотеката Баттяни (Batthyaneum), духовен и културен център на Румъния. Сградата е основана в началото на XVIII век като църква, след което става военна болница до 1792г., когато Игнатий Баттяни, епископ на Трансилвания, я превръща в седалище на своята фондация и открива обсерватория и библиотека. Библиотеката съхранява над 70 000 книги на латински и още 30 езика, близо 2000 ръкописа, най-ранните от които са от XIII век и, разбира се, най-ценният от тях – част от Кодекс Ауреус, книга, съдържаща четирите евангелия, писана по поръчка на Карл Велики през 810г. Двете от четирите евенгелия, от Матей и Марк, се съхраняват в библиотеката, като тяхно точно копие е на разположение на посетителите. Другите две са във Ватиканския музей. Разлистването на страниците, покрити със златно мастило, между старинните томове и аромата на античност в просторното помещение на библиотеката напомня за преходността на нашето битие. Потапянето в тази специална атмосфера е възможно обаче само след предварителна заявка в Националната библиотека на Румъния, нещо, за което нашите домакини от FIJET Румъния се бяха погрижили. Ако в края на тази разходка все още не сте се уморили, можете да наемете велосипеди от близкия пункт и бързо и лесно да разгледате останалата част от града. А в случай, че това би било твърде трудно, десетките кафенета в и около Цитаделата ще ви предложат комфортна почивка и чаша от любимото питие. Не бързайте да се прибирате, понеже нощната разходка в Цитаделата е също толкова впечатляваща и изпълнена с цветни светлини. Историческият център на Алба Юлия, цитаделата Алба Каролина, ще ви плени със своите уют, великолепие и атмосфера. Времето минава неусетно докато се прехласвате по архитектурните детайли и пръснатите из уличките статуи в търсене на най-добрите кадри от вашата екскурзия. А ресторантите със средновековен интериор, по чиито стени са окачени щитове и мечове, допълват усещането, че сте попаднали в машината на времето. Отпуснете се и се наслаждавайте на пътуването.", "date": "2017.10.04", "title": "Алба Юлия - изгряващата звезда на румънския туризъм"}
{"url": "http://www.dnevnik.bg/sport/2017/10/04/3053339_sobstvenikut_na_arsenal_predloji_525_mln_paunda_za/", "text": "Главният акционер в \"Арсенал\"  Стан Крьонке  е направил предложение от около 525 млн. паунда, за да откупи дяла на другия голям акционер в клуба от Северен Лондон Алишер Усманов. Най-богатият човек в Русия (Усманов има състояние от 14.4 млрд. долара според \"Форбс\" - бел. ред.) притежава 18 695 акции от \"Арсенал\", а за всяка една от тях американският бизнесмен предлага по 28 хиляди паунда. Това е пореден епизод от битката между Крьонке и Усманов, след като през месец май руският предприемач извади оферта от 1 млрд. паунда за дяла на Крьонке. Тогава американецът отказа с мотив, че неговите акции \"не са били, не са и няма да се продават в бъдеще\". Крьонке иска да управлява \"Арсенал\" дълго и затова иска да откупи дяловете на руснака, с когото не е тайна са в обтегнати отношение. В момента американецът притежава 67%, а Усманов 30.4. Останалите са в хора, които получават дял от  \"Арсенал\"  като наследство. Ако Крьонке успее в начинанието си, то той ще притежава 97% от клуба и по този начин ще го управлява еднолично. Феновете не искат едновластие Новината е, че Крьонке е извадил оферта за акциите на Усманов веднага провокира реакция и сред феновете на \"Арсенал\". Тръстът на привържениците не е съгласен с подобен ход и посъветва Усманов да не продава. В 130-годишната си история \"Арсенал\" никога не е бил управляван като частна компания от един човек и феновете държат това да продължи. Следващата годишна среща на акционерите ще се състои на 26 октомври, като се очаква на нея Тръстът на привържениците да изрази отново тези свои притеснения. Все още не е ясно дали Усманов е готов да продаде солидния си дял, но в момента той е с вързани ръце, тъй като реално няма тежест при решенията в клуба. Още преди години Усманов искаше да придобие дяловете на миноритарните акционери в клуба и по този начин да има над 51%, което щеше да му даде по-голяма власт. В крайна сметка Крьонке спечели спора между двамата. Ключово в битката помежду им се оказа решението на друг от големите акционери лейди Нина Брейсуел-Смит да продаде своите 15.9% на Крьонке. Често през годините Усманов е срещал  подкрепата на бивши играчи  на \"Арсенал\" заради обещанията си за реформи в клуба. Руснакът дори обяви, че веднага ще уволни Арсен Венгер, ако поеме клуба и ще хвърли огромни средства за трансфери, подобно на сънародника си  Роман Абрамович  в \"Челси\".", "date": "2017.10.04", "title": "Собственикът на \"Арсенал\" предложи 525 млн. паунда за акциите на Алишер Усманов"}
{"url": "http://www.dnevnik.bg/politika/2017/10/04/3053344_ninova_obiavi_nacionalna_kampaniia_na_bsp_po/", "text": "Лидерът на БСП Корнелия Нинова обяви, че партията ѝ ще постави началото на национална кампания по огласяването на всякакви \"шуробанашки значения\" в цялата страна. \"Днес правим среща с всички наши кметове и съветници. Едно от обръщенията, които ще направя към тях, е в цялата страна да се огласят такива случаи. Започваме национална кампания\", заяви Нинова пред \"Нова телевизия\". Тя коментира скандала с назначенията на близки до депутата и областен координатор на ГЕРБ в Хасково Делян Добрев. Посочи, че групата на БСП в парламента днес ще гласува \"за\" оставката на Добрев, като посочи, че партията ѝ не се борела срещу него, а срещу този модел на управление. Тя даде пример със скандала със суджуците в Добрич, с разцепването на ГЕРБ в Ботевград и др. и посочи, че моделът, при който става дума за управление и бизнесинтереси, се е разпрострял в цялата страна. \"Такава администрация, каквато те си назначават по роднинска линия, на избори ходи под строй, за да се възпроизведе, пак да е на държавна хранилка\", смята Нинова. , заяви още лидерът на БСП като посочи декларациите на областните структури на ГЕРБ, организации и \" всякакви трудови колективи\", които се обявиха в защита на депутата. Попитана, не е ли имало подобни назначения винаги, и гогато са управлявали БСП, Нинова отговори: \"Ако е било така, заявявам, че няма да бъде\". В сутрешния блок Нинова надълго отговори на обвиненията на ГЕРБ, че съпругът ѝ работи в Лукойл и въпросите, които вчера от партията поставиха, например спонсорирала ли е фирмата кампании на БСП и как е гласувала Нинова при гледане на проектозакони, свързани с горивата. \"Да ви кажа къде е разликата между нас и ГЕРБ. Когато ГЕРБ управляват, те си водят роднините в държавни фирми, на държавна хранилка, в бордове на управление. \", заяви Нинова. Тя каза, че при правителството на Сергей Станишев съпругът ѝ е напуснал Агенция \"Митници\", където бил митнически инспектор, а при Пламен Орешарски напуснал държавната \"Ел Би Булгарикум\". Заяви, че в момента съпругът ѝ работел в \"Лукойл\", но не бил в управлението и заплатата му била по-малка от депутатската. Посочи, че фирмата не е спонсорирала предизборни кампании на БСП. По думите ѝ откакто съпругът ѝ работи в компанията в Народното събрание са гласувани девет закона, свързани с горива, акцизи и данъчни складове. \"Осем пъти не съм гласувала умишлено, за да не се стигне до подобни обвинения\", каза Нинова, като уточни, че според закона това не е конфликт, но според нея не било морално. Добави, че е гласувала само веднъж, когато ставало дума за това да се освободи от акциз горивото за отопление на хората.", "date": "2017.10.04", "title": "Нинова обяви национална кампания на БСП по огласяване на шуробаджанашки назначения"}
{"url": "http://www.dnevnik.bg/intervju/2017/10/04/3052905_elizabet_kostova_pisatel_glasut_na_bulgarskata/", "text": "Писателката няма много медийни изяви в България, но присъства осезаемо чрез едноименната си фондация \"Елизабет Костова\", която организира Созополските семинари по творческо писане, ателиета по художествен превод, връчва наградата за превод \"Кръстан Дянков\" и насърчава издаването на българска литература в САЩ. За десетте години на съществуването си тя успя да създаде истинска общност от автори и преводачи, работещи за връзките между двете държави. - Много, много отдавна - всъщност скоро ще празнуваме 30-ата годишнина!  Дойдох тук през ноември 1989 г. с още двама колеги, с които изучавахме българско народно пеене, особено от родопския край. Въобще не очаквахме, че Берлинската стена ще падне 7 дни преди да пристигнем. Беше забележителен момент, в който, от една страна, всичко все още изглеждаше, както е било досега, но, от друга, хората бяха много по-отворени и имаха желание да разговарят с нас, особено в селата. Дори ни канеха да отседнем в къщите им, което само месец преди това надали би било възможно. Видяхме едновременно миналото, което сякаш бе замръзнало във времето, и драматичните промени, които вещаеха бъдещето - част от него беше, че можехме да се скитаме наоколо така волно и всички ни приемаха, дори по-възрастните хора. На това пътешествие срещнах бъдещия си съпруг и за няколко години много бързо се сдобих с българско семейство, приятели, причини да се връщаме редовно. Не си падам много по мистицизма, но си спомням отчетливо и сутринта, в която влязохме в България с влака - почувствах нещо много силно. - Ще прозвучи малко клиширано, но - първият демократичен митинг след промените, както и първите новини, че Тодор Живков е свален. Особено митинга - толкова хора, които познавам, смятат това за повратен момент в живота си. Дори сега, докато представях книгата в САЩ, Австралия и Нова Зеландия, имаше българи в публиката, които са присъствали на демонстрацията. Една двойка ми разказа, че са се запознали там. Гледката на толкова много хора, енергията, вълнението - беше забележителен момент. С приятелите ми се покачихме на някакво възвишение, нещо като стена в единия край, и направихме снимки. Днес изобщо не мога да намеря това място. - Да, макар и не точно митинга, а други моменти от това време. Българските ми герои живеят в други градове. Историята в сърцето на книгата започва в края на 30-те години и проследява Втората световна война и установяването на комунистическия режим, особено годините между 1949 и 1953 г., които са много насилствени. После продължава през 80-те години. Разговарях с много хора, пораснали в различните десетилетия на комунизма, и, разбира се, четох много. Гледах и много снимки, много филми. Проучвах по много канали. Но от разговорите си с хората научих много малки изразителни детайли. През 1989 г. разговарях с много възрастни хора в Родопите, които помнеха ясно живота преди войната, които бяха видели много политически промени, но не и действителна промяна в начина си на живот. Героите в \"Земя на сенки\" са измислени, но чрез тях исках да почета историите, които чух тогава и които вече няма кой да разкаже. Няма да разкривам повече детайли. - Бях голяма късметлийка. След като изведнъж първият ми роман бе публикуван, което бе прекрасна изненада, ми се случиха още две чудесни неща. Първо, получих много добър съвет от възрастен писател: започни следващата си книга моментално, преди да усетиш напрежението на определени очаквания. Започнах да пиша \"Крадци на лебеди\" още по време на представянето на \"Историкът\" и наистина успях да избягам в нея. Второто нещо бе, че издателят ми изобщо не ме притискаше да вляза в определен калъп. Освен това вече бях на 40 години и вече бях приела писането като начин на живот, независимо дали то носи конкретен отзвук. Преподавах, което означава, че не разчитах на писателска кариера. - Да. Чудесно е да следваш съветите, не само да ги даваш, нали! ( ) От няколко месеца работя по нова книга, която отново почива на историята и отново навлизам в период на дълбоки проучвания. В началото съм и няма да разказвам твърде много, но действието се развива на Северноатлантическия бряг на САЩ, в Нова Англия. Но понеже винаги слагам малка българска връзка в романите си, вече се забавлявам, обмисляйки каква да бъде. - Става още по-жизнена. Наистина имам усещането за литературен ренесанс, с голям брой нови автори и произведения. Преди 10 или 12 години нова българска художествена литература не се публикуваше толкова много за сметка на голямата вълна преводни заглавия. Имах усещането, че \"Историкът\" е част от този проблем, и затова исках чрез фондацията да стана и част от решението. В момента на литературната сцена присъстват три поколения автори, излиза и много интересно четвърто поколение от тийнейджъри. Вълнуващо време е. А има и повече преводи навън - една от големите ни цели във фондацията е да осигурим повече възможности, на състезателен принцип, български автори да публикуват на английски. И съм много доволна, че напоследък в Ню Йорк често ми казват \"О, България, чувам, че това е доста интересно място, с много писатели, все чувам за този или онзи писател!\" Онова, което се случи с южноамериканската литература в САЩ през 80-те, сякаш се случва сега за България. - И към Балканите, но мисля, че гласът на българските автори се чува много силно. Може би съм пристрастна. Напоследък има интерес и към сръбски, хърватски, босненски и албански автори, което се дължи на работата на няколко много добри американски издателства. - Гордея се например, че наскоро преводач, който дълги години бе част от нашите инициативи, спечели стипендия за много престижна американска тригодишна магистърска програма. Това се дължи, разбира се, на нейния талант и посветеност, но мисля, че професионалната мрежа, оформила се около фондацията, помага за очертаването на подобни пътища и възможности. Това за мен е най-голямото ни постижение - другото авторите постигат сами. Нашата цел е да ги съберем заедно. Има и американски автори, които след участието си в семинари избират да се върнат в България за по-дълго време - вече петима или шестима. - Всъщност има новини около него. Близо десет години холивудското студио, което откупи правата, се опитва да превърне романа във филм. Трима различни сценаристи пробваха да го адаптират. Само че книгата има шестима главни герои и четири паралелни сюжета, които се развиват в различни времена, почива и на исторически извори. Преди няколко седмици обаче правата бяха откупени от голям американски телевизионен канал, който ще я превърне в минисериал. В сравнение с 2-та часа времетраене на един филм това е много по-подходящо. Ще знам повече за екранизацията след няколко месеца.", "date": "2017.10.04", "title": "Елизабет Костова, писател: Гласът на българската литература вече се чува силно в САЩ"}
{"url": "http://www.dnevnik.bg/bulgaria/2017/10/04/3053169_pametta_za_rumen_iankov_triabva_da_bude_suhranena/", "text": "Адмирирам инициативата на Съюза на съдиите в България за издаването на книгата, посветена на Румен Янков, бележит юрист и морален авторитет. Похвални са мотивите на тази инициатива - за необходимостта от институционална памет, тъй като българското общество страда от сериозен недъг – историческа амнезия, която е една от основните причини за неблагополучията и тежките социални проблеми, пред които то е изправено. Безпаметството на българина го лишава от посока и ценностна ориентация в жизнен план, води до социална аномия и до деградация на публичната и институционалната сфера. , защото неговата визия за държавност, независимост на съдебната власт и етични основания на правосъдието са все така остро актуални. Въпреки постоянното политическо говорене за реформиране в позитивна насока на съдебната система и на публичната сфера в цялост, тази визия продължава да бъде нереализирана, а европейският мониторинг продължава. В годишните доклади за напредъка на страната личи умора от повтарящите се неблагоприятни оценки и констатации за спазването на фундаменталните принципи на правовата държава и върховенството на закона. , защото позитивните примери сред публичните фигури от такъв ранг са твърде малко. Той трябва да бъде запомнен преди всичко със своя антиконформизъм, защото останалите дефекти на съдебната система биха могли да бъдат поправени, ако повече нейни представители притежаваха това качество на свободни и независими в професионалната си дейност и гражданска позиция магистрати. Ако съществуваше критична маса от хора от типа на Румен Янков, преходът в съдебната система и в обществото като цяло би бил различен, и то в положителен смисъл. По време на цялата си професионална биография, включително и при тоталитарните условия на предишния режим, той се подчиняваше на едни и същи житейски принципи на независимо поведение. И това важи още от далечното минало, когато започва работа като районен прокурор в гр. Пещера по разпределение, след като е завършил право. Тогава през 1969 г. случайността ме запозна с него, тъй като съм от същия град и бях студент по право в началните курсове. Присъствието му в живота ми обаче не беше случайно, защото той оказа влияние върху личностното и професионалното ми формиране. В малък град като Пещера веднага стана известно, че местното партийно величие изразило учудване, задето новоназначеният прокурор, при това външен на града човек, не му се е представил като израз на верноподаничество. Румен Янков заявил, че няма работа с него, която да налага такава среща. Допълнил, че партийният шеф трябва да го посети, ако има някакъв проблем от служебен характер с прокуратурата. Още тогава, в първите месеци на работата си като прокурор, е нареждал освобождаването на незаконно задържаните в ареста на МВР лица при упражняване на надзорните си функции на прокурор, но това не му създавало проблеми, защото следователите и дознателите към милицията са разчитали на неговата квалифицирана помощ за успешно приключване на разследванията. Разбира се, прокуратурата с нейната йерархизирана и субординирана система, не беше адекватното професионално поприще за свободен дух като Румен Янков. Много скоро след преместването му в Софийската районна прокуратура, където бе назначен след срока на разпределението му, той я напуска демонстративно, като престава да ходи на работи, рискувайки дисциплинарно уволнение. Неговите качества на юрист обаче са оценени и той бива назначен за съдия в Софийския районен съд. Професионалното му развитие преминава през всички нива на съдебната йерархия, за да достигне до най-високия пост в нея. , както образно наричаше мнозинството от хората, заемали поста на някой от \"тримата големи\" в съдебната власт, а кариерен съдия, работил дълги години и в трите съдебни инстанции. Назначаването на външен на системата човек за неин пръв ръководител не води само до засягане на професионалното достойнство на магистратите в нея, но преди всичко то е мотивирано от намерението тя да бъде поставена под политическия контрол на управляващите. Както Румен е казал в едно свое интервю - чрез издигане на \"правилния\" човек на тази позиция правосъдието може да се превърне в желаната от тях банка за услуги, която обслужва политически и корпоративни интереси. Самият той бе едно прекрасно изключение от това правило, като бе избран в резултат на свободния избор на неговите колеги от ВСС и бе може би единственото назначение на този пост, което не бе политически мотивирано, а беше Това стана възможно, защото ВСС запази своята независимост от управляващите след неуспешния опит да бъде предсрочно разпуснат с първия Закон за съдебната власт от 1994 г., осуетен от решението на Конституционния съд, което обяви прекратяването на мандата му за противоконституционно. Така управляващите не можаха да попречат на избора на Румен Янков за председател на Върховния съд през 1994 г., както и на новосъздадения ВКС през 1996 г. след разделянето на съда. По този начин бяха осуетени опитите на БСП за поставяне на съдебната власт под контрол, както и реваншистките й намерения по отношение на кадровия състав на новосъздадените върховни съдилища, като реакция на прилагането на параграф 5 от Преходните разпоредби на Конституцията от същия този ВСС през 1992 г. (б.р. Става въпрос за своеобразната лустрация на съдебната власт – единствената власт, подложена на лустрация през 1992 г., чрез отстраняване на съдии, прокурор и следователи, за които ВСС прие, че не притежават професионални и морални качества за заемането на длъжността. Тази опция бе уредена с параграф 5 на Преходните и заклюителни разпоредби на Конституцията и в началото на 1992 г. бе приложена в почти революционна обстановка.) За съжаление голямата историческа ирония е, че ударът срещу независимостта на съдебната власт и председателя на ВКС дойде от тези, които бяха сочени за негови съмишленици – СДС. След спечелването на изборите през 1997 г. се оказа, че както всички посткомунистически управляващи и те имат намерение да овладеят съдебната власт като поставят за нейни ръководители лоялни според тях личности, които ще ги обслужват. Със създадената тежка атмосфера в системата, особено след избора на новия главен прокурор, Румен предсрочно напусна поста си на председател на ВКС като бе избран за съдия в КС от Общото събрание на съдиите на двете върховни съдилища. Като конституционен съдия Румен запази своята линия на професионално и морално поведение и неговият безспорен авторитет доведе до избирането му на два пъти за председател на съда през мандата му. Но дори и като председател, той често беше в малцинство при постановяване на решенията на съда и изразяваше позицията си чрез своите особени мнения. Подобно на решенията, по които бе докладчик, те представляват сериозен принос в юриспруденцията на КС, защото са израз както на независимия му дух, който не се влияеше от конюнктурни политически съображения, така и на неговата ерудиция, която не беше само юридическа, но и от други области на хуманитарното знание – философия, логика, философия на правото, политическа теория и политология. Според него съдията трябва да бъде начетен, но това важи в още по-голяма степен за конституционалиста поради фундаменталното значение на този отрасъл на правото за социалната общност и интердисциплинарния характер на неговата теория. Румен Янков считаше, че текстът на актовете на КС трябва да бъде комуникативен, тъй като те се публикуват в \"Държавен вестник\" и смисълът им трябва да бъде достъпен за всеки читател, а не само за юриста. За литературната форма на актовете – решения, особени мнения и становища на конституционния съдия Румен Янков с пълна сила се отнася сентенцията на видния френски критик Сент Бьов – \"Стилът – това е човекът\". Вътрешната освободеност и разкрепостеност на личността му изцяло е отразена в неговия изказ в тези актове – по своя жанр те са политико-юридически есета, словесно артистично разчупени. Изразните му средства съществено се различават както от бюрократичния, казионен и дървен език, изпълнен с клишета, на който се пишат текстовете на много съдебни решения, така и от наукообразния, претенциозен и псевдоакадемичен изказ, използван от някои от представителите на научните среди в КС. И който той, с присъщото си чувство за хумор, иронично окачествяваше като \"пуешки език\". Съдържателно неговите актове се отличават с теоретична задълбоченост, логическа издържаност на аргументацията и преди всичко с интелектуална и професионална честност, а от формална страна - със своята литературна експресивност и образно слово. Избраният от него есеистичен изказ съответства на материята на конституционното право със своята фундаменталност, при което той като художник, рисуващ мащабно платно с едри мазки на четката, се изказва по основните въпроси на правата на човека и организацията на публичната власт. Това произтича от спецификата на нормите на конституционното право, които в основната си част са норми-принципи, а не дефинитивни норми, присъщи за другите правни отрасли. По тази причина, при интерпретацията им от КС трябва да се намери балансът и оптималното разрешение, като в конкретния конституционен казус се даде приоритет на един принцип пред друг, за разлика от дейността на общите съдилища, при които прилагането на нормите е дефинитивно, ако са налице релевантните факти. Преценени от литературна страна, актовете, написани от Румен Янков в КС, са плътна, качествена проза, натоварена със смисъл. Той съветваше да се пише с кратки, а не със сложни софистицирани изречения, с минимум прилагателни, синтетично, без литературни \"тлъстини\". Много от написаното от него звучи афористично, като сентенция и крилата фраза. наред с обратите в изложението и промяната на гледната точка, а в особените си мнения – иманентната критика на решението на мнозинството, т.е. следвайки вътрешната логика на тяхната аргументация да покаже несъстоятелността и дори абсурдността на направения извод. В текстовете му имаше ирония и много образност, като например оприличаването на мнозинството в КС на йерихонска тръба за волята на парламента (в особеното мнение по решението, с което бе отхвърлено искането за обявяване противоконституционност на промяната в Закона за съдебната власт, с която фактически бе ликвидирана организационната самостоятелност на следствието и то бе прехвърлено към прокуратурата). Или отношението му към тезата на някои конституционни съдии, че правомощието на Народното събрание да освобождава тримата големи в съдебната власт заради дисциплинарни нарушения било израз на сътрудничеството между властите – сътрудничество, което се изразява в правото на уволнение на ръководителите на друга власт. Румен Янков бе категоричен застъпник за институционалната самостоятелност и независимост на отделните власти. В едно свое интервю той казва, че а не те да заживеят в \"мир и разбирателство\", което би било прикритие за доминацията на една от тях по отношение на останалите. Истинският смисъл на съблюдаване на принципа на разделението на в властите според него, не е обезпечаване на ефективността на управлението, а защитата на индивидуалните права на гражданите от произвола на държавата.", "date": "2017.10.04", "title": "Паметта за Румен Янков трябва да бъде съхранена"}
{"url": "http://www.dnevnik.bg/bulgaria/2017/10/04/3053370_boian_magdalinchev_se_nadiava_da_niama_skandali_v/", "text": "Новият представляващ Висшия съдебен съвет  (ВСС) Боян Магдалинчев изрази надежда да няма разделение и напрежение в началото на работата на новия ВСС. \"Надявам се да няма скандали, това е основното предизвикателство пред новия състав на ВСС. Тези скандали уронват престижа и авторитета на системата като цяло и в частност на ВСС\", каза той в интервю за Би Ти Ви. По думите му трябва да приключи противопоставянето, продължило прекалено дълго време в миналия състав на ВСС. Магдалинчев обясни, че ако президентът Румен Радев не назначи Георги Чолаков за шеф на Върховния административен съд (ВАС), избран от предишния състав на ВСС, в Закона за съдебната власт е разписана процедура. Решението на Румен Радев по въпроса  ще трябва да стане известно днес . \"Когато президентът върне предложената кандидатура и няма повторно предложение, се повтаря процедурата по общия ред\", отбеляза той. По думите му разпоредбата създава възможност за различни позиции, които могат да се застъпят. \"Моето становище е, че трябва да се прегласува. Дали ще се потвърди изборът на предишния ВСС, ще покаже гласуването. Отново трябва да се съберат минимум 17 гласа\", каза Магдалинчев. Ако не се съберат, се открива нова процедура. \"Не се прави никакво предложение до президента, просто процедурата се прекратява и се открива друга\", обясни той.", "date": "2017.10.04", "title": "Боян Магдалинчев се надява да няма скандали в новия Висш съдебен съвет"}
{"url": "http://www.dnevnik.bg/citat_na_deniia/2017/10/04/3053368_citat_na_denia_az_sum_kato_mumiiata_-_ne_se_hrania_ne/", "text": "Това заяви депутатът от ГЕРБ Антон Тодоров, който щеше да бъде кандидат на ГЕРБ за председател на Комисията по досиетата, но след критики от опозицията и обществото управляващите решиха да прекратят процедурата за избор на такъв. Днес Тодоров се изказа по време на дебата за оставката на колегата си Делян Добрев, която бе предизвикана от скандалите в Хасково. Тодоров нападна лидера на БСП, която нарече Корнела Нинова, за приватизацията на \"Техноимпекс\".", "date": "2017.10.04", "title": "Цитат на деня: Аз съм като мумията - не се храня, не спя, не съм от този свят и винаги се връщам"}
{"url": "http://www.dnevnik.bg/sport/2017/10/04/3053375_vicepremierut_na_ispaniia_zaplashi_da_sudi_hristo/", "text": "Вицепремиерът на Испания  Сорая Саенс де Сантамария  заплаши със съд бившия нападател на \"Барселона\" Христо Стоичков. Легендарният български футболист я обвини във франкизъм (следване на принципите на генерал Франсиско Франко – бел. ред.), съобщава информационната агенция EFE, цитирана от \"Марка\". В ефира на мексиканската телевизия \"Унивижън\", за която работи,  Стоичков  обвини Сантамария, че дядо ѝ, баща ѝ и дори нейният непълнолетен син са последователи на Франко. Носителят на \"Златната топка\" за 1993 г. изрази несъгласието си с действията на испанските власти по време на референдума за независимост на Каталуня. Той ги определи като \"пълен срам\". Стоичков твърди, че именно по нареждане на вицепремиера полицията е  изпратена да бие хората , гласуващи на референдума. \"Нейният дядо - франкист, баща ѝ също, тя самата, вероятно и синът ѝ. Тя ли ще ни казва какво да правим? Трябва да си подаде оставката, тъй като не може да пращаш полицията да бие невинни хора. Испанското правителство, вие сте пълен срам. Затова ще бъдете там, където си заслужавате - отделени от света\", каза Стоичков в ефира на мексиканската телевизия, с лента с флага на Каталуня на ръката си. По-късно българинът отново се включи в ефир, за да поднесе извиненията си към Сантамария, но продължи с критиките си към испанските власти.", "date": "2017.10.04", "title": "Вицепремиерът на Испания заплаши да съди Христо Стоичков"}
{"url": "http://www.dnevnik.bg/politika/2017/10/04/3053382_borisov_obiavi_che_gerb_shte_prekrati_rodninski/", "text": "Премиерът и лидер на ГЕРБ Бойко Борисов заяви, че партията му ще провери има ли роднински назначения в държавни институции и ще ги прекрати. \"Утре-другиден ще събера Изпълнителната комисия и ако някъде има подобни назначения, ще трябва да изберат и да си отидат\", заяви Борисов на пресконференция преди началото на изнесеното заседание на правителството във Варна. Борисов определи оставката на Делян Добрев като морален акт, но посочи, че тя не значи, че ГЕРБ признава вина. Премиерът посочи, че не знае дали Делян Добрев иска да става кмет на Хасково, но според него е редно кметът Добри Беливанов да подаде оставка и да има нови избори. \"Ние 2009 г. дойдохме в управлението за това, че обещахме да няма хора в бордовете, да няма назначения\", каза министър-председателят. Той се обърна към съпартийците си с думите, че обясненията по скандала за Хасково, че и БСП са правели така, не работят в полза на ГЕРБ. Борисов  коментира и изказването на президента  Румен Радев, че не вижда смисъл за среща с Борисов за модернизацията на армията, тъй като лидерът на ГЕРБ не е успял \"да озапти беквокалите си в парламента\" и те пеели \"по-високо и по-фалшиво\".", "date": "2017.10.04", "title": "Борисов обяви, че ГЕРБ ще прекрати роднински назначения"}
{"url": "http://www.dnevnik.bg/photos/2017/10/04/3053367_snimka_na_denia_suvremenno_kitaisko_izkustvo/", "text": "Китайският художник Хуанг Уенна разбива предмети с кирка по време на пърформанса си, наречен \"Aftersound\" на международния фестивал на изкуствата OPEN, който се провежда близо до Пекин.", "date": "2017.10.04", "title": "Снимка на деня: Съвременно китайско изкуство"}
{"url": "http://www.dnevnik.bg/photos/2017/10/04/3053366_fotogaleriia_gumenite_botushi_i_dujdobranite_na_shouto/", "text": "Френската модна къща Шанел\" (Chanel) представи новата си колекция прет-а-порте за сезон пролет/лято 2018 г. на Седмицата на модата в Париж.", "date": "2017.10.04", "title": "Фотогалерия: Гумените ботуши и дъждобраните на шоуто на \"Шанел\""}
{"url": "http://www.dnevnik.bg/politika/2017/10/04/3053393_lukoil_vuzrazi_sreshtu_namesvaneto_na_kompaniiata_v/", "text": "В съобщение до медиите \"Лукойл България\" възрази срещу намесването името на компанията в междупартийни разпри и скандали. Депутатът от ГЕРБ и заместник-председател на парламента  Цвета Караянчева вчера попита публично  дали съпругът на Корнелия Нинова не работи в \"Лукойл\" и как това се отразява на работата й като депутат, когато се решават въпроси, свързани със сферата на дейност на компанията. Темата е част от скандалите около роднинските назначения в община Хасково. \"Благотворителната и спонсорска дейност на дружеството е прозрачна и отразена във финансовите му отчети, мащабна и отлично известна на българската общественост. Тя е изцяло ориентирана към подкрепа на българския спорт, култура и образование – онези области, които допринасят за изграждането на силни и хармонични личности и позитивна обществена среда. Политиката не е била, не е и няма как да бъде сред тези области\", се посочва в съобщението. Допълва се, че отправянето на голословни намеци за каквито и да било връзки между компанията и някоя политическа партия, особено от страна на заместник-председател на българския парламент, е недопустимо и недостойно. Кадровата политика на \"Лукойл България\" е неин вътрешен въпрос, който няма никакво отношение към скандалите, съпътстващи българския политически живот, допълват от компанията. По-рано в ефира на \"Нова телевизия\" лидерът на БСП Корнелия Нинова обяви, че съпругът й работи в \"Лукойл\", но няма право да оповести заплатата му, какъвто въпрос зададе още Караянчева. Каза само, че тя е по-ниска от заплатата на депутат. Вчера по време на заседанието на парламентарната група на ГЕРБ, на което се обсъждаше ситуацията около депутата Делян Добрев,  от Българската петролна и газова асоциация обявиха  подкрепата си за депутата. Председател на асоциацията е шефът на \"Лукойл\" Валентин Златев.", "date": "2017.10.04", "title": "\"Лукойл\" възрази срещу намесването на компанията в междупартийни разпри"}
{"url": "http://www.dnevnik.bg/biznes/2017/10/04/3053401_ot_asociaciiata_na_turisticheskite_agencii_ne/", "text": "Българската асоциация на туристическите агенции (БАТА) не подкрепя искането за оставка на министъра на туризма Николина Ангелкова. Това заявява председателят на организацията Светла Атанасова, цитирана от агенция \"Фокус\". Коментарът й и е по повод обявената вчера позиция на другата организация в сектора - АБТТА, която  поиска оставката на министъра  заради некадърност. \"Не заставаме зад позицията на АБТТА, има проблемни моменти в сектора, но не е това начинът да се оправят\", допълва Атанасова. \"Има неща, които действително са проблеми за целия туристически бранш. Като цяло не смятаме, че това е начинът и моментът\", допълва тя. В същото време не всички членове на АБТТА са съгласни с поисканата оставка. След пускането на позицията на организацията вчера Лъчезар Тодоров, управител на \"Тера Тур Сервиз\" и член на АБТТА, обяви, че не е редно управителният съвет да излиза с еднозначно мнение, при положение че самите членове не са постигнали съгласие. \"Трябва да направим уточнение, че това е позиция на управителния съвет, а не на асоциацията. Доколко управителният съвет има право да излезе с такава позиция, е въпрос на тълкувания на устава на АБТТА. В него много ясно е записано, че управителният съвет се занимава предимно с организационни и административни въпроси, а тогава, когато става въпрос за важни насоки в работата, би трябвало да координират позицията си с членовете на АБТТА\", обясни Тодоров, цитиран от \"Фокус\".  Той обяснява, че членовете на организацията са получили това решение на управителния съвет с писмото преди около седмица като приключен факт, в уведомителен режим. Според него с това се уронва авторитетът на асоциацията. Освен това твърде дълго време този сектор е бил прекалено разединен и е лошо да продължава да бъде такъв. \"За мен по-важно в този момент е да използвам всичко добро, което направи Министерството на туризма през последните години, да се обединим около него и да се опитаме да го правим още по-добре. Това би трябвало да бъде позицията\", заявява той. ", "date": "2017.10.04", "title": "От асоциацията на туристическите агенции не подкрепят исканата оставка на Ангелкова"}
{"url": "http://www.dnevnik.bg/sviat/2017/10/04/3053407_podhodut_dobro_chenge_losho_chenge_ne_raboti_pred/", "text": "Ако президентът Доналд Тръмп и шефът на дипломацията му разиграват пред Северна Корея етюда за \"доброто и лошото ченге\", не личи това да дава резултат: дипломатическите похвати не водят до смислени преговори, а военните заплахи не успяват да убедят Пхенян да се откаже от развитието на ядрената програма. Тези смесени сигнали увеличават рисковете изолираното комунистическо правителство да прецени грешно ситуацията. То не е наясно с начина на мислене на  администрацията на Тръмп  и може да обърка умишлено рисковото поведение с открита заплаха за война. Въпреки че военни действия на САЩ може да доведат до опустошителни последици за южнокорейския им съюзник, Тръмп заплашва и на моменти дава апокалиптични описания на това, което чака КНДР, ако тя не прекрати ядрените си и ракетни тестове. Северна Корея е изстрелвала  междуконтинентални балистични ракети, които потенциално могат да ударят континенталната част на САЩ, а преди месец извърши най-мощния си подземен ядрен опит. Заплашвала е да взриви и ядрена бомба над Тихия океан. Въпреки всички тези заплахи обаче американско-севернокорейската дипломация оцелява на някакво равнище. В изказване миналия уикенд в Китай, който иска Вашингтон да възобнови пълноценен диалог с Пхенян,  държавният секретар Рекс Тилърсън  подхрани спекулациите за ново дипломатическо усилие, като призна, че между двете страни има канали за комуникации. Броени часове по-късно Тръмп се обади по въпроса. \"Казах на чудесния ни държавен секретар Рекс Тилърсън, че си губи времето, като се опитва да преговаря с Човечето Ракета\", написа Тръмп в туитър в неделя, използвайки отново прякора, който лепна на севернокорейския лидер Ким Чен-ун. \"Пази си силите, Рекс, ще направим каквото трябва да се направи!\", добави той. Потресаващият туит породи коментари, че Тръмп саботира главния си посредник в отношенията със света. Близки до Тилърсън официални лица обаче настояха, че двамата действат съгласувано и че Тръмп просто изпраща послание на Северна Корея, че трябва да покаже сериозно отношение, ако иска дипломатически преговори. Каквато и да е била целта, резултатът бе объркване. Говорителката на Белия дом Сара Хакъби Сандърс затвърди впечатлението, че за Белия дом дипломацията не води доникъде. Единствените разговори, които  САЩ са склонни да водят със Северна Корея , са за съдбата на трима задържани там американци, каза тя. Задкулисни преговори тази пролет доведоха до освобождаването на студента Ото Уормбиър, който се завърна у дома с мозъчни травми и почина няколко дни по-късно. \"Извън тази тема няма да се водят  разговори със Северна Корея  на този етап\", каза Сандърс. Въпреки че тази случка е най-новият пример как президентът сякаш изземва правомощията на първия си дипломат, дори това да е неволно, за САЩ е може би по-тревожна липсата на резултати от твърдия подход на Тръмп и по-мекото поведение на Тилърсън. Изпълнението на Тръмп като \"лошото ченге\" може да е стимулирало някои действия на Китай, традиционния дипломатически защитник и главен търговски партньор на КНДР.  Пекин подкрепи новите сурови санкции на ООН  срещу основните източници на приходи за оръжейните програми на съюзника си. Мерките включват забрана на вноса на севернокорейски въглища, желязна руда и текстилни продукти и въвеждат нови ограничения върху изключително важните доставки на сурови и преработени петролни продукти. Никакъв икономически натиск обаче не успя да накара правителството на Ким дори да намали темпото на ускореното развитие на ядрената си програма, която скоро може да обхваща цялата територия на САЩ. Изпълнението на Тилърсън като \"доброто ченге\" не е кой знае колко по-ефикасно. Северна Корея заявява, че не проявява никакъв интерес към дипломация, освен ако САЩ се откажат от \"враждебната си политика\". На срещите си с Тилърсън в Пекин китайците го уверили, че ще приложат санкциите на ООН и ще наредят на местните си власти по границата със  Северна Корея  да наказват тези, които извършват забранени дейности, каза запознат с разговорите представител на Държавния департамент. Китай иска КНДР да спре ядрените и ракетните си тестове, колкото и да е далечна тази цел, и очаква зимните месеци, когато не се водят американско-южнокорейски военни учения, често изострящи напрежението на Корейския полуостров. Официалният източник пожела да остане анонимен, тъй като не му е разрешено да обсъжда публично тази тема. Дори и това изглежда малко вероятно. Анализатори и дори правителства казват, че Тръмп все повече пречи Северна Корея да се довери  на каквото и да било дипломатическо усилие на САЩ предвид заплахите му да \"унищожи\" сключено преди две години с Иран споразумение за контрол на въоръженията. А задкулисната дипломация между високопоставени американски и севернокорейски дипломати, насочена главно към освобождаването на задържани американци, не помага за възстановяването на това доверие. Всъщност двете страни почти не са общували през последните няколко седмици и няма признаци Северна Корея да иска да поднови диалога, казват запознати с темата официални лица. Маневрата с \"доброто и лошото ченге\" едва ли ще проработи, каза бившият служител на Държавния департамент Евънс Ривиър, който е участвал в неофициални разговори със севернокорейски официални представители миналия месец в Швейцария. Северна Корея иска да разговаря с Вашингтон само като \"една ядрена сила с друга\", каза той.", "date": "2017.10.04", "title": "Подходът \"добро ченге, лошо ченге\" не работи пред Северна Корея"}
{"url": "http://www.dnevnik.bg/biznes/2017/10/04/3053410_sofiiskata_uprava_iska_45_mln_lv_za_dela_si_v/", "text": "Столичната община иска поне 45.65 млн. лв. за дела си от 67.65% в Общинска банка. Това се вижда от решение на общинския съвет, цитирано от  \"Капитал daily\" . Месец е срокът за покупка на конкурсна документация, толкова е и за подаване на оферти след изтичането му. При този график сделка може да има в началото на 2018 г. При минималната търсена сума оценката е около 75% от счетоводната стойност, което е сравнително приемливо ниво спрямо тези в Европа с изключение на проблемните италиански банки. Сделката за ОББ се сключи при над 110% цена към собствен капитал (P/B), а акциите на най-голямата публична банка в България - ПИБ, се търгуват на борсата при нива около 67%. При нея също тече процедура по търсене на инвеститори, посочва изданието. Върху оценката на инвеститорите за \"Общинска\" тежи миноритарният собственик Христо Ковачки, с който не всеки кандидат за банка би влязъл в партньорство, се допълва в публикацията. До конкурса ще бъдат допускани само стратегически или финансови инвеститори, покриващи определени критерии. Поредното решение за продажба на дела на Столичната община в банката беше гласувано през юли тази година. Предложението дойде от Трайчо Трайков като общински съветник от Реформаторския блок. Освен Столичната община дял в банката има и Христо Ковачки чрез няколко дружества – 27%. На този етап няма яснота водени ли са с него разговори за дела му и дали би участвал в приватизационната процедура.", "date": "2017.10.04", "title": "Софийската управа иска 45 млн. лв. за дела си в Общинска банка"}
{"url": "http://www.dnevnik.bg/bulgaria/2017/10/04/3053413_upraviteliat_na_zdravnata_kasa_ochakva_250_mln_leva/", "text": "Управителят на Националната здравноосигурителна каса (НЗОК) проф. Камен Плочев съобщи, че е поискал бюджетът на касата за догодина да бъде увеличен с 500 млн. лева. Той посочи в сутрешния блок на БНТ, че е поискал повече средства, отколкото смята, че ще бъдат отпуснати, като идеята му е в пътеките по договаряне да бъде включен и медицинският труд. Плочев прогнозира, че дефицитът в бюджета на касата може да бъде стопен до края на годината. \"Аз съм поискал една сума, която няма да ми дадат, разбира се, но смятам, че някъде към 250 млн. лева ще ни дадат повече. Аз искам двойно повече, защото много искам в пътеките по договаряне да бъде включен и медицинският труд. Сега им се заплаща на брой минали болни по клинична пътека. Затова лекарите търсят болни и всеки пациент е една самоходна клинична пътека – това трябва да го прекъснем\", каза Плочев. Той посочи, че се търсят колкото се може по-здрави пациенти, а \"тежкия болен никой не го ще\". Според него пари има, но схемата на медицинско осигуряване е неправилна. Освен това посочи, че по-големият проблем е как лекарите да бъдат накарани да посрещат пациентите усмихнато и спокойно. \"Футболизацията на пациентите е ужасяваща. Тя се случва така, идва болният, виждат го и казват – Ааа, той не е за нас, нито имам лекарства, нито капацитет, пращай го в \"Пирогов\", пращай го в \"Токуда\", в провинцията – дойде ли болен, до един-два дена не се ли стабилизира, казват на близките – намерете връзки в София, там ще го оправят\", каза управителят на здравната каса. Според Плочев въвеждането на електронната здравна карта е ключово за подобряването на здравните услуги. Надзорният съвет на касата днес ще гласува отпускането на средства за купуване на техника за системата. \"Амбиция е в рамките на нашето европейско председателство – до юни, да имаме електронна здравна карта\", посочи управителят на касата. Той изтъкна, че електронната здравна карта позволява лекарите да имат пълна информация за предишни лечения на пациента, а самите граждани ще имат достъп до здравните си досиета и това ще помогне да се намалят случаите на фалшифицирани лечения и да се намалят \"течовете\" на пари от системата. \"Когато вкараме електронното здравеопазване и цялата система стане прозрачна, т.е. всеки български гражданин има електронно досие и има достъп до него, а ние също имаме достъп до тези електронни досиета, тогава ние следим пътя на пациента, защото той се регистрира електронно. Сега не можем да знаем къде е отишъл болният. Ние знаем, че въпросният пациент лежи в хематологията на \"Иван Рилски\", изведнъж ни светва лампата, че той се намира в \"Пирогов\", а след 10 минути се намира в Александровска болница. Тогава веднага ще организираме контрола, ще видим какво ще стане и ще накажем тези хора. Защото, повярвайте ми, ако човекът не беше умрял, никой нямаше да го знае\", каза Плочев. Той очаква да има съпротива срещу електронната здравна карта.", "date": "2017.10.04", "title": "Управителят на здравната каса очаква 250 млн. лева повече в бюджета ѝ за догодина"}
{"url": "http://www.dnevnik.bg/analizi/2017/10/04/3050831_lekarski_greshki_ili_povredite_v_sistemata_ubivat/", "text": "Хора на прага на смъртта влизат в най-голямата болница за спешна медицина, но са отпратени, без да получат  правилната диагноза  или изобщо  някакво внимание . Принудени са да се лутат в търсене на помощ, но краят идва, преди да я намерят. За една седмица се чу за два такива трагични случая, а за общия брой на подобни фатални пропуски в цялата страна няма как да предполагаме. Къде е проблемът - в организацията на работата на Спешната помощ или в тази на лечебните заведения; в мениджмънта на отделенията, на болниците или на цялото здравеопазване; в подготовката и компетентността на лекарите или в това колко са дефицитни и претоварени; а може би в етиката и кризата на доверието в здравната система? Кой е виновен  Официалната проверка по единия случай  бегло и общо назова виновните -  . Случаят е този, в който 74-годишния Спас Добрев си отиде от сърдечна недостатъчност, след като чака линейка близо час и половина, а след това във въпросната най-голяма болница за спешна медицина в България - \"Н. И. Пирогов\" - дежурният екип отказа да го приеме и прегледа. Оказа се, че дни преди това пък е бил хоспитализиран в болница \"Св. Иван Рилски\" за лечение, но си е тръгнал по-рано оттам по собствено желание и лекарите му са преценили, че това няма да го застраши (констатираното нарушение е, че не е подписал информирано решение за прекратяване на престоя си на тръгване). Само последната болница, в която бил откаран след отказа на \"Пирогов\" - \"Александровска\", не се е провинила и е спазила медицинските стандарти в опита си да го спаси, но за човека вече било прекалено късно. Спешна помощ, \"Пирогов\" и \"Св. Иван Рилски\" ще получат  финансови и административни санкции за грешките си, включително ще се образуват и административнонаказателни производства срещу болниците, обяви здравният министър Николай Петров . В \"Пирогов\" дежурните лекари, отказали да прегледат спешния пациент, вече получиха най-строгата вътрешна за болницата санкция веднага щом се разчу за случая - уволнение. По втория казус, макар и също да звучи отчайващо, не са установени пропуски.  Той е на 67-годишната Петя Илиева , прегледана в \"Пирогов\" и изписана с диагноза \"болки в кръста\". Била насочена към ВМА за консултация с невролог, защото тук - в най-голямата болница за спешна помощ в България - нямало дежурен специалист. Във ВМА отнело около три часа да приемат жената в интензивното отделение и още около пет, докато й поставят точната диагноза - сепсис. На следващия ден починала. По случая няма проверка от официалната държавна агенция \"Медицински одит\", но  вътрешната проверка на ВМА не показа пропуски в работата на лекарите , защото са направени всички възможни изследвания и консултации със специалисти в опита да бъде спасена жената. Просто било късно. Покрай полемиката от миналата седмица  министърът на здравеопазването  и  съсловните организации  призоваха да не се демонизират лекарите за грешките им. В \"Пирогов\" колегите на уволнения дежурен екип, отказал да регистрира възрастния мъж, дори излязоха на протест в тяхна защита с призив да не се прибързва с  изводите, преди да излезе резултатът от проверката . Сега, когато резултатът е налице, в него не се конкретизира дали наказателните производства ще са срещу отделни личности или срещу цялата болница. Но междувременно директорът на лечебното заведение  Асен Балтов се защити, че лекарските екипи са претоварени и са възможни грешки , обаче  Лекарска грешка ли е В закона няма точна дефиниция за лекарската грешка, освен че може да е всяко неспазване на етичните или професионалните правила на медицината. Тези случаи се гледат от комисиите по професионална етика на районните колегии на Българския лекарски съюз (или Българския зъболекарски съюз), които могат и да налагат наказания като отнемане на правото за практика, а други санкции като предупреждения и уволнения могат да се предприемат и от преките ръководители в лечебните заведения. Когато обаче се заведе дело срещу лечебно заведение, лекар или специалист по здравни грижи, то е най-често по чл. 45 или чл. 49 от Закона за задълженията и договорите. Справка на специализирания сайт за лекарски грешки на адв. Мария Шаркова показва, че за последните 10 години в страната делата за лекарски грешки, по които има постановени съдебни решения, са общо 238, като от тях висящи към 31 август 2017 г. са 45. Няма отделен регистър за този тип дела. Да се докаже лекарска грешка и да се стигне до по-сериозно наказание обаче изглежда много трудно у нас. Справка от Централната етична комисия на Българския лекарски съюз от миналата година показва, че за последните пет години лекарските права са отнети за срок от 3 месеца до 2 години само на седмина лекари, и то само след решения на съда, а не по инициатива на БЛС, който е в правото си. Конкретно за спешната помощ задълженията на спешните медици и на дежурните екипи в болниците, които посрещат линейките с пациенти, са много подробно описани в наредбата на здравното министерство за стандарта по спешна медицина. Там се посочват случаите, в които спешен пациент може да се транспортира от една болница в друга, но само след като е оценено състоянието му и е преценен рискът, и след като се състави план. Проблемът е, че в момента стандартът не работи съвсем, защото е частично спрян и върнат за редактиране от Върховния административен съд. Това според представители на съсловието  създава хаос в системата на спешната помощ и спешните медици не са сигурни как да процедират .  Дупките в системата  Санкциите може и да стреснат болничните ръководители за известно време, но едва ли ще решат който и да е от дълбоките проблеми, скрити зад тези два, а вероятно и други подобни случаи. Освен липсващия стандарт по спешна медицина, пробойните в здравната система, довели до смъртта на Спас и Петя, са до болка известни: заради масовото им напускане на Запад заради ниското заплащане в България и заради лошите условия на работа с малко екипи и остаряла база заради лошото финансово управление и задлъжнялост на болниците заради неуспешните досега реформи в контрола на публичните средства за здраве и заради недофинансирания здравен сектор като цяло.  Сигналът за Спас Добрев на 16 септември е бил оценен с код \"червено\" - най-висока степен на спешност, и по стандарт линейката е трябвало да се отзове за 8 минути, обаче е стигнала за час и 20 минути. После екипът е стоял заедно с човека в \"Пирогов\", станал е свидетел как го отпращат и го е откарал в следващата болница. По изчисленията на здравното министерство за София са необходими поне 30 спешни екипа по всяко време на денонощието, само че в онази вечер на 16 септември те са били едва 12. Спешните повиквания за същия ден са били 275.", "date": "2017.10.04", "title": "Лекарски грешки или повредите в системата убиват пациенти"}
{"url": "http://www.dnevnik.bg/politika/2017/10/04/3053345_sled_akciiata_na_gerb_vsichki_obichat_delian/", "text": "След двучасови разгорещени дебати в парламента, в които депутати от ГЕРБ заявяваха: \"Деляне, приятелю, тяхната цел е да те елиминират\" и обясняваха колко \"морален и достоен човек и парламентарист\" е той, народните представители от мнозинството отхвърлиха оставката на Делян Добрев като депутат. Заради  скандалите с назначенията и обществени поръчки в община Хасково  Добрев подаде искане да бъде освободен като народен представител, но при две гласувания днес мнозинството го отхвърли с 97 гласа \"за\", 99 \"против\" и 19 \"въздържал се\". Оставката не бе подкрепена от депутати от ГЕРБ, \"Обединените патриоти\" и \"Воля\". Колегите им от БСП и ДПС гласуваха \"за\". Така Добрев остава депутат от ГЕРБ. Той е и областен координатор на ГЕРБ в Хасково, след като ръководството на партията не е приело и тази оставка. Докато течаха дебатите в пленарната зала, в резиденция \"Евксиноград\"  лидерът на ГЕРБ и премиер Бойко Борисов за първи път говори по скандалите . Той определи оставката на Добрев като депутат като \"морален акт\" и поиска всички хора в администрацията, назначени по роднински връзки, да напуснат позициите си. Борисов публично поиска кметът на Хасково Добри Беливанов да прояви морал, да си подаде оставката и да се върви към нови кметски избори в общината. Във вторник от ГЕРБ не коментираха дали Делян Добрев би бил кандидат на ГЕРБ за кмет в Хасково при евентуални предсрочни избори, но зам.-председателят на партията Цветан Цветанов обяви, че заедно с Борисов са решили Добрев да остане областен координатор на ГЕРБ в Хасково - позиция, която бившият енергиен министър също пожела да напусне. В нежеланието на ГЕРБ да гласува оставката на Делян Добрев като депутат БСП видя бламиране на лидера Борисов. В отговор Добрев каза, че той самият призовал оставката му да бъде приета и въпреки решението продължавал да иска да напусне парламента. \"Всички обичат Делян\" Оставката на Добрев като депутат бе отхвърлена след множество изказвания от парламентарната трибуна на колегите му от ГЕРБ, в които те обясниха, че Добрев е \"качествен\", \"морален\", \"достоен\" и \"оклеветен от Елена Йончева\". Според депутати това е акция за изчистването на имиджа на Добрев, в която да се обясни, че БСП иска \"да омърси този млад човек\" с \"фабрика от кал\" и че \"комунистическата партия\" също е правила роднински назначения. Изказванията бяха  кулминация на декларации на партийни структури и фейсбук публикации на депутати от ГЕРБ от последните дни в защита на Добрев . Опозицията от \"БСП за България\" предпочете да не отговаря с нападки и вземаше думата само за да цитира факти за назначения и да защитава депутата и журналист Елена Йончева, която задавала точните въпроси. И от БСП, и от ДПС изразиха тезата, че днес има \"сливане на партията с държавата\". В дебатите зам.-председателят на парламента Цвета Караянчева (ГЕРБ) призова депутатите да не приемат оставката на колегата си с думите: \"Ние не даваме Делян! Колеги, призовавам ви да гласувате против оставката на Делян - той е притиснат и е залят с помия!\" А колегата й Вежди Рашидов каза: \"Деляне, не хващай като мене рак от емоционалност.\". Имаше и призив от Спас Гърневски: \"Деляне, приятелю, тяхната цел е да те елиминират, защото една от големите цели е домогването до енергетиката. Не скачай от борда на кораба, който води България до цивилизована Европа. Ако скочиш, червените акули ще те разкъсат във въздуха. Ако имаш сили, в името на България оттегли оставката си.\" Добрев направи кратко изказване, в което изброи успехите си, сред които и договор с по-ниска цена на газа, и благодари на всички за безпрецедентната подкрепа. След това се обърна към Елена Йончева: \"Вие ще се запомните като мой палач и убиец в политиката, без съд и присъда.\" \"Ние ще защитим Делян Добрев и няма да дадем да напусне парламента. Заедно с него ще защитаваме България и кабинета \"Борисов\", каза зам.-председателят на ГЕРБ Цветан Цветанов. Той обяви, че ще гласува \"против\" оставката и призова колегите му да гласуват по съвест. Колегата му от ДПС Велислава Кръстева го попита: \"Къде бяхте вие, когато вашият лидер подаваше оставка? Но очевидно всички обичат Делян.\" Цветанов отвърна, че оставките на правителствата са били политически решения. \"Г-н Борисов, вашата партия ви сваля\" \"Народът е убеден, че ние идваме в политиката не за да работим за него, а за да облагодетелстваме семействата си\", обяви лидерът на БСП Корнелия Нинова. Тя се обърна към колегите си от ГЕРБ: \"Ако отхвърлите оставката на Делян Добрев, ще бламирате Бойко Борисов\". След това като лидер, който е понасял удари от свои, Нинова направи и обръщение към премиера: \"Г-н Борисов, вас днес ви свалят. Имате проблем не само с партията си, а и с общественото доверие\". \"Ние ще приемем оставката на Делян Добрев. Тя е морален акт, както каза и на пресконференция премиерът Бойко Борисов\", обяви депутатът от ДПС Йордан Цонев. От \"Воля\" казаха, че ще гласуват \"против\". Депутатите от \"БСП за България\" защитаваха Елена Йончева, която ГЕРБ се опитвали да очернят, защото задавала резонните въпроси. \"Който журналист реши да прави разследваща журналистика, значи не е журналист. Това е проблем.\", каза Нинова. Според социалиста Антон Кутев Добрев трябва да се чувства виновен заради кампанията срещу Йончева. \"Това е моделът ГЕРБ - твърдите, че сте назначили кмета, а той се избира\", каза още Кутев. Той каза още, че също има известни съученици, но никога не си е позволявал да толерира когото и да било от тях. По време на дебатите ГЕРБ и БСП си вадиха стари скандали за назначения и за роднински връзки. Кой разпределя порциите  \"Става въпрос за разпределянето на порциите\", обяви депутатът от ДПС Рамадан Аталай. Председателят на парламента Димитър Главчев му отвърна, че ГЕРБ няма опит с разпределянето на порциите, тъй като те се разпределяли някъде другаде. Юлиан Ангелов от \"Обединените патриоти\" взе думата и каза, че схемата със шуробаджанащината и разпределянето на порциите във властта е измислена от ДПС. \"Допускате да се говори за други неща, сега говорим за Делян Пеевски\", обяви след него Вежди Рашидов, който вероятно допусна лапсус и обърка фамилията на Добрев с фамилията на колегата му от ДПС. Добрев ще съди депутати от БСП  След гласуването Делян Добрев обяви, че ще съди депутатите от \"БСП за България\" Елена Йонева и Александър Симов за клевети. \"Поглеждайки осем години назад, днес наистина си мислех, че ще ме освободят, и казах основните работи, с които се гордея. Може и да прозвучи нескромно, но съм оставил нещо зад себе си\", обясни още Добрев. На въпрос дали отхвърлянето на оставката променя личното му мнение за ситуацията, той обяви: \"Не, не променя личното ми мнение за ситуацията, не променя личното ми желание да напусна парламента. Но, както видяхте, не стигат гласовете. Затова поисках прегласуване - за да могат колегите от БСП да се съберат, но имаха липсващи хора и това не се получи.\" Според мониторите, които показват резултатите от гласуването, 77 от общо 80 депутати от \"БСП за България\" гласуваха \"за\" оставката на Добрев. Попитан бламиран ли е лидерът на ГЕРБ и премиер Бойко Борисов, който призовал оставката да бъде приета, Добрев отвърна: \"И аз призовах оставката да бъде приета. Благодаря ви.\" От своя страна Елена Йончева каза, че моделът ГЕРБ не е паднал, но се е пропукал.", "date": "2017.10.04", "title": "След акцията на ГЕРБ \"Всички обичат Делян\" мнозинството отхвърли оставката на Добрев като депутат"}
{"url": "http://www.dnevnik.bg/bulgaria/2017/10/04/3053414_borisov_cigulkite_ni_s_radev_sviriat_v_edna_tonalnost/", "text": "Двете ни цигулки с президента Румен Радев свирят в една тоналност. Беквокалистите – Нинова, Цветанов, Йончева, имат друга работа в парламента. Така обясни днес премиерът Бойко Борисов отношенията си с президента, след размяната на остри реплики от началото на седмицата. В понеделник Румен Радев заяви, че не вижда смисъл за среща с Борисов за модернизацията на армията, тъй като лидерът на ГЕРБ не е успял \"да озапти беквокалите си в парламента\" и те пеели \"по-високо и по-фалшиво\". В същото изказване Радев даде да се разбере, че решението и  за купуването на изтребители , и за цялостната модернизация на въоръжените сили е в ръцете на премиера и парламента. \"Представяте ли си, ако двамата се изправим пред парламентарните групи на двете най-големи политически сили и им кажем \"Млъкнете!\", попита Борисов по време на пресконференция във Варна тази сутрин. Премиерът повтори тезата си, че за нови изтребители са нужни милиарди, а под прозорците му непрекъснато имало протести с искане за по-високи заплати. \"Хей сега ще застуди и ще започнете да показвате засипани със сняг вагони на влаковете. Ще го направите, нали, прогнозира той. Кое е по-важно според вас – изтребителите или влаковете\", попита журналистите той. След това Борисов обясни, че има прекрасен диалог с Румен Радев и че неговото разбиране за отношенията между двамата е да работят в синхрон. \"Ако той избере друго – ще се защитавам, каза още Борисов. Могат да ме обвинят в много неща, но в страх – не! Водили сме много по-тежки битки с много по-опасни противници.\" \" от най-доброто, което имаме, партията се съпротивлява, но това е единственият начин тя да оцелее и хората да ѝ вярват\", обясни още Борисов. След това каза: \"Аз в действителност в един момент ще загубя контрол над партията да се брани, защото брутално говорят\". В подкрепа на последните си думи той припомни т.нар. афера \"Костинброд\" по време на парламентарните избори от 2013 г., когато ГЕРБ бе обвинена в подготовка за фалшификация на резултатите. \"Ако тръгна със същия тон и същите аргументи за т. нар. беквокали, нима Елена Йончева не беше шеф на пресцентъра на Румен Радев?, попита Борисов. Мога да кажа, че са я изпратил в парламента, за да громи ГЕРБ. Не знам тя вокал ли е, алт ли е, тенор ли е, сопрано ли е, но го прави от сутрин до вечер, той (Радев) отговорен ли е за това?\". След това лидерът на ГЕРБ обясни, че Борисов призна правото на президента да го държи отговорен, ако негови министри или самият той говорили по начин, който уронва престижа му или или този на институцията, която представлява. \"България е парламентарна република, каза премиерът. Парламентът има свой живот, там всеки ден е битка, защото всеки глас е важен.\" По време на днешната пресконференция лидерът на ГЕРБ  коментира и случая с подадената оставка на Делян Добрев . Според него Сега младите хора търсят някой приятел, който да сложи един подпис, за да узаконят акта\", коментира министър - председателят. \"Днес това са хората, които отиват да сложат един подпис, за да потвърдят брака\", каза той по повод разследване на депутата от БСП Елена Йончева, според което шефът на финансовата комисия в Хасково Даниел Гаргов, който е съпруг на братовчедка на Добрев - Росица Гаргова, има участия във фирми, които печелят обществени поръчки в общината. Премиерът каза, че много млади хора, които влезли в ГЕРБ, се сприятелили и създали деца. Те помолили приятели да сложат подпис като свидетели на браковете им и сега било нормално да работят с най-близките си хора. \"Утре-вдругиден ще събера Изпълнителната комисия и ако някъде има подобни назначения, ще трябва да изберат и да си отидат\", заяви Борисов. \"Моята сестра искаше да стане шеф на една общинска болница, разказа Борисов. Аз помолих общинските съветници на ГЕРБ в София да не я слагат. но няма да я пратя на държавна работа. Ако отиде в частно дружество, това ще съсипе дружеството. Ако е на държавна работа – това ще е \"гейт\"\". \"Ние 2009 г. дойдохме в управлението за това, че , каза министър-председателят. Той се обърна към съпартийците си с думите, че обясненията по скандала за Хасково, че и БСП са правели така, не работят в полза на ГЕРБ. Той определи оставката на Делян Добрев като морален акт, но посочи, че тя не значи, че ГЕРБ признава вина. Премиерът каза също, че не знае дали Делян Добрев иска да става кмет на Хасково, но според него е редно сегашният - Добри Беливанов да подаде оставка и да има нови избори. \"Оставката е морален акт, каза той. Така и хората могат да оценят и преценят качествата на един човек. Инатът на кмета да не си отива, заедно с Делян Добрев, не го разбирам. Това си е негово право. Моралното е кмета на Хасково Добри Беливанов да си подаде оставката и да има нови избори в града\". тлее от началото на годината. Управлението на кмета бе обявено за провалено, той пък прехвърли вината за нерешените проблеми на града на заместниците си. Така две години след като ГЕРБ успя да победи управлявалия четири мандата Хасково и на практика несменяем бивш кмет Георги Иванов, може отново да загуби кметското място в града. \"За мен най-логичният ход оттук нататък е оставка и нови избори за кмет на Хасково\", каза Борисов. Дали Делян Добрев би се явил на евентуални избори за кмет на града било съвсем отделен въпрос. По време на цялата си пресконференция във Варна днес Бойко Борисов правеше паралели между стабилността и мира в България и на Балканите и ставащото в Каталуня, САЩ и Западна Европа.", "date": "2017.10.04", "title": "Борисов: Цигулките ни с Радев свирят в една тоналност, оставете беквокалистите ми (допълнена)"}
{"url": "http://www.dnevnik.bg/sport/2017/10/04/3053436_valeri_bojinov_izdurja_samo_97_dni_v_lozana/", "text": "Нападателят  Валери Божинов  се раздели с 13-ия клубен отбор в кариерата си - \"Лозана\". Бившият национал издържа само 97 дни в Швейцария. Той подписа договора си на 30 юни, а сега го е прекратил по взаимно съгласие, информира \"Дарик\". 31-годишният българин е постигнал споразумение с президента на клуба да получи три заплати като обезщетение. \"Лозана\" остана на предпоследното девето място в швейцарската Суперлига миналата година. Тимът запази мястото си в елита, като завърши с 35 точки - с пет пред изпадналия \"Вадуц\". През настоящата кампания отборът се намира на деветата позиция след 10 срещи с актив от 10 точки. Божинов записа седем мача за \"Лозана\" в Суперлигата, като не отбеляза нито един гол. Единственото му попадение беше срещу петодивизионния \"Пайде\" (Мьолин) за Купата на Швейцария. Контрактът на 31-годишния нападател беше до лятото на 2019 г. Той премина в Швейцария като свободен агент, след като преди това игра за втородивизионнния китайски \"Мейджоу хака\". Престоят му в Далечния изток също не беше много дълъг. Той подписа с \"Мейджоу\" през февруари, а в края на юни вече беше свободен агент. \"Просто почувствах, че това не е моето място. Чисто футболно говорим. Финансовата гледна точка няма какво да я коментираме. Ако човек си мисли, че отива в Китай, за да играе футбол, това е една голяма заблуда. Ако отива за пари и да си осигури бъдещето, това е мястото. Въпреки че съм чужденец, получих страшно много пари\", каза той пред \"Дарик\", когато  напусна Китай . По информация на \"Дневник\" Божинов ще поддържа форма с бившия си тим \"Партизан\". Възможно е да тренира и с \"Левски\", където също прекара известно време, а в София има апартамент. В кариерата си нападателят е играл още за \"Лече\", \"Фиорентина\", \"Ювентус\", \"Манчестър сити\", \"Парма\", \"Верона\", \"Виченца\", \"Спортинг\" (Лисабон) и \"Тернана\". До момента той има най-много мачове за първия си отбор \"Лече\", а след това се нарежда сръбският \"Партизан\".", "date": "2017.10.04", "title": "Валери Божинов издържа само 97 дни в \"Лозана\""}
{"url": "http://www.dnevnik.bg/sviat/2017/10/04/3050908_v_junesko_zapochva_izbor_na_naslednik_na_irina_bokova/", "text": "В централата на Организацията на ООН за образование, наука и култура (ЮНЕСКО) тази седмица започва финалната фаза от избора на нов генерален директор, който да наследи на поста Ирина Бокова. Съгласно устава на организацията ръководителят ѝ няма право да се кандидатира след повече от два последователни мандата. Поради това ЮНЕСКО ще бъде оглавена от  някой от осемте кандидати , преминали през интервю за поста през пролетта. Заседанието на Изпълнителния съвет от 58 членове ще се проведе в Париж от 4 до 18 октомври, а гласуването за генерален директор започва на 9 октомври. Вотът е таен и резултатът трябва да е известен не по-късно от 13 октомври, петък. След това одобреният кандидат се предлага за окончателно гласуване от Генералната конференция на ЮНЕСКО, която ще се събере за 39-ата си сесия между 30 октомври и 14 ноември. Гласуването за генерален директор се очаква на 10 ноември и ако всичко мине без проблеми, на 15 ноември Ирина Бокова трябва да предаде поста, след като изкара начело 8 години. Този път Изпълнителният съвет ще трябва да приключи и подготовката на проекта за програма и бюджет на ЮНЕСКО за 2018-2021 г. в момент, когато организацията изгуби някои от големите си вносители като САЩ и Израел. Новата администрация на Доналд Тръмп по принцип има критично отношение към ООН и иска чувствително да намали финансирането на световната организация, която смята за недостатъчно ефективна и с твърде раздута администрация. Ирина Бокова се кандидатира за генерален секретар на ООН през миналата година и въпреки медийни внушения, че е с големи шансове, така и не успя по време на гласуванията да се нареди сред водещите претенденти. България създаде прецедент да има двама свои граждани в състезанието, когато оттегли подкрепата си от нея и издигна Кристалина Георгиева. Португалецът Антонио Гутериш бързо спечели достатъчно гласове, а малко по-късно Георгиева напусна поста си на еврокомисар и зае втория по важност пост в Световната банка във Вашингтон. Двата мандата на Бокова бяха белязани от самото начало от впечатлението, че тя е фаворит на Москва и че Изпълнителният съвет и ключови комисии в ЮНЕСКО са овладени от представители на развиващи се страни, прокарващи антиколониалнен и антиционистки дневен ред. Това доведе до конфликти с водещи вносители в бюджета на ЮНЕСКО, включително САЩ и Израел. Тя самата бе обвинявана в медийни публикации че води слаба и вероятно противоречаща на устава на организацията кадрова политика, а последният скандал, косвено свързан с името ѝ е разкритието, че съпругът ѝ Калин Митрев е бил част от тайна лобистка схема на Азербайджан. Единственият европейски кандидат за генерален директор на ЮНЕСКО е Одри Азулай, бивш министър на културата и комуникациите на Франция. Тя е дъщеря на известен съветник на мароканския крал и е прекарала детството си в Мароко и Франция. Азулай е завършила двете елитни училища за административни кадри Ecole nationale d’administration (ENA) и парижкия Institute of Political Studies (Sciences Po). Четирима от осемте кандидати идват от арабски държави: Мушира Хатаб (Египет), Хамад бин Абдулазиз ал Кауари (Катар), Вера ел Хури Лакоюиле (Ливан) и Салех ал Хаснауи (Ирак). Единственият представител на Америка - гватемалецът Хуан Алфонсо Фуентес Сория, се оттегли от състезанието. Азербайджан предложи Полад Бюлбюлоглу - в момента посланик на страната в Москва, който преди това е бил министър на културата от 1988 до 2006 г., както и основател и в продължение на 14 години - генерален директор на Международната организация на тюркската култура (TURKSOY). Азия е с двама кандидати - виетнамецът Фам Сан Чау и китаецът Цян Тан, който е в ЮНЕСКО от 1993г., от 2010 г. е помощник на генералния секретар по въпросите на образованието и ръководи от централата в Париж образователните програми на организацията с около 400 души персонал. Междувременно той е ръководил за преходни периоди човешките ресурси и бюрото за стратегическо планиране.", "date": "2017.10.04", "title": "В ЮНЕСКО започва избор на наследник на Ирина Бокова"}
{"url": "http://www.dnevnik.bg/bulgaria/2017/10/04/3053424_pravitelstvoto_odobri_proekta_na_gerb_za/", "text": "Правителството одобри проекта на ГЕРБ за антикорупционен закон и предлага на Народното събрание да го приеме, съобщи правителствената пресслужба. Проект изготви и БСП, който подложи на обществено обсъждане и предстои внасянето му в парламента. Каква е разликата между двата проекта четете  тук .  Иначе подкрепеният от кабинета законопроект урежда мерките за противодействие на корупцията, условията и реда за отнемане в полза на държавата на незаконно придобито имущество, статута и функциите на Комисията за противодействие на корупцията и за отнемане на незаконно придобитото имущество (КОНПИ), както и взаимодействието ѝ с други държавни органи. По смисъла на законопроекта корупция има, когато в резултат на заемащ висша публична длъжност злоупотребява с власт, нарушава или не изпълнява служебни задължения с цел пряко или косвено извличане на неполагаща се материална или нематериална облага за себе си или за друг. В проекта е записано, че комисията е единен независим антикорупционен орган, който се състои от петима членове - председател, зам.-председател и трима членове. Техният мандат ще бъде шест години, без право да бъдат избирани повторно. Те ще се избират от Народното събрание, като предложението за председател се прави от депутатите, а за зам.-председател и членове - от избрания председател на комисията. Антикорупционната комисия се изгражда на основата на КОНПИ, като се предлага в нея да се влеят Комисията за предотвратяване и установяване на конфликт на интереси, Центърът за превенция и противодействие на корупцията и организираната престъпност към МС, звеното от Сметната палата, свързано с дейността по отменения Закон за публичност на имуществото на лица, заемащи висши държавни и други длъжности, както и съответната специализирана дирекция на ДАНС за противодействие на корупцията сред лицата, заемащи висши държавни длъжности. Комисията ще приема и проверява имуществените декларации и такива за несъвместимост на заемащите висши публични длъжности, ще осъществява проверки на имущественото им състояние, ще образува производства за установяване на конфликт на интереси и за отнемане на противозаконно имущество. При установено несъответствие в размер над 5 хил. лв. комисията ще изпраща материалите на НАП, а при несъответствие над 20 хил. лв. ще образува проверка на цялото имуществено състояние на проверявания. Ако проверката установи несъответствие от над 150 хил. лв. между имуществото и нетния доход на проверявания, ще се предяви иск пред съда за отнемане на незаконно придобитото имущество. При постановена конфискация 30% от стойността на отнетото имущество ще се предоставя за социални цели. За магистратите се запазва редът за подаване и проверка на декларациите им от Инспектората към ВСС, като при установено несъответствие между декларирани и установени факти в размер на не по-малко от 20 хил. лв. Инспекторатът ще уведомява комисията, която ще извършва цялостна проверка. Със законопроекта се разширява и кръгът на хората, задължени да подават декларации. Към досегашните категории се добавят общинските съветници, главните архитекти на общините, управителите и изпълнителните директори на лечебни заведения за болнична помощ, които се финансират от бюджета на НЗОК, определените да администрират и управляват средства от ЕС, членовете на управителните съвети на държавните предприятия по Закона за горите, ръководителите на областните дирекции по безопасност на храните, ДНСК, ДФ \"Земеделие\" и др. Освен деклариране на имуществото и доходите на съпрузи и ненавършили пълнолетие деца, се въвежда и задължение за деклариране на имуществото и доходите и на този, с когото задълженият е във фактическо съжителство на съпружески начала. Ако законопроектът бъде приет ще се подава само една декларация за имущество и интереси вместо досегашните две, но пък ще се разшири кръгът на подлежащите на деклариране обстоятелства - чуждо недвижимо имущество и чужди превозни средства на стойност над 10 хил. лв., които деклараторът ползва повече от 3 месеца в рамките на една година, както и обучения, платени със средства на задълженото по закон лице, ако еднократната им стойност надхвърля 1 000 лв. На деклариране подлежат имуществото и интересите както в страната, така и в чужбина. Проверката на имущественото състояние ще се извършва по единни правила, но ще започва на различни основания в зависимост от това дали става дума за заемащи висши публични длъжности или за обвиняеми. За обвиняемите се запазват досегашните основания, както и кръгът от престъпления, за които са привлечени към наказателна отговорност. Новите текстове предвиждат инспекторите на комисията да проверяват достоверността на фактите във всяка имуществена декларация и да образуват проверка на имущественото състояние при установено несъответствие в размер на не по-малко от 20 хил. лв. между декларираните факти и получената информация, когато след предоставената възможност за отстраняване на непълноти и грешки продължава да има несъответствие.  Комисията ще може да иска от съда разрешение за използване на СРС-та. Антикорупцуионният орган обаче няма да разполага с техника за прилагане на СРС. Това ще се извършва от оторизираните институции. Комисията ще може да извършва проверки по сигнали на граждани и да се самосезира по публикации в медиите, когато те са достатъчно конкретни. Недопускането на анонимни сигнали, е гаранция срещу злоупотреби с предвидените в закона процедури, както и за защита на правата на лицата, срещу които те са насочени. Създадени са и разпоредби за защита от неблагоприятни последици на подалия сигнала, като е въведено задължение за инспекторите в комисията да не разкриват неговата самоличност, да не разгласяват станалите им известни факти и данни, да предлагат конкретни мерки за опазване на самоличността на подалия сигнала, включително предотвратяващи действия, чрез които му се оказва психически или физически натиск.", "date": "2017.10.04", "title": "Правителството одобри проекта на ГЕРБ за антикорупционен закон"}
{"url": "http://www.dnevnik.bg/sviat/2017/10/04/3053454_belgiiski_deputati_shte_preporuchat_goliamata_djamiia/", "text": "Белгийската парламентарна комисия за разследването на атентатите в Брюксел ще препоръча страната да разтрогне договора със Саудитска Арабия за стопанисване на централната джамия в столицата, съобщиха местни медии. Джамията е дадена под наем на Рияд с договор за 99 години, сключен през 70-те години на миналия век. Държавният секретар по убежището и миграцията  Тео Франкен съобщи вчера , че Белгия гони имама, проповядвал досега в джамията, заради разпространяването на крайни възгледи. Парламентарната комисия е установила, че в джамията се проповядва уахабизъм (крайно закостеняло течение в салафизма). Салафизмът  е схващането, че Аллах е единственият бог, а Коранът е най-висшият закон. Парламентаристите отбелязват, че мюсюлманите, посещавали джамията, са убеждавани, че вярата им стои над законите в държавата. От Главното мюфтийство в Белгия са уточнили, че ръководството на централната джамия в Брюксел не е сред представителите на храмове, подписали през 2014 г., че се подчиняват на конституцията и законите на белгийския народ. Федералният парламент на Белгия предстои да гласува предложението на комисията. По-рано тази година белгийското правителство  препоръча на Рияд да бъде наложено оръжейно ембарго . Саудитска Арабия е един от основните купувачи на произвежданото в белгийската област Валония оръжие. Решението за налагането на ембарго е в ръцете на провинциалните валонски власти.", "date": "2017.10.04", "title": "Белгийски депутати ще препоръчат Голямата джамия в Брюксел да бъде отнета от Рияд"}
{"url": "http://www.dnevnik.bg/bulgaria/2017/10/04/3053455_kabinetut_odobri_otpadane_na_svidetelstvoto_za/", "text": "След като преди четири месеца премиерът Бойко Борисов нареди да  отпадне свидетелството за съдимост \"като такъв документ\" , кабинетът одобри законова промяна за отпадане на изискването да се представя свидетелството пред администрацията. Правителството одобри проект на Закон за допълнение на Закона за ограничаване на административното регулиране и административния контрол върху стопанската дейност, съобщи правителствената пресслужба. С него се предлага изменение на 68 закона, в които се съдържа изискването за представяне на свидетелство за съдимост пред администрацията. Целта е да се установи принципът на служебно събиране на информация за съдебния статус на физическите лица. С предлаганите промени ще се постигне значително намаляване на административната тежест както от гледна точка на време, така и от гледна точка на разходи за гражданите във връзка с получаването на услугата. Свидетелството за съдимост е един от най-често срещаните удостоверителни документи, които се изискват от гражданите в рамките на административни производства, въпреки че данните са налични в друга администрация.  Предложението е в изпълнение на един от основните приоритети, изведен в програмата за управление на правителството за периода 2017-2020 г. - намаляване на административната тежест за бизнеса и за гражданите, се казва още в съобщението. ", "date": "2017.10.04", "title": "Кабинетът одобри отпадане на свидетелството за съдимост пред администрацията"}
{"url": "http://www.dnevnik.bg/sport/2017/10/04/3053484_skorostnata_kutiia_na_fetel_e_zdrava_sled_katastrofata/", "text": "Пилотът на \"Ферари\" Себастиан Фетел ще може да изпозлва скоростната си кутия от  Малайзия  в състезанието за Гран при на Япония този уикенд, съобщиха от отбора. Германецът катастрофира след края на надпреварата на \"Сепанг\", като в опит да мине пред Ланс Строл при прибирането към боксовете двамата се сблъскаха. За Фетел резултатът беше счупено задно окачване и прибиране към бокса, качен на болида на Паскал Верлайн от \"Заубер\". От \"Ферари\" имаха опасения, че скоростната кутия може да е повредена, а нейна смяна щеше да донесе наказание от пет места на стартовата решетка на \"Сузука\". По правилата на ФИА тя трябва да издържа шест състезания, а нейна смяна преди това води до санкция. Фетел получи нова скоростна кутия преди уикенда в Малайзия, след като старата му беше разбита след катастрофата в първата обиколка в Сингапур. В последните седмици  ситуацията за \"Ферари\"  се влоши, след като Фетел не завърши в Сингапур, а в Малайзия имаше проблеми с двигателя, които доведоха до стартирането му от последна позиция. Германецът вече използва последния разрешен двигател за този сезон, който е пети на брой. При следваща смяна на мотора или елементи по задвижващата система, като турбокомпресор, хибридна система или моторгенератори, Фетел ще получава по 10 места наказание за всяка. Основният съперник на Фетел за титлата Люис Хамилтън, който води с 33 точки в шампионата, наля масло в огъня, като коментира проблемите на \"Ферари\". \"В края на сезона трябва да се кара разумно и да не се допускат излишни рискове. Едно отпадане или една механична повреда костват много. Никой не знае дали скоростната кутия на Себастиан няма да откаже в следващото състезание или две седмици по-късно. Всичко е възможно\", каза Хамилтън. Той намекна, че германецът се е ударил в Ланс Строл, а не обратното, каквато е версията на Фетел. До края на сезона във Формула 1 остават още пет старта – Япония, САЩ, Мексико, Бразилия и Абу Даби, като първото състезание е тази неделя на \"Сузука\".", "date": "2017.10.04", "title": "Скоростната кутия на Фетел е здрава след катастрофата в Малайзия"}
{"url": "http://www.dnevnik.bg/bulgaria/2017/10/04/3053487_mnenieto_na_stoichkov_za_referenduma_v_katalunia_e/", "text": "Изявлението на Христо Стоичков по повод референдума в Каталуня е направено в лично качество и не изразява позицията на Министерството на външните работи. Това отговориха от МВнР на запитване на \"Дневник\" дали институцията застава зад думите на Стоичков пред мексиканската телевизия \"Унивижън\". Футболистът, който е почетен консул на България в Барселона, нарече действията на испанското правителство \"пълен срам\" и каза, че европейската общност трябва да действа с твърда ръка при случилото се. \"България уважава конституционния ред и установеното единство на Испания, зачитането на върховенството на закона и спазването на принципите на правовата държава като основни ценности за всяка страна - член на ЕС. Същевременно МВнР изразява своята загриженост от ескалацията на напрежението в Автономната област Каталуня на Кралство Испания\", гласи изявлението на министерството. \"Призоваваме напрежението да се реши с помощта на политическия диалог и съгласно законодателството на Кралство Испания.\" Какво каза Стоичков Легендарният български футболист обвини във франкизъм вицепремиерът на Испания Сорая Саенс де Сантамария (следване на принципите на генерал Франсиско Франко – бел. ред.), съобщава информационната агенция EFE, цитирана от \"Марка\". В ефира на мексиканската телевизия \"Унивижън\", за която работи,  Стоичков  обвини Сантамария, че дядо ѝ, баща ѝ и дори нейният непълнолетен син са последователи на Франко, а  тя го заплаши със съд . Носителят на \"Златната топка\" за 1994 г. изрази несъгласието си с действията на испанските власти по време на референдума за независимост на Каталуня. Той ги определи като \"пълен срам\". Стоичков твърди, че именно по нареждане на вицепремиера полицията е  изпратена да бие хората , гласуващи на референдума. \"Нейният дядо - франкист, баща ѝ също, тя самата, вероятно и синът ѝ. Тя ли ще ни казва какво да правим? Трябва да си подаде оставката, тъй като не може да пращаш полицията да бие невинни хора. Испанското правителство, вие сте пълен срам. Затова ще бъдете там, където си заслужавате - отделени от света\", каза Стоичков в ефира на мексиканската телевизия, с лента с флага на Каталуня на ръката си. По-късно българинът отново се включи в ефир, за да поднесе извиненията си към Сантамария, но продължи с критиките си към испанските власти.", "date": "2017.10.04", "title": "Мнението на Стоичков за референдума в Каталуня е лично, заявиха от външното министерство"}
{"url": "http://www.dnevnik.bg/sviat/2017/10/04/3053491_suzdatelite_na_revoljucionna_mikroskopska_tehnologiia/", "text": "Жак Дюбоше, Йоахим Гранк и Ричард Хендерсън печелят Нобел за химия заради създаването на криоелектронна микроскопия, която опроставя и подобрява изображенията на биомолекулите, съобщиха от Нобеловия комитет. \"Този метод пренесе биохимията в нова ера\", заявиха от комитета. \"Сега изследователите могат да замразяват биомолекули по време на движение и да визуализират процеси, невиждани досега. Това е определящо важно както за базовото разбиране на химията на живота, така и за развитието на фармацевтиката\". В понеделник Джефри Хол, Майкъл Розбаш и Майкъл Янг получиха приза за медицина и физиология заради работата им по изясняване на  механизма на биологичния часовник . Вторник донесе на Райнер Вайс, Бари Бариш и Кип Тор Нобел за физика заради изследванията им на  гравитационните вълни . В четвъртък ще бъде даден призът за литература, в петък - наградата за мир, а икономическият \"Нобел\" на \"Рексбанк\" - в понеделник. Тази година паричното измерение на наградата е увеличено с 12.5%. Причината е, че средствата на фондацията, връчваща отличието, са се подобрили след няколко години на твърде високи разходи. Увеличението е с 1 милион шведски крони до 9 млн. крони (1.12 млн. долара). Това все пак остава под нивото от 2011 г., когато сумата бе 10 млн. крони. Но след това се наложиха години на съкращения и сега ситуацията е стабилизирана, добавят от Нобеловата фондация. Финансовата база за наградите е сума, дарена съгласно завещанието на Алфред Нобел, и се управлява от фондацията, основана 1900 г.", "date": "2017.10.04", "title": "Създателите на революционна микроскопска технология грабват Нобел за химия (видео)"}
{"url": "http://www.dnevnik.bg/bulgaria/2017/10/04/3053494_prokuraturata_ospori_pravoto_na_direktorite_na_gorski/", "text": "Върховна административна прокуратура оспори пред Върховен административен съд една от разпоредбите в Правилника за прилагане на Закона за лова и опазване на дивеча. В нея е предвидено правомощие на директорите на държавните горски стопанства - при неизпълнение на договорните задължения от ловното сдружение да забрани ползването на дивеча в съответния ловно-стопански район за срок до една година. Това става с негова заповед по предложение на комисията по ловно стопанство или на управителния съвет на ловното сдружение. В закона изрично е записано, че ползването на дивеча се осъществява чрез ловуване. Според прокуратурата с разпоредбата директорите са овластени да прилагат принудителна административна мярка - забрана ползването на дивеч, незаконосъобразно, защото това не е уредно в закона, а се въвежда в правилника за прилагането му.", "date": "2017.10.04", "title": "Прокуратурата оспори правото на директорите на горски стопанства да забраняват лова на дивеч"}
{"url": "http://www.dnevnik.bg/ot_vas/novini_ot_vas/2017/10/04/3052623_izneveri_v_poveche_v_manhatun/", "text": "Христо Гърбов, Албена Михова, Евгени Будинов, Стела Ганчева и Александър Димов представиха пиесата \"Изневери в повече\" под режисурата на Емил Марков.", "date": "2017.10.04", "title": "\"Изневери в повече\" в Манхатън"}
{"url": "http://www.dnevnik.bg/detski_dnevnik/2017/10/04/3053508_zelenata_olimpiada_e_otvorena_i_za_decata_ot_bulgarski/", "text": "За поредна година Зелената олимпиада стимулира учениците да научат повече за опазването на околната среда, съобщиха организаторите й от Министерството на околната среда и водите. Тази година възможност за участие в онлайн тестовете имат и ученици от българските училища зад граница. В специално създадената онлайн платформа  www.zelenaolimpiada.bg  ученици от I до XII клас ще решават тестове по теми, свързани с опазването на природата. Регистрацията в сайта започна на 1 октомври и ще продължи до 1 декември 2017 г. Победителите от екологичния конкурс ще бъдат обявени до 10 декември, те ще са трима и ще получат съответно: за горен курс - таблет, за среден – смартфон и за начален – MP3 плеър. През 2016 г. в състезанието се включиха над 7000 ученици от цялата страна. Кампанията тази година е съсредоточена върху две от приоритетните оси на оперативна програма \"Околна среда\" – \"Води\" и \"Натура 2000 и биоразнообразие\", уточняват от екоминистерството.", "date": "2017.10.04", "title": "Зелената олимпиада е отворена и за децата от български училища в чужбина"}
{"url": "http://www.dnevnik.bg/sport/2017/10/04/3053514_sharapova_otpadna_v_tretiia_krug_na_turnira_v_pekin/", "text": "Мария Шарапова отпадна още в третия кръг на  турнира в Пекин  след поражение 2:6, 2:6 от световната №2 Симона Халеп. Румънката беше безгрешна и спечели само за час и 14 минути. Тя реализира пет от общо деветте си възможности за пробив, докато Шарапова проби само веднъж подаването на румънката. До този момент Шарапова имаше седем победи от седем мача срещу Халеп, но сега допусна първо поражение. Рускинята демонстрира умора след двата трисетови мача, които трябваше да изиграе до момента – с Анастасия Севастова и Екатерина Макарова. Румънката не допусна нито една двойна грешка, а за сметка на това  Шарапова  записа пет. Рускинята спечели само 50% от точките на първото си подаване, а това се оказа решаващо за поражението. Халеп е първата участничка на четвъртфиналите, като нейна противничка там ще бъде победителката от мача между Дария Касаткина и Агниешка Радванска. След завръщането си на корта след  наказание  Шарапова така и не може да намери постоянство. Тя има девет победи и четири загуби през 2017 г.", "date": "2017.10.04", "title": "Шарапова отпадна в третия кръг на турнира в Пекин"}
{"url": "http://www.dnevnik.bg/politika/2017/10/04/3053490_gerb_ne_e_blamirala_borisov_za_ostavkata_na_dobrev/", "text": "Отхвърлянето на оставката на Делян Добрев като депутат не е бламиране на лидера на ГЕРБ Бойко Борисов. Това уверяват депутати от парламентарната група на ГЕРБ днес. Самият Добрев смята, че подобно заключение е абсурдно. Макар че днес Борисов обяви, че оставката на Добрев е морален акт след скандалите в Хасково,  депутатите от ГЕРБ не я приеха . Лидерът на БСП Корнелия Нинова видя в това \"бламиране и дори сваляне на Борисов\" от лидерския пост. \"Няма конфликт между парламентарната група на ГЕРБ и премиера Борисов, колкото и да ви се иска. Има диалог, при Борисов има разговор. Не внушавайте, че Борисов е някакъв диктатор, защото не е такъв\", обяви бившият министър на културата Вежди Рашидов. Зам.-председателят на ГЕРБ и шеф на парламентарната група Цветан Цветанов не отговори на въпрос на журналисти знаел ли е Борисов, че ГЕРБ ще отхвърли оставката на Добрев като депутат. Той обаче обяви, че бил в постоянен контакт с него и са говорили по телефона няколко пъти вчера, както и тази сутрин. \"Казах му, че не трябва да допускаме несправедливост, която БСП иска да реализира\", заяви Цветанов пред журналисти. Тезата на ГЕРБ е, че БСП иска да омаскари Делян Добрев и води компроматна война, тъй като не може да представи алтернатива. Според Цветанов при гласуването на оставката не е станало нещо странно или необичайно. Попитан за изказването на Борисов, че тя е морален акт, Цветанов почна да обяснява каква подкрепа е получил Добрев в последните дни. Във вторник вечерта Цветанов съобщи, че е разговарял с Борисов и е решено, че Добрев остава областен координатор на ГЕРБ в Хасково - пост, от който също подаде оставка след скандалите в общината. Според депутати оставките на Добрев и акцията на ГЕРБ в негова защита, която ДПС нарече \"Всички обичат Делян\", са по-скоро опит да се изчисти имиджът му. В кулоарите на парламента Добрев обяви, че все още иска да напусне Народното събрание, но нямало да внася оставката си за втори път, докато не видел промяна в мнението на колегите му. ГЕРБ иска оставката на кмета на Хасково Добри Беливанов и предсрочни избори в общината. От партията не отговарят дали Делян Добрев би бил кандидат на ГЕРБ за кмет на Хасково.", "date": "2017.10.04", "title": "ГЕРБ не е бламирала Борисов за оставката на Добрев, Цветанов бил в постоянен контакт с премиера"}
{"url": "http://www.dnevnik.bg/politika/2017/10/04/3053517_sled_debati_za_gashti_mumii_i_donosnici_deputatite/", "text": "След дебати не по същество, които преминаха в нападки, нецензурни реплики и четене на поезия, депутатите гласуваха да се прекрати процедурата по избор на нов състав на Комисията по досиетата. \"За\" решението гласуваха 165 народни представители, трима бяха \"против\", а петима - \"въздържал се\". Кандидат на ГЕРБ за председател на комисията щеше да бъде депутатът Антон Тодоров, но след критики от обществото, опозицията и извънпарламентарни партии управляващите решиха да спрат процедурата за избор на членове на комисията. Днес председателят на парламентарната група на ГЕРБ Цветан Цветанов мотивира предложението с \"необходимостта от обществен дебат, включително и регламентиране на нови и адекватни на очакванията функции на колективния орган\". Веднага след изказването му от парламентарната трибуна започнаха да се отправят грозни реплики. Славчо Велков от \"БСП за България\" попита кога ГЕРБ са узрели за необходимостта от обществен дебат за номинациите за комисията и нападна Антон Тодоров. \"България се лишава от уникалната възможност за първи път комисията да се оглавява от председател, който идва от друг свят – извънземен, мумия\", заяви депутатът. Той направи връзка с  изказването на Тодоров по-рано днес , че \"аз съм като мумията, не се храня, не спя, не съм от този свят и винаги се връщам. За ужас на червените\". Велков определи отказа от избор на нов състав на Комисията по досиетата като \"втората деноминация в България от деноминацията на българския лев\". Изказването му провокира Тодоров. \"Умрели сте вие като мумии, погледнете се на какво приличате\", обърна се той към депутатите от БСП. След това размаха от трибуната стара снимка на Велков и обяви, че като агент на ВКР той бил от хората, \"които донасяха\", че бил изгонен от армията, и започна да чете негова личностна характеристика. Зам.-председателят на Народното събрание Цвета Караянчева, която водеше заседанието, го прекъсна с мотива, че е изтекло времето му за изказване. Славчо Велков отговори, че ако някой в парламента успее да донесе негово досие от Държавна сигурност, а \"не картончета и протоколчета\", той ще му даде 10 хил. лева и ще напусне Народното събрание. \"Аз ще ви кажа защо вие прекратявате процедурата – не заради необходимостта от обществен дебат. Защото усетихте обществените настроения за кандидатурата на извънземното\", продължи той. В отговор Антон Тодоров препоръча на БСП: \"Консултирайте се с Грипена Радев за опорните точки, които употребявате\", за което Цвета Караянчева му направи забележка. \"Аз поисках от Борисов и Цветанов да отида в тази комисия. Да, мечта ми е\", продължи Тодоров. \"Щях да му намеря сигурно и работното дело на агент Пееф. (...) Защото това личице не е антитерорист, антитерористите, ако го хванат, ще го обичат през гащите\", заяви той за Славчо Велков. Тук Цвета Караянчева отне думата на Антон Тодоров, а депутати от левицата поискаха и той да бъде наказан с отстраняване от заседания на Народното събрание заради обидите към държавния глава и към колегата си. Самият Славчо Велков продължи, като нарече колегата си от ГЕРБ \"този индивид\" и се върна към казармената стилистика, като заяви, че \"един български полковник не може да комуникира с един редник от строителни войски. \"Той (Антон Тодоров – бел. авт.) е служил в строителни войски, трудовак в Герман, там без гащи ги...\", заяви депутатът от БСП. Някъде в тези дебати се включи и Спас Гърневски от ГЕРБ, който обвини БСП, че са предали партията, като са се възползвали от капитализма, и прочете свой сатиричен стих, посветен на Партията: Ах моя, Партийо любима, макар проклета и устата, затова, че още теб те има, си карам още аз мандата. Дитирамби нежни ще ти пиша, ще те възпявам, ще ти се обричам, но щом престанеш окончателно да дишаш, пред пътя ти към ада с кеф ще коленича. Тук Георги Свиленски от БСП призова зам.-председателя на парламента да отнеме думата на Гърневски, следващия път щом той отново започне да рецитира свое стихотворение. \"Има спешен кабинет, ние сме парламент\", обърна се той към Караянчева. Наложи се председателят на групата на ГЕРБ Цветан Цветанов да вземе думата, за да се успокои напрежението. \"Колеги, имахме много емоционално начало в днешния парламентарен ден. Знам, че всички са напрегнати, но все пак нека се приземим. Това, което правим, не смятайте, че остава незабелязано. Нека не рушим институцията Народно събрание\", призова той. Цветанов предложи да се премине към гласуване, щом няма смислени аргументи. След това депутатите приеха решението за спиране на процедурата по избор на нов състав на Комисията по досиетата.", "date": "2017.10.04", "title": "След дебати за гащи, мумии и доносници депутатите спряха избора на нов състав на Комисията по досиетата"}
{"url": "http://www.dnevnik.bg/photos/2017/10/04/3053492_fotogaleriia_oktoberfest_prikljuchi_sled_75_miliona/", "text": "Най-големият празник на бирата в света - Октоберфест - за две седмици и половина е бил посетен от 6.2 милиона души, което е с 800 000 повече, отколкото миналата година. Гостите на фестивала са изпили през това време 7.5 милиона литра бира или с 1.4 милиона повече, отколкото през 2016 година. Тези статистически данни бяха обявени днес от говорителя на градската управа в Мюнхен Йозеф Шмид на пресконференция, предавана по телевизионния канал Байеришер рундфунк. На снимката: Сервитьорки празнуват закриването на Октоберфест.", "date": "2017.10.04", "title": "Фотогалерия: \"Октоберфест\" приключи след 7.5 милиона литра бира"}
{"url": "http://www.dnevnik.bg/biznes/2017/10/04/3053516_katalunskata_kriza_produljava_da_vliiae_na_pazarite_v/", "text": "Въпреки анализите от понеделник, че случващото се в Каталуня няма да повлияе дългосрочно на пазарите и на еврозоната, днес след акциите на испанските банки пострадаха и тези на други европейски институции. В първия ден след вота акциите на няколко испански банки отчетоха видими спадове. Водещият индекс на борсата в Мадрид Ibex спадна под 10 000 пункта за пръв път от март 2015 г. след като напрежението между Мадрид и Барселона се задълбочи, съобщава \"Ройтерс\". От котировките на базираните в Каталуня Caixabank и Banco Sabadell, които бяха първите жертви на случващото се, се вижда, че тази сутрин са задълбочили загубите. Двете банки загубиха в ранната търговия съответно 4.9 и 4.3 на сто. В обръщението си към нацията във вторник вечерта  кралят на Испания обвини каталунците , че разрушават принципите на демокрацията. Италианските банки също понесоха удари в днешната търговия, като Banco BPM и UBI Banca загубиха съответно 4 и 3.1%. Паневропейският индекс STOXX 600 спадна с 0.2% рано сутринта. Лоран Гаетани, завеждащ Degroof Petercam Gestion във Франция, коментира пред агенцията, че е изненадан от влиянието на каталунската криза върху пазарите на фона на прогнозата, че е малко вероятно да се стигне до реална независимост. Други инвеститори не смятат, че има кой знае какво влияние на кризата върху пазарите. Единственият индекс в Европа, който не загуби при днешната търговия, бе германският DAX.", "date": "2017.10.04", "title": "Каталунската криза продължава да влияе на пазарите в Европа"}
{"url": "http://www.dnevnik.bg/zdrave/2017/10/04/3053549_za_nad_500_bulgari_s_hronichna_mieloidna_levkemiia_ima/", "text": "Левкемията \"вече не е страшна диагноза\". От месец май тази година след успешно приключени клинични изпитвания и проверки от контролните органи в характеристиката на съвременното лечение на хроничната миелоидна левкемия с тирозинкиназен инхибитор е записано, че приемът на медикамента може да се прекрати и пациентът да остане в пълна ремисия, или с други думи - да се върне към живота на здрав човек, без да пие лекарства всеки ден. Това обявиха на пресконференция националният консултант по клинична хематология и началник на Клиниката по онкология и хематология към УМБАЛ \"Св. Георги\" – Пловдив проф. д-р Жанет Грудева, председателят на Българското медицинско сдружение по хематология и началник на Лабораторията по хематопатология и имунология към Националната специализирана болница за активно лечение на хематологични заболявания проф. д-р Маргарита Генова и проф. Георги Балаценко - началник на Лабораторията по цитогенетика и молекулярна биология към Националната специализирана болница за активно лечение на хематологични заболявания. Специалистите нарекоха новината  , защото досега дори и овладяването на болестта изискваше контрол и лечение до края на живота. Сега обаче с модерната терапия може да се постигне толкова  , че те изобщо спират да се повяват в кръвните проби. С предпазливост хематолозите поясняват, че това много прилича на пълно излекуване, което позволява на хората с диагнозата да живеят съвсем нормален живот, макар че болестта продължава да се счита за хронична и нелечима. Около   в България, съобщи д-р Грудева. Лечението със съвременни терапии на този и другите (остри) видове левкемии се покрива от Националната здравноосигурителна каса. По преценката на проф. Балаценко   на тирозинкеназна терапия може би вече подлежат на спиране на терапията, но не при всички това е възможно. Има строги критерии, на които пациентите трябва да отговарят, включително да са приемали медикамента най-малко три години, от които последната година да са показвали дълбок молекулярен отговор или ремисия. В България вече има  . Млада жена от Пловдив е първата, одобрена по критериите да прекъсне терапията. Основната й мотивация е, за да роди дете, защото медикаментът иначе пречи, обясни националният консултант по хематология. Но дори без такова съображение, за много от диагностицираните хора с хронична миеолидна левкемия единственото напомняне за болестта е пиенето на лекарството и това, че всеки месец трябва да пътуват до някоя от петте специализирани болници в страната за протоколи за набавянето му. Иначе хората се чувстват здрави и ако действително левкемията не може вече да се открие в кръвта им, вече няма пречка да спрат да пият лекарства и да живеят нормално, коментира д-р Жанет Грудева.", "date": "2017.10.04", "title": "За над 500 българи с хронична миелоидна левкемия има надежда за живот без лекарства"}
{"url": "http://www.dnevnik.bg/sport/2017/10/04/3053530_fabregas_prizna_che_toi_e_hvurlil_pica_po_sur_aleks/", "text": "Халфът на  \"Челси\"  Сеск Фабрегас призна след 13 години, че той е футболистът замерил сър Алекс Фъргюсън след станалия легендарен мач между \"Манчестър юнайтед\" и \"Арсенал\". Срещата на 24 октомври 2004 г. остана в историята като \"Битката на бюфета\", след като мениджърът на \"червените дяволи\" получи парче пица в лицето. \"Юнайтед\" победи \"артилеристите\" с 2:0 и сложи край на серията им от 49 поредни двубоя без поражение във Висшата лига. И до днес постижението на \"Арсенал\" не е повторено от друг отбор. \"Признавам си, бях аз. Извинявай сър Алекс, никога не съм искал да се получи така\", призна Фабрегас по време на участието си в телевизионната игра \"Тяхната собствена лига\" по Sky 1. Водещият Джеймс Кордън попита настоящият играч на \"Челси\" и той разкри истината. През годините именно Фабрегас беше сочен за основен заподозрян, след като Мартин Киоун обясни: \"Доколкото чух е бил испански приятел с невероятна техника. Не само на терена, но и в хвърлянето на пица, прави го все едно е фризби\". Според Фабрегас обаче той не е бил видян от никого. \"Бях само на 19 години, а този мач ни разби. Победиха ни много спорно, видях пред мен, че всички се дърпаха, Мартин удари някого с юмрук и си казах, че искам да се включа, но не съм от едрите момчета. Затова хванах едно парче пица и го хвърлих, а после видях кого съм уцелил\", обясни Фабрегас. Този двубой развали отношенията между  сър Алекс  и Арсен Венгер, като двамата се помириха едва през 2009 г. след полуфинала между двата отбора в Шампионската лига. \"Върху мен полетя пица и се размаза по мен. Казаха ми, че Сеск Фабрегас я е хвърлил, но и до днес нямам никаква представа кой е бил. Този ден създаде конфликт между нас. Всичко се оправи след полуфинала на Шампионската лига през 2009 г., когато те ни поканиха в тяхната съблекалня и ни поздравиха за успеха. Въпросът, който всеки си задава до днес, е: \"Маргарита\" ли беше сър Алекс?\", разказва за случая сър Алекс в своята автобиография.", "date": "2017.10.04", "title": "Фабрегас призна, че той е хвърлил пица по сър Алекс Фъргюсън през 2004 г."}
{"url": "http://www.dnevnik.bg/gradska_sreda/2017/10/04/3052882_stolichnata_obshtina_shte_se_opita_da_ogranichi/", "text": "Ограничаване на възможностите за използване на вратичките в закона, на базата на които в София бяха разрешени редица високи сгради в неподходящи за това места и въвеждане на максимална височина на сградите, които биха пречили на изгледа към Витоша. Това са част от предложенията за изменения в Закона за устройство и застрояване на Столичната община. Те вече са подготвени и предадени на парламентарната група на ГЕРБ. Законът за устройството на София не е променян от 2009 г. Автори на предложените поправки са главният архитект на София Здравко Здравков и неговият екип. Целта е да се намери трайно решение на проблемите с презастрояването, появата на небостъргачи в градинки и на места с лоша транспортна обезпеченост. Строителството на  небостъргачи ще бъде разрешено само  в района на 7-ми километър на бул. \"Цариградско шосе\" и на Околовръстното шосе в при квартал \"Люлин\" и бул. \"Царица Йоана\". Затварянето на вратичките Видно от предложенията е, че се прави опит да бъдат затворени две от основните \"законови вратички\", станали повод за много спорове в Столичната община, протести на граждани и одобряването на сгради като  220-метровата \"Парадайс тауър\"  или 77-метровата \"България билдинг\", проектът за която на  два пъти бе отхвърлян в комисията по градоустройство  към Столичния общински съвет.", "date": "2017.10.04", "title": "Столичната община ще се опита да ограничи безразборното застрояване на града"}
{"url": "http://www.dnevnik.bg/bulgaria/2017/10/04/3053474_prezidentut_radev_vurna_izbora_za_predsedatel_na/", "text": "Президентът Румен Радев очаквано няма да подпише указ за назначаването на Георги Чолаков за председател на Върховния административен съд (ВАС), съобщи той пред журналисти, преди да отпътува на посещение в Полша. \"Въпросът е принципен. Днес върнах предложението на новия Висш съдебен съвет, който е носител на нова легитимност. Очаквам неговото предложение, съобразено с всички законови процедури и моралните очаквания на обществото\", заяви Радев, попитан с какви мотиви връща процедурата. Така съдебният съвет, който от вчера е с нов състав, ще трябва да прецени дали да гласува отново само Чолаков или него и втория кандидат - Соня Янкулова, или да започне процедурата отначало. Подобно мнение вчера изказаха двама от новите членове на кадровия орган. Настоящият председател на ВАС Георги Колев смята, че съдебният съвет може само да прегласува номинацията на Чолаков. Той беше избран с 20 гласа \"за\" от предишния състав на съвета в средата на септември. Малко след това Радев намекна, че вероятно няма да подпише указа, защото новият председател на ключовата съдебна инстанция трябвало да бъде избран от новия състав на кадровия орган.", "date": "2017.10.04", "title": "Президентът Радев върна избора за председател на Върховния административен съд"}
{"url": "http://www.dnevnik.bg/sviat/2017/10/04/3053540_evrokomisiiata_sudi_irlandiia_zashtoto_ne_si_iska/", "text": "Европейската комисия обяви в сряда, че повдига съдебен иск срещу Ирландия заради това, че правителството не е поискало да си възстанови близо 13 млрд. евро, които американската компания \"Епъл\" (Apple) дължи като данъци. Властите в Дъблин отново нарекоха решението \"достойно за съжаление\". През август 2016 г. еврокомисията реши, че технологичният гигант е получил незаконна държавна помощ под формата на данъчни привилегии. Случаят е само един от няколкото, в които ръководството на Европейския съюз се опитва да промени отношенията между мултинационални корпорации и предимно малки страни в съюза, които са ги привлекли с обещания за плащане на по-ниски данъци. \"Повече от една година след решението на комисията Ирландия не си е възстановила парите. Разбираме, че в някои случаи подобна операция може да е по-сложна и винаги сме били готови да помогнем. Но страните членки трябва да постигнат значителен напредък във възстановяване на конкуренцията\", заяви Маргрете Вестагер, еврокомисар по въпросите на конкуренцията, цитирана от \"Ройтерс\". Според нея Дъблин не е опитал да си върне дори част от милиардите евро. Крайният срок това да стане бе 3 януари 2017г., но промяна не е настъпила и \"Епъл\" продължава да се възползва от данъчен режим, който е обявен от еврокомисията за незаконен. Компанията обжалва решението и комисията направи в сряда последната от възможните стъпки за санкциониране, като поиска да се произнесе Съдът на Европейския съюз в Люксембург. Вестагер отказа да прогнозира какви биха били наказанията срещу Ирландия, ако правителството ѝ не приложи решението и еврокомисията спечели делото. Финансовото министерство в Дъблин заяви, че никога не е приемало анализа на еврокомисията по казуса, но потвърди, че ще си търси парите в зависимост от решението по обжалване на санкцията от Брюксел, което е започнало и правителството на Ирландия. Дъблин настоява, че непрекъснато е в контакт с еврокомисията и \"Епъл\" и е близо до регистрирането на ескроу сметка, за което е необходимо наемането на поне един инвестиционен мениджър за управлението ѝ. \"Изключително много съжаляваме, че комисията предприе това действие, особено свързано със случай за възстановяване на толкова огромна сума\", се казва в официалната реакция на министерството. Вестагер припомни, че в други сходни казуси с данъчни преференции като този на \"Фиат\" и Люксембург, на \"Старбъкс\" в Холандия и на 35 компании в Белгия парите са били възстановени още преди да е изчерпана процедурата за обжалване. В тези случаи сумите бяха значително по-малки. Еврокомисията казва, че Ирландия е напреднала в изчисляването на конкретната сума, която би трябвало да си иска от \"Епъл\", но продължава да си поставя като краен срок не по-рано от март 2018 г. Както ирландците, така и страните от Бенелюкс са критикувани от по-големите икономики в ЕС, че източват към себе си данъчни приходи, докато правителствата на 28-те държави членки преговарят в търсене на компромис и реформи по оплетения проблем.", "date": "2017.10.04", "title": "Еврокомисията съди Ирландия, защото не си иска милиардите от \"Епъл\""}
{"url": "http://www.dnevnik.bg/photos/2017/10/04/3053564_snimka_na_denia_borisov_sreshtu_mediite/", "text": "По нашумели въпроси говори пред журналисти днес премиерът и лидер на ГЕРБ Бойко Борисов на пресконференция преди началото на изнесеното заседание на правителството във Варна. Партията му ще провери   в държавни институции и ще ги прекрати, обеща той в отговор на обвиненията на БСП, че в Хасково областният координатор от ГЕРБ Делян Добрев е назначил свои приятели и роднини. И макар че според Борисов оставката на Добрев е морален акт, малко по-късно  .  Борисов Румен Радев, че не вижда смисъл за среща с Борисов за модернизацията на армията.", "date": "2017.10.04", "title": "Снимка на деня: Борисов срещу медиите"}
{"url": "http://www.dnevnik.bg/citat_na_deniia/2017/10/04/3053594_citat_na_denia_parlamentut_se_izpolzva_za_tribunal/", "text": "Това заяви президентът Румен Радев пред журналисти, преди да замине на посещение в Полша, помолен да коментира думите на премиера  Бойко Борисов от днес . Той заяви, че \"двете ни цигулки с президента Румен Радев свирят в една тоналност. Беквокалистите – Нинова, Цветанов, Йончева, имат друга работа в парламента\".", "date": "2017.10.04", "title": "Цитат на деня: Парламентът се използва за трибунал срещу президента"}
{"url": "http://www.dnevnik.bg/bulgaria/2017/10/04/3053587_suprugata_na_aleksandur_nenkov_shtiala_da_napusne/", "text": "Депутатът от ГЕРБ Александър Ненков обяви пред журналисти в парламента, че тъй като има чест и достойнство, съпругата му още днес щяла да напусне работата си в \"Булгартрансгаз\". \"Жалко е, че висококвалифициран специалист ще падне в боя само защото ми е съпруга\", коментира той, цитиран от агенция \"Фокус\". За съпругата му се разбра от пресконференция на БСП, на която от партията  разобличиха роднинско-кумска връзка в \"Булгартрансгаз\" , тъй като неговият изпълнителен директор Георги Гегов бил мъж на депутата от ГЕРБ Теодора Георгиева, а двамата заедно кумували на депутата от управляващата партия Александър Ненков и съпругата му Пламена Ненкова. Съпругата ми никога не се е влияла от позицията ми. Винаги се е издигала в йерархията и се е доказвала в живота си сама, обяви днес Александър Ненков. \"С това се надявам да спрат спекулациите. Достатъчно квалифициран и способен човек е, за да може да се реализира в някоя друга област\", посочи народният представител. \"Щом това ще бъде начинът на говорене и \"правенето на политика\", много ще ми бъде интересно къде работят всички роднини на БСП и с какво се занимават\", коментира Александър Ненков. Той ги призова да постъпят по същия начин. \"Всички, които се изказваха като морални стожери, да видят къде работят роднините им. Нищо лично срещу тях, но щом така искат, нека така да бъде\", посочи Александър Ненков и допълни, че в БСП има няколко рода, които си предават властта от поколение на поколение. ", "date": "2017.10.04", "title": "Съпругата на Александър Ненков щяла да напусне \"Булгартрансгаз\""}
{"url": "http://www.dnevnik.bg/photos/2017/10/04/3053553_snimka_na_denia_i_zaprilicha_na_esen/", "text": "Есента е вече тук не само според астрономическия календар. Колоритна нива с тикви привлече вниманието на фоторепортер на агенция \"Ройтерс\". Фермата е близо до Улен су Ешален в западната част на Швейцария, където в момента времето е почти като в България - температури между 8 и 18 градуса, лек дъжд, ясни нощи.", "date": "2017.10.04", "title": "Снимка на деня: И заприлича на есен"}
{"url": "http://www.dnevnik.bg/sviat/2017/10/04/3053572_amazon_triabva_da_vurne_na_ljuksemburg_250_mln_reshi/", "text": "Американският гигант за онлайн търговия \"Амазон\" (Amazon) е бил уведомен в сряда от Европейската комисия, че незаконно се е възползвал от данъчно облекчение в Люксембург и трябва да възстанови невнесени около 250 млн. евро (над 298 млн. долара). Това е поредният опит на комисията да защити единния пазар от нечестни данъчни споразумения на отделни държави с мултинационални корпорации. Сумата е далеч по-малка от очакваните от анализатори 400 милиона евро и несравнима с около 13 млрд. евро, които през август Брюксел нареди да бъдат върнати от \"Епъл\" на Ирландия. След като Дъблин стори твърде малко за изпълнението на това решение и го обжалва месеци след крайния срок, в сряда еврокомисарят по въпросите на конкуренцията Маргрете Вестагер съобщи, че е отправен иск срещу ирландското правителство в Съда на Европейския съюз. По повод казуса с \"Амазон\" тя заяви, че \"Люксембург е предоставил незаконни данъчни привилегии и в резултат на това не са били обложени почти три четвърти от печалбите на \"Амазон\". Компанията обмисля да обжалва и заяви, че смята, че не е получила никакво специално отношение от Люксембург и че си плаща данъците в пълно съответствие с люксембургското и международното данъчно право. Разследване на комисията е установило, че размерът на данъчните облекчения е бил раздут и \"не отразява икономическата реалност\". Нямаме предубеждения към американските технологични компании, каза Вестагер. \"Става дума за конкуренцията в Европа независимо от това какво е националното ти знаме и кой е собственикът.\" Тя приветства започването на дебат от френския президент Еманюел Макрон за повече интегриране на данъчните режими в ЕС, чрез което да се затворят и вратичките в данъчното законодателство, използвани за намаляване на плащанията от бизнеса. Конкретната сума, която \"Амазон\" трябва да върне, ще бъде изчислявана тепърва от властите във Великото херцогство. Компанията е създала там близо 1500 работни места и е един от най-големите работодатели в страната с половин милион души население. През 2016 г. за \"Амазон\" в Европа са работили около 50 000 души, а в ЕС компанията е спечелила 2.4 млрд. долара при глобални печалби от 136 млрд. долара. До 2013 г. Жан-Клод Юнкер, председателят на Европейската комисия, бе премиер на Люксембург в продължение на почти две десетилетия и често е критикуван за ролята си в подобни договори, за които се разбира едва сега. Той отрича да е сторил нещо незаконно и настоява, че еврокомисията работи за това да има честно към всички страни данъчно облагане. През 2014 г. избухна скандалът \"Люкслийкс\" (LuxLeaks) с публикуване на документи, показващи как големи счетоводни къщи помагат на мултинационални компании да прекарват през страната значителни средства, за да не плащат никакви или съвсем малки данъци. Великото херцогство се проверява за договори с \"Макдоналдс\" (McDonald's) и френския енергиен гигант \"Енджи\" (Engie).", "date": "2017.10.04", "title": "\"Амазон\" трябва да върне на Люксембург €250 млн., реши Европейската комисия"}
{"url": "http://www.dnevnik.bg/analizi/2017/10/04/3052800_napishi_deklaraciia_spasi_deputat/", "text": "Четири дни - толкова бяха необходими, за да се стигне до развръзката в  скандала около депутата от ГЕРБ Делян Добрев заради назначаването на негови приближени на ключови позиции в местната власт  в избирателния му район Хасково от избрания по инициатива на партията кмет Добри Беливанов. В неделя сутринта в телевизионния ефир Добрев ритуално  обяви намерение да се оттегли  от всички заемани постове - областен партиен лидер, депутат и председател на енергийната парламентарна комисия. Аргументът беше \"за да не тежи на правителството\", а според версията на депутата решението му било съобщено на лидера на ГЕРБ и премиер Бойко Борисов. Мълчанието на Борисов през следващите дни и отказът му да заеме ясна позиция днес \"за\" или \"против\" отстраняването породи съмнения как точно са се развили събитията и доколко има разминаване между мнението му и позицията на заместника му Цветан Цветанов, който с жар защитава хасковския партиен лидер. Така или иначе тази сутрин парламентарната група на ГЕРБ в единен строй отбраняваше в залата Делян Добрев въпреки многократните му заявления, че иска да напусне,  и го остави на депутатската банка едва ли не против волята му . Всички като един Сцената, в която политик хвърля оставка с обяснението за принципно съображение, но тя бива отхвърлена, вече е играна неведнъж в управлението на Борисов (с най-сериозни последствия се оказа случаят отпреди две години, когато  премиерът разубеди тогавашния шеф на ВВС и настоящ президент Румен Радев да напусне поста си ). Борисов също е подавал оставка като главен секретар заради яхтения скандал през 2003 г., но тогавашният министър-председател Симеон Сакскобургготски отказа да се лиши от услугите му. Различното в този случай беше  масираната кампания в защита на Добрев от местните организации на партията , които за два дни засипаха централата и медиите с декларации. Доколко има съвпадение между активността на структурите и демонстративната подкрепа за Добрев от отговорника за тях в партията - зам.-председателя Цветан Цветанов, може само да се гадае. Факт е обаче координираността в изявите на структурите и впечатляващите сходства в начина, по който изразяват позицията си. Декларациите заваляха през няколко минути след 15 ч. на почивната и традиционно спокойна откъм новини неделя. Тон даде столичната организация, последвана в рамките на час от партийците в Разград, женската и младежката организация на ГЕРБ. До края на деня имаше вече 20 писма, а в понеделник се отчетоха още пет организации. Проверка на разпращаните от пресцентъра на партията съобщения и на сайта на ГЕРБ показва, че от позиции за Добрев са се въздържали само няколко структури в Северна България, като Видин, Монтана, Враца, Търговище и Плевен. Подробен прочит на разпространените декларации пък показва, че освен по време текстовете имат впечатляващо сходство в структурата и изразните средства. Увод: Той е млад, почтен, професионалист Изходната точка е високата оценка за личните и професионалните качества на Делян Добрев. Надлежно се изброяват многобройните му длъжности през последните години - депутат, министър на икономиката, енергетиката и туризма в първия кабинет \"Борисов\", председател на енергийната комисия в настоящия и предишния парламент, като се акцентира на възрастта и професионализма му. Съпартийците на Добрев от цялата страна го описват със сходни изрази: \"добър и достоен човек, приятел, съмишленик, стойностен професионалист и политик, доказано честен и почтен човек, с безспорни качества и компетентност, морал и добросъвестност, доказал се политик, верен на каузата за стабилизиране на страната, един от младите и качествени хора в българската политика, с мъжко и достойно поведение, почтен, знаещ и можещ, чист достоен млад човек, доказан експерт и професионалист\". Подчертават се заслугите му за просперитета на община Хасково след четирите мандата на бившия кмет Георги Иванов и замяната му с издигнатия от ГЕРБ Добри Беливанов (макар  миналата седмица партията да оттегли доверието си от Беливанов , което отключи скандала). Част от структурите, като русенската, изтъкват с благодарност помощта на Добрев и за други области в страната в качеството му на народен представител и бивш министър. На няколко пъти се подчертава ролята му на \"основоположник\" на програмите за саниране на жилищните сгради и за намаляване на административната тежест пред бизнеса. Добри Беливанов също фигурира в текстовете, но като антагонист. Той е определян от структурите като \"провален общински кмет\" и \"неподходящ човек\", обвинен е в конформизъм, а издигането му е отчитано като основната грешка на Добрев. Почти същите думи използва и Цветан Цветанов на срещата за изясняване на казуса в Хасково в понеделник вечер: \"Единственото нещо, от което се срамувам, е издигането на Добри Беливанов за кмет на Хасково, защото той е човек, подвластен на чужди интереси.\" Изложение: БСП отстрелва най-силните  Основно място в декларациите е отредено на БСП като вдъхновител на несправедливите обвинения. Социалистите - независимо дали са пряко назовани или не, са обвинени в манипулации, спекулации, фалшификации и откровени лъжи. Текстовете показват афинитет към устойчиви словосъчетания като \"активно мероприятие\", \"евтини сензации\" и \"политически интриги\". От ГЕРБ подозират, че левицата прибягва до прийоми като \"да отстреляме най-силните личности в нашия враг\" и \"очерняне\" на най-перспективните опоненти и \"жигосване\" на успешните хора. Част от организациите, като столичната, разширяват историческата перспектива, отбелязвайки, че става дума за \"злото отляво, което вече близо век мъчи България\". В Ловеч виждат в изявленията на БСП \"агресивно поведение за дестабилизация на страната\", а женската организация подчертава, че оставката \"ще налее вода в мелницата на занимаващите се с подривна дейност леви партийни хакери\". Вицепремиерът и лидер на НФСБ Валери Симеонов, който единствен от коалиционните партньори на ГЕРБ във властта, разпространи позиция за подкрепа, отправя нападки освен към БСП и лично към депутата Елена Йончева заради обвиненията й срещу Делян Добрев. Заключение: Недейте, недейте Почти без изключение в позициите се декларира подкрепа за депутата Делян Добрев. Ключовата дума, която очевидно трябва да засили убедителността на изявленията, е \"категоричен\": авторите изразяват \"категорична и пълна подкрепа\", застават \"категорично зад Добрев\", изразяват \"категорично несъгласие\" с оставката му и т.н. В заключение има избор между два призива: или към Добрев - да се откаже от намеренията си и да остане, или към ръководството и народните представители - да не приемат оттеглянето му. Тук-там декларациите излизат от очертания модел, като допълват разсъжденията си с философски цитати. ГЕРБ - София, залага на Едмънд Бърк: \"Единственото нещо, от което се нуждае злото, за да триумфира, е добрите хора да не правят нищо.\" Същият цитат, но преразказан и без споменаване на автора, използват младежите от партията, които оповестиха позицията си половин час по-късно. Женската организация пък онагледява причините за \"бруталните, зли, нагли политически действия на опозицията\" с думите на Бъртранд Ръсел: \"Едно от неприятните свойства на нашето време се състои в това, че тези, които изпитват увереност, са глупавите, а тези, които притежават въображение и мисъл, са изпълнени със съмнение и нерешителност\" (най-често перифразиран у нас като \"Проблемът на света е, че глупавите са самоуверени, а умните винаги се колебаят\"). В телевизионно интервю във вторник зам.-председателят на Народното събрание Цвета Караянчева отрече да има координация в действията на местните организации: \"Всичко случило се беше изключително спонтанно, защото не можем да оставим някой да очерня по този ужасен начин наш колега.\" Подобна \"спонтанност\" се вписва напълно в духа на опорните точки, които определят публичните изяви и на управляващите, и опозицията през последните години (независимо в коя от двете роли са ГЕРБ и БСП, да не забравяме първия публичен скандал по темата - с  изтеклите опорни точки на левицата срещу забраната за пушене на закрито ). Точно това, че \"всичко случило се беше изключително спонтанно\", т.е. този начин на мислене и това поведение са присъщи на депутати и активисти е лошата новина - при така очерталото се ниво на политическата класа изгледи за откъсване от папагалското повтаряне на клишета по зададена от някой властови център теза не само не се очертава, а е на път изцяло да подмени разговорите за каквато и да била политика.", "date": "2017.10.04", "title": "Напиши декларация, спаси депутат"}
{"url": "http://www.dnevnik.bg/regioni/2017/10/04/3053610_prijutut_za_kucheta_v_plovdiv_shte_bude_razshiren/", "text": "Приютът за кучета в Пловдив ще бъде разширен, за да може да приема 250 кучета при сега отглеждани 129. Това каза директорът му Георги Божев по време на инспекция от кмета Иван Тотев, предаде БТА. За разширението е необходим терен, който се очаква да бъде дарен на общината от МВР. По последни данни по улиците на Пловдив има около 500 безстопанствени кучета. В приюта се прибират животни, заловени край училища, детски градини и гробищни паркове. Към момента в града няма случаи на нападнати хора, както и евтаназия на животно. Годишно от приюта се осиновяват около 100 кучета, които са кастрирани и са с чип и задължително се регистрират в районната администрация.", "date": "2017.10.04", "title": "Приютът за кучета в Пловдив ще бъде разширен"}
{"url": "http://www.dnevnik.bg/biznes/2017/10/04/3053613_oshte_edna_organizaciia_e_protiv_ostavka_na_ministura/", "text": "Българският съюз по балнеология и СПА туризъм категорично обявява подкрепата си към дейността на Министерството на туризма и министър Николина Ангелкова. Това се казва в позиция на организацията, изпратена до медиите. Повод за нея е  оповестената вчера позиция  на Асоциацията на българските туроператори и туристически агенции (АБТТА). В лицето на ръководството и целия екип на Министерството на туризма Българският съюз по балнеология и СПА туризъм винаги е получавал подкрепа, разбиране и отговорно отношение към дейността си, насочена към развитието на България като дестинация за целогодишен балнео-оздравителен, СПА и уелнес туризъм, декларират от организацията. Те мотивират позицията си, че сред приоритетите на министерството е позиционирането на страната като целогодишна туристическа дестинация с акцент върху балнео- и СПА туризма. Усилията на ведомството довели до промяна на широко разпространеното мнение, че страната е сезонна дестинация, позната само с летния морски и зимен туристически продукт. Изреждат се постиженията в тази посока, сред които набелязването на СПА маршрути, организирането на кръгли маси по темата, разработване на програми, подпомагащи бизнеса в сектора. Отбелязва се и приемането на чаканата от години Наредба 2 за условията и реда за сертифициране в този сегмент, с която по мнение на членовете на организацията е въведена ясна регламентация и прекъсната порочната практика обекти с минимално оборудване сами да се определят като СПА центрове.", "date": "2017.10.04", "title": "Още една организация е против оставка на министъра на туризма"}
{"url": "http://www.dnevnik.bg/bulgaria/2017/10/04/3053536_novite_chlenove_na_sudiiskata_kolegiia_dopusnaha/", "text": "Само двама от бившите вече членове на съдебния съвет ще трябва да почакат още малко, за да се възползват от кариерните бонуси, стана известно днес след първите заседания на съдийската и прокурорската колегия. Галя Георгиева, която преди пет години беше част от Апелативния съд в Пловдив, е поискала да се върне в Апелативния специализиран съд. Магдалена Лазарова, която беше заместник апелативен прокурор на София, е поискала да се върне или на същото място, или като съдия в Апелативния специализиран съд. За тях двете съдийската колегия отложи решението, защото свободното място в желания съд е само едно. Затова от колегията ще поискат пленума на съвета, който ще заседава утре, да разкрият още едно място, а след това ще гласуват дали одобряват молбите им. Вероятно те ще получат потвърждение. Така се случи и с всички останали бивши членове на съдийската колегия. Въпреки че въпросът предизвика дебат, продължил близо два часа, в крайна сметка всички молби бяха удовлетворени. С последните промени в Закона за съдебната власт на членовете на съдебния съвет беше дадена възможност при изтичане на мандата им да се завърнат на същото място или в равен по степен орган. На практика това е кариерен бонус, защото някои от членовете искат да се върнат в съд или прокуратура в друг град, което по принцип става с конкурс. Текстът от закона гласи: \"При изтичане на мандата или предсрочното му прекратяване на основание чл. 130, ал. 8, т. 1 от Конституцията на Република България изборният член на Висшия съдебен съвет, подал молба до съответната колегия в 14-дневен срок от деня на изтичане или предсрочно прекратяване на мандата, се възстановява на длъжността съдия, прокурор или следовател, заемана преди избора или на равна по степен длъжност в органите на съдебната власт, като времето, през което е бил член на Висшия съдебен съвет, се зачита за стаж по чл. 164, ал. 1 - 7.\" Общо шест от бившите членове искат да променят местоработата си - това са Милка Итова (преди пет години тя работеше в СГС), която е поискала да работи в Административен съд - София-област, Даниела Костова, която от окръжен съд - Варна, иска да попадне в Специализирания съд, Каролина Неделчева - преди от окръжен съд – Варна, с желание за Административен съд - София-област, Галя Георгиева, която преди пет години беше част от Апелативния съд в Пловдив, е поискала да се върне в Апелативния специализиран съд. Магдалена Лазарова, която беше заместник апелативен прокурор на София, е поискала да се върне или на същото място или като съдия в Апелативния специализиран съд и Елка Атанасова, която от прокурор иска да стане съдия в Административен съд - София-град. Основната тема на дебата в съдийската колегия беше същата като на вчерашното първо заседание на пленума - обвързан ли е съветът от желанията на бившите членове, които искат да сменят местоработата си. Първа по темата се изказа Даниела Марчева (номинация на БСП, преди да влезе в съвета съдия в Софийския апелативен съд), която се обърна към колегите си с уточнение, че вчера не е взела участие, защото всичко е било шеметно. \"Отворих учебниците си по административно право, ВСС не е обвързан по никакъв начин със заявленията в кой орган искат да се върнат бившите членове на съвета\", заяви Марчева и допълни: \"Разнопосочните решения създават неубедителност на органа досега. Важно е да се прецени нещо друго – какъв сигнал даваме с нашето решение. Всички знаем как бяха приети тези промени в Закона за съдебната власт, всички си го говорим кулоарно. Сред колегите има много напрежение по темата. Нямам нищо против колегите, които искат да работят на различно място. Но решението, което ще вземем, ще се отрази на системата и ние трябва да си дадем сметка как ще се отрази. Това е принципен въпрос. Тази привилегия е изключение от едно правило, което важи за всички – а то е че се държи конкурс. Решението на пленума от вчера (с което разкри допълнителни места в някои от звената, обект на желания на бившите членове - бел. ред.) не ни обвързва\", заяви Марчева. Председателят на Върховния касационен съд (ВКС) Лозан Панов и Олга Керелска (съдия във ВКС, избрана от магистратите) подкрепиха думите на Марчева. Тя поиска за възстановяването на членовете да се гласува отделно, което беше прието.", "date": "2017.10.04", "title": "Новите членове на съдийската колегия допуснаха кариерни бонуси за бившите"}
{"url": "http://www.dnevnik.bg/politika/2017/10/04/3053633_kmetut_na_haskovo_niama_da_podava_ostavka_i_sled/", "text": "И след искането на лидера на ГЕРБ и премиер Бойко Борисов кметът на Хасково Добри Беливанов не възнамерява да подаде оставка. Пред  \"Клуб Z\"  той каза, че хората са го избрали и той трябва да изпълнява задълженията си. \"Премиерът според мен не взе страна, приемам казаното като политически ход. Не мисля, че премиерът като такъв и като лидер на партията може да я заеме\", е цитиран да казва Беливанов по повод думите на Борисов: \"Ината на кмета да не си отива заедно с Делян Добрев не го разбирам. Това си е негово право. Моралното е кмета на Хасково Добри Беливанов да си подаде оставката и да има нови избори в града\".", "date": "2017.10.04", "title": "Кметът на Хасково няма да подава оставка и след призива на Борисов"}
{"url": "http://www.dnevnik.bg/bulgaria/2017/10/04/3053677_sofiia_e_ocenena_nai-nisko_ot_kanditatite_za/", "text": "Само един от общо 30 критерии е отбелязан като покрит в кандидатурата на София за домакинство на Европейската агенция по лекарствата (ЕМА). От всички останали 19 кандидати за ново седалище на агенцията, само Малта е представена също толкова зле. Причината изглежда е в това, че сградата, където София кани ЕМА да се премести все още не съществува. Агенцията е направила оценка на всички кандидатури, отбелязвайки в таблица имат ли необходимите параметри за работни места, конферентни зали, безжичен интернет и сигурност, а също и дали е изготвен план за местенето и как работата на агенцията да се поднови максимално бързо. По всички тези изисквания отговорът за София е не. Единственият критерий, за който София е отбелязана с \"да\", е по уверението, че офисите за 900-те служители на агенцията ще бъдат готови навреме за местенето. Най-добре в таблицата - с най-много положителни оценки - се отличават Амстердам, Барселона, Братислава, Брюксел, Копенхаген, Хелзинки, Лил, Милано и една от трите локации, предложени в Дъблин. Европейската комисия обяви вчера датата, на която ще бъде решен новият домакин на една от най-големите и съществени структури в ЕС - 20 ноември. ЕМА трябва да се премести до 2019 г., когато се очаква Великобритания окончателно да напусне Евросъюза, защото сега е позиционирана в Лондон.", "date": "2017.10.04", "title": "София е оценена най-ниско от кандитатите за седалище на Европейската агенция по лекарствата"}
{"url": "http://www.dnevnik.bg/sviat/2017/10/04/3053614_evrokomisiiata_predloji_nai-goliamata_reforma_na_dds/", "text": "Най-голямата реформа на правилата за Данък добавена стойност (ДДС) в Европейския съюз от 25 години насам - така Европейската комисия определи предложението си от сряда, което цели да подобри и модернизира системата както за правителствата, така и за бизнеса. Най-голямата промяна е идеята в бъдеще да има ДДС система, в която облагането става на мястото на продажбата, когато тя се прави в друга страна от ЕС, и ставката да е тази, прилагана на пазара, на който се реализира тя. Такъв тип ДДС в момента не съществува. Според плана трансграничният ДДС ще се събира от данъчните в страната, където е регистрирана или произвежда компанията, и ще се превеждат на колегите им от държавата, където е извършена продажбата на стоката или услугата. За да се улесни преходът - както за бизнеса, така и за данъчните - се предлага промяната да започне само с облагането на стоки. В официалното съобщение се припомня, че всяка година в ЕС данъчните не успяват да съберат над 150 млрд. евро заради ДДС измами, а това са средства, които можеха да отиват за училища, пътища и здравеопазване. Една трета от тази сума, или средно по 100 евро на човек, се дължи на трансгранични ДДС измами. С предложената реформа в Еврокомисията смятат, че могат да намалят с 80% тези около 50 мрд. евро, изгубени за бюджетите на 28-те страни членки. Системата ще стане по-опростена и стабилна, а Комисията иска европейските компании максимално да се възползват от ползите от единния пазар и по-добре да се конкурират на световния пазар. В момента бизнесът, заничаващ се с трансгранична търговия, има средно 11% по-високи разходи за изпълнение на всички условия в сравнение с компаниите, които работят само на национален пазар. Около 1 млрд. евро от тези разходи би трябвало да се спестят само от предложената нова схема, смятат в Брюксел. \"Днес предлагаме да обновим ДДС системата, създадена преди четвърт век като временно решение\", заяви Валдис Домбровскис, еврокомисар по въпросите на еврото и социалния диалог. \"25 години след създаването на единния пазар компании и потребители все още са изправени пред 28 различни режима на ДДС, когато оперират през границите. Прекалено дълго престъпници, а може би и терористи, експлоатират тези вратички, организирайки всяка година измами за 50 млрд. евро\", допълни Пиер Московиси, еврокомисар по икономическите и финансовите въпроси, данъчното облагане и митниците. \"С тази анахронична система, основана на национални граници, трябва да се спре! До 2022г. страните членки трябва да започнат да възприемат трансграничните ДДС преводи като вътрешни за страните операции. (...) Казано накратко, днес предлагаме добри новини за бизнеса, потребителите и националнит ебюджети и лоши новини за измамниците.\" Еврокомисията обявява, че ще търси съгласие на страните членки по четири основни принципа, които описва като крайъгълни камъни на нов и единен ДДС район за ЕС:  На практика това е облагане за пръв път с ДДС на трансграничната търговия. В момента безскрупулни компании се възползват от това, за да изчезнат, без да са превели ДДС на правителството.  За бизнеса ще е по-лесно да работи \"на едно гише\" - единен онлайн портал за декларации и плащания на удобен за тях език и според правилата и административните рамки на собствената страна. След това страните директно си превеждат събрания ДДС, както е в момента с всички продажби на електронни услуги. Преминаване към принципа на \"дестинацията\", т.е. крайният ДДС винаги да се плаща на страната, в която е крайният потребител и на ставка, плащана в тази страна.  Опрощаване на правилата за фактури, разрешаване продавачите да подготвят фактурите съгласно правилата на собствената си страна, дори когато търгуват зад граница. Компаниите вече няма да се налага да подготвят списък с трансгранични преводи към данъчните си власти (т.нар. рекапитулация). Предлага се въвеждане на нова категория за компании с висока репутация - Сертифицирано облагаемо лице (Certified Taxable Person), която да се възползва от много по-опростени и спестяващи време правила. Тези четири принципа са предложени по настояване на страните членки с идея да влязат в сила до 2019г. като краткосрочни преходни мерки, докато се дотовори и приложи нова ДДС схема. Следващите стъпки са това предложение да бъде изпратено на страните членки и на Европейския съвет за постигане на споразумение, както и на Европейския парламент за консултативно мнение. Еврокомисията ще продължи днешната инициатива през 2018г. с подробно предложение за правила как да се промени на техническо ниво  ДДС-директивата  (тя е от 1967г. и много пъти е поправяна и допълвана до последния си преходен вариант, който е от 1993г.), така се предложеният днес ДДС режим да може по-лесно да се приложи.", "date": "2017.10.04", "title": "Еврокомисията предложи най-голямата реформа на ДДС за последните 25 години"}
{"url": "http://www.dnevnik.bg/sport/2017/10/04/3053642_fernando_karanga_nadavam_se_edin_den_da_igraia_za/", "text": "Голмайсторът на Първа лига Фернандо Каранга заяви, че се надява да играе за българския национален отбор. Наскоро бразилецът получи български паспорт. Футболистът на ЦСКА е в отлична форма, като вкара 12 гола в 11 мача. \"Ще продължавам да работя здраво, за да може тази награда да не ми е последна\", заяви нападателят след получаването на приза за играч на 11-ия кръг. \"Искаме да станем шампиони, да зарадваме нашите фенове. Ще бъде трудно, но ще се борим. Не си правя сметка колко гола ще вкарам за ЦСКА този сезон или като цяло. Просто ще се старая да се представям добре и да бележа възможно най-много\", продължи той. Играчът обясни, че е съсредоточен върху представянето си при червените и не мисли за трансфер. \"Не искам да коментирам колко пари струвам. Има си компетентни хора, които може да ви отговорят на този въпрос. Моята работа е да тренирам и да играя. Трябва да спрат спекулациите около моето бъдеще и евентуална продажба. В този момент мисля само за ЦСКА.\" Каранга каза, че в началото му е било трудно в България. \"Това беше нормално, нужно е време за адаптация. Трудно беше заради студа и някои други неща. Българският език е много труден, но ще се постарая да науча нещо\", добави нападателят.", "date": "2017.10.04", "title": "Фернандо Каранга: Надавам се един ден да играя за България"}
{"url": "http://www.dnevnik.bg/bulgaria/2017/10/04/3053651_prokuraturata_obvinila_greshniia_chovek_za_shteta_za/", "text": "Софийският градски съд (СГС) призна бившия шеф на БДЖ Христо Монов за невинен за това, че през 2008 г. е сключил договор за продажба на 30 спални вагона, от което според прокуратурата са настъпили щети за 26 млн. лева за държавната железница. Присъдата подлежи на обжалване или протест пред Софийския апелативен съд. Оправдателната присъда прочете съдия Даниела Борисова. Те прие и гражданския иск по делото за неоснователен.  Делото продължи 6 години. Съдия Борисова обясни, че обвинението срещу Монов е недоказано въпреки усилията на съда да събере доказателства. Щета за БДЖ е имало, но за нея не е виновен Монов, а други хора, на които прокуратурата не е повдигнала обвинения, аргументира се магистратът. Съдът положи много усилия, изпрати молба за съдебни поръчки въз основа, на които бяха изискани доказателства за стойността на конкретните вагони, и такива бяха получени, но прокуратурата не се възползва от новосъбраните доказателства, аргументира се още Борисова. По думите ѝ по делото е било установено, че девет години държавата не е предприела никакви действия да транспортира 18 от вагоните, като цената на един от тях съгласно допълнителната експертиза по делото възлиза на сумата над 1 млн. лв. За тези факти БДЖ е подал сигнал в прокуратурата, но тя е отказала да образува разследване. \"Бях убеден, че истината ще възтържествува\", каза след присъдата Монов, цитиран от БГНЕС. На Монов бе отменена мярката за неотклонение парична гаранция от 5 хил. лева. Освен това той вече ще може свободно да напуска страната.  Това е едно от трите дела срещу бившия директор на БДЖ. То бе внесено в съда през 2011 г. Обвинението е за умишлена безстопанственост. Според обвинението на 19 ноември 2008 година в София в качеството му на изпълнителен директор на \"БДЖ\" ЕАД не е положил достатъчно грижи при ръководенето, управлението и стопанисването на повереното му имущество. В нарушение на разпоредби от устава на \"БДЖ\" ЕАД и текст от Закона за обществените поръчки Монов бил сключил договор с фирма \"Арвекс\" АД - Швейцария, за покупко-продажба на до 30 броя спални вагона на цена, по-висока от пазарната. От това са последвали значителни щети за \"БДЖ\" ЕАД в особено големи размери - 26 146 100.42 лева. Размерът на щетите прокуратурата изчисли като резултат от разликата между пазарната стойност на придобитото имущество - 6 124 994.58 лева, и цената по договора - 32 271 195 лева. ", "date": "2017.10.04", "title": "Прокуратурата обвинила грешния човек за щета за БДЖ от 26 млн. лв."}
{"url": "http://www.dnevnik.bg/bulgaria/2017/10/04/3053151_nurie_muratova_doktor_po_istoriia_triabva_nov_zakon/", "text": "Днес редакцията представя мнението на Нурие Муратова - доктор по история, преподавател по архивистика в Югозападния университет \"Неофит Рилски\" - Благоевград. Научните й интереси са в областта на архивните политики, архивите на жените и на малцинствата и история на близкото минало. - Комисията се справи много добре с публикуването на документи по различни теми. Също така присъствието й в публичното пространство беше сравнително на ниво, поставяше някои важни въпроси от миналото, които иначе са изтласкани и премълчавани от мейнстрийма. За тези успехи допринесоха предимно някои медийно активни членове на комисията, като Екатерина Бончева например. Не можа да се справи с резервите в обществото, свързани с безпристрастността й като институция. В обществото остана горчив вкус за прикрити агенти и сътрудници на Държавна сигурност и за политически предопределени \"отваряния\" и \"прикривания\". Също така комисията не можа да компенсира ограниченията на закона и да направи по-справедливо огласяването на агентите, което можеше да се постигне с публикуване в електронен вид на отворените досиета. Друг много голям пропуск, който преобръща целия смисъл, е неглижирането на щатните работници в Държавна сигурност. Също така шумът около отварянето на различни досиета и огласяване на агенти затъмни темата за жертвите на Държавна сигурност. Тях няма кой да ги огласи. Дори и при желание един изследовател например не може да публикува досието на преследван от режима, защото може да разкрие имената на разследвалите го агенти, които може да не са обявени от комисията. Така изследователят попада под ударите на закона и жертвите остават безмълвни за обществото.  - За избирателното обявяване – проблемът не е в самата комисия, а в закона. Не вярвам, че комисията е изпълнявала политически поръчки. Но законът дава достатъчно възможности да се прикриват определени хора и това се видя с промените, които се приеха в края на 2012 г. и които разшириха кръга на обявените лица. За смисъла от проверките и резултатите от тях – смисъл има. Смятам, че дори и да няма лустрация, все пак се дава възможност на политическите сили да се ситуират в публичното пространство, тъй като включването на агенти на ДС не може да се скрие от обществото. Това за мен е изключително важно за хигиената на политическите партии и смятам, че наличието на комисията в някаква степен допринесе за нея (доколкото я има). - Категорично съм против начина, по който се обявяват само имена, управления и дати. Смятам, че това задължително трябва да се промени, като се публикуват досиетата на всички обявени едновременно с обявяването им. В днешно време това е напълно постижимо технически и е само въпрос на добра воля. - Според мен законът трябва да се промени кардинално. Трябва нов закон, който да осигури отваряне на всички досиета, след което този архив да стане обект на Закона за националния архивен фонд. Комисията, която трябва да се състои от експерти и да гарантира огласяването, да го извършва в режим на  , а не в сегашния вид, при който никой не знае какво всъщност има в този архив. Смятам също така, че трябва да се разшири кръгът на проверяваните лица и срокът, от който тече проверката. Законът трябва да ангажира всички важни обществени институции като министерства, общини, училища, университети, болници и т.н. да направят и огласят   проверка със задна дата. - Не е гарантирана работата на изследователите, защото те могат да работят само с отворени досиета. За всички други трябва разрешение от самия човек или негови наследници. Не вярвам в добрите намерения на БСП, случаят е от категорията \"Дяволът чете евангелието\". - Да, поради липсата на нормален научно-справочен апарат изследователят е принуден да работи \"на сляпо\". Освен това режимът на охрана, вътрешни правила и осигуряване на достъп на читателите е стряскащ и по-скоро напомня самата Държавна сигурност, отколкото модерен архив, какъвто би трябвало да бъде. - Струва си да се дебатира пълното отваряне на досиетата. Аз мисля, че това може да стане, като комисията се \"прикачи\" към системата на държавните архиви, която има установени научно обосновани методически правила за обработка и съхраняване на архивните документи, както и осигурява тяхното използване. Така ще се даде възможност за пълен достъп на обществото до целия масив от документи. Комисията може да съществува като структура в Държавна агенция \"Архиви\" и само да изпълнява текущите проверки – при избори, по заявки и т.н. Така комисията няма да има политически функции, а само експертни – т.е. тя ще гарантира издирването на документите. Въпросът за лустрация също трябва да се дискутира, защото той не е изчерпан. Моето мнение е, че законът трябва да предвиди задължителна лустрация за високите длъжности в държавата, а за по-ниските може да се въведе по-лек режим на преценка според случая.", "date": "2017.10.04", "title": "Нурие Муратова, доктор по история: Трябва нов закон, който да осигури отваряне на всички досиета"}
{"url": "http://www.dnevnik.bg/biznes/2017/10/04/3053652_ekspat_iska_da_pusne_oshte_6_fonda_sledvashti_vodeshti/", "text": "Дружеството \"Експат асет мениджмънт\" е подало до Комисията за финансов надзор документи за регистрацията на 6 нови индексни борсово търгувани фонда. Профилът на шестте фонда е пасивно да следват движението на основните индекси за акции на шест борси от региона на Централна и Източна Европа – Унгария, Словакия, Словения, Хърватия, Сърбия и Македония, съобщават от компанията. Работещият на Българската фондова борса фонд Expat Bulgaria SOFIX UCITS ETF следва движението на водещия индекс SOFIX. Наскоро след като за втори път борсата сгреши изчислението на индекса,  се наложи сделка на фонда  с книжа на \"Неохим\" да бъде развалена. Десетте фонда върху чужди пазари ще бъдат регистрирани за търговия на Българска фондова борса – София, а на следващ етап и на борси в чужбина. Управляващото дружество очаква голям интерес към тези продукти както в България, така и от чуждестранни инвеститори, включително и от инвеститори от държавите, чиито индекси ще следват тези фондове. Профилът на десетте фонда е избран след анализ на съответните борси и индекси, допълват от дружеството. Оттам допълват, че регистрирането на тези фондове ще даде тласък на капиталовия пазар и би създало допълнителен бизнес за целия бранш, включително за инвестиционни посредници, управляващи дружества, пенсионни фондове, търговски банки, банки депозитари, както и за индивидуални инвеститори. В края на февруари компанията подаде до финансовия надзор документи за регистрацията на 4 индексни борсово търгувани фонда, следващи движението на основните индекси за акции на борсите в Гърция, Румъния, Чехия и Полша. Така заедно с индексния фонд върху SOFIX, който започна през 2016 г., борсово търгуваните фондове на \"Експат\" ще станат общо 11.", "date": "2017.10.04", "title": "\"Експат\" иска да пусне още 6 фонда, следващи водещи борсови индекси"}
{"url": "http://www.dnevnik.bg/sport/2017/10/04/3053693_grigor_dimitrov_preskochi_del_potro_sled_obrat_ot_25/", "text": "Григор Димитров се класира за четвъртфиналите в тенис турнира в Пекин. Българинът победи със 7:6 (6), 7:5 Хуан Мартин дел Потро след оспорван мач. Следващият съперник на Димитров ще е Роберто Баутиста Агут. Испанецът, който е 13-и в световната ранглиста и пети в схемата, преодоля Аляж Бедене, след като словенецът се отказа. Димитров изигра седмия си мач срещу Дел Потро, който поне до скоро беше сред най-неудобните му съперници. След като загуби първите пет срещи помежду им,  българинът сложи край на серията в четвъртфиналите в Синсинати в средата на август . Мачът в Пекин беше много оспорван, като първият сет отиде в полза на хасковлията след тайбрек. Във втория Дел Потро беше на крачка да изравни след 5:2 и пробив преднина, но Димитров съумя да направи обрат. Българинът няколко пъти прояви здрава психика във важни моменти, след като съперникът му беше взимал аванс. Първото предизвикателство дойде още на старта на мача, когато Дел Потро проби. Димитров успя да изравни за 3:3, след което сетът стигна до тайбрек. В него аржентинецът два пъти взимаше минипробиви, които обаче българинът успяваше да върне. При 5:6 третият в схемата спаси сетбол и с нови две спечелени разигравания взе сета. Дел Потро направи голяма крачка към изравняване на резултата, след като проби в шестия гейм и защити пробива, за да поведе с 5:2. След оспорван гейм Димитров си взе подаването за 3:5, но съперникът му трябваше да сервира за спечелването на сета. Българинът игра стабилно и влезе в серия, с която направи забележителен обрат. Той върна пробива и след това изравни за 5:5. Това пречупи Дел Потро и с два гейма на нула Димитров приключи мача.", "date": "2017.10.04", "title": "Григор Димитров прескочи Дел Потро след обрат от 2:5 във втория сет"}
{"url": "http://www.dnevnik.bg/bulgaria/2017/10/04/3053676_prokuror_e_ulichen_v_krajba_na_tok_i_prinuda_za_seks/", "text": "Главният прокурор Сотир Цацаров внесе искане в прокурорската колегия на Висшия съдебен съвет (ВСС) за отстраняване от длъжност на прокурор от Софийска районна прокуратура, обвинен в две престъпления. Колегията го удовлетвори. Константин Сулев, чието отстраняване иска Цацаров е обвинен от антикорупционното звено на прокуратурата за това, че през периода 14 октомври - 31 декември 2015 г. е \"осъществил неправомерно въздействие върху уред за търговско измерване на електрическа енергия, в резултат на което е създал условия за непълно отчитане на потребена електрическа енергия от него и неговото домакинство\". Назначената от разследващите техническа експертиза е установила разлика от 81% между реално консумираната електрическа енергия и отчетената енергия от манипулирания измервателен уред. На практика прокурорът е обвинен в кражба на ток. Сулев е привлечен към наказателна отговорност и за това, че през 2016 г. е уговарял млада жена за секс с трима души. Обвинението му е за сводничество към съвкупление. На основание Закона за съдебната власт главният прокурор иска отстраняване от длъжност на Константин Сулев до приключване на воденото срещу него наказателно производство.", "date": "2017.10.04", "title": "Прокурор е уличен в кражба на ток и принуда за секс"}
{"url": "http://www.dnevnik.bg/sviat/2017/10/04/3053655_hiliadi_rumunci_protestirat_sreshtu_prenosa_na/", "text": "Близо 3000 представители на синдикати от различни професионални сфери протестираха днес в центъра на Букурещ срещу намерението на правителството да прехвърли вноските за социално осигуряване от работодателите към служителите, предаде агенция \"Аджерпрес\". Планът на кабинета е от 1 януари осигуровките да станат 35% вместо досегашните 39.25%. Едновременно с това обаче те ще бъдат заплащани изцяло от служителите, докато досега се  поделяха между тях и работодателите , уточнява агенция \"Ройтерс\". Протестът е организиран от Националната синдикална конфедерация \"Картел Алфа\" и се състоя на Площада на победата, където се намира сградата на правителството. Те скандираха и носеха плакати с надписи като \"Не премахвайте купоните за храна\", \"Направете здравеопазването приоритет\", \"Правото на преговори не подлежи на преговори\". Исканията на синдикатите са спиране на трансфера на  социалните осигуровки  от работодателя към служителя, деблокиране на преговорите и сключване на колективни трудови договори на всички нива. Синдикалистите също така са недоволни от разпоредбите на закона за заплатите в държавния сектор и закона за социалния диалог.  Според профсъюзите чрез прехвърлянето на социалните осигуровки от работодателя към служителя ще бъдат неутрализирани увеличенията на работните заплати.  Стотици медици и преподаватели протестираха през последните дни в Букурещ и редица други градове с искания за по-високо заплащане.", "date": "2017.10.04", "title": "Хиляди румънци протестират срещу преноса на осигурителната тежест изцяло върху служителите"}
{"url": "http://www.dnevnik.bg/video/2017/10/04/3053686_video_drugite_novini/", "text": "Другите новини\" е рубрика за уеб новини на БНТ. Акцентите в емисията днес: Нобеловата награда за химия е присъждана 109 пъти на 177 учени. Молекули ще изпълняват задача, когато им бъде подадена енергия. Световен ден за защита на животните. Само две зони в столицата ще имат право за строеж на небостъргачи. Отваря се четвърто и пето ниво на римския Колизеум. Джаред Лето ще влезе в ролята на Хю Хефнър.", "date": "2017.10.04", "title": "Видео: Другите новини"}
{"url": "http://www.dnevnik.bg/sviat/2017/10/04/3053821_merkel_ne_iska_da_e_posrednik_mejdu_madrid_i_barselona/", "text": "Канцлерът Меркел не се опитва да започне посредническа мисия. Това е вътрешен въпрос за Испания\", заяви в сряда Щефен Зиберт, говорител на германския канцлер. \"Германия следи внимателно събитията. Имаме голям интерес от стабилността в Испания. Поради това е важно да се спазва върховенството на закона\", добави той, но се въздържа да осъди действията на полицията по време на опита за провеждане на референдум за независимост на Каталуня. Според него решението \"може да се намери единствено в испанската Конституция и демократичен ред\". Тази еднозначна позиция в подкрепа на централното правителство и против едностранно обявяване на независимост от Каталуня доминираше и в дебата в Европейския парламент. \"Време е за разговори\", заяви по-късно пред европарламента  . Мерим си думите в този дебат, заяви той на обсъждането на ситуацията след осуетяването на референдума за независимост на Каталуния. В Европа след Втората световна война основахме обществата си на демокрацията, върховенството на закона и човешките права. Тези три ценности са неделими, без всяка от тях всичко би се сринало, добави той, цитиран от БТА. Ако законът не дава необходимото, можеш да работиш за промяната му, но не може да не го спазваш. Конституциите трябва да бъдат спазвани. Общо е разбирането, че каталунското правителство не спази закона при организирането на референдума, коментира Тимерманс. Видяхме тъжни картини в неделя. Насилието никога не е отговор и решение в политиката, никога не бива да бъде използвано като средство в нашите общества. Всяко правителство има задачата да защити закона и това понякога налага съразмерна употреба на сила. Свободата на изразяване е основна в ЕС, но едно мнение не е по-ценно от друго, само защото е изказано по-високо. Испанската конституция определя референдума от неделя за незаконен, посочи още той. В последвалите изказвания на политическите групи Манфред Вебер от името на   заяви, че никой не може да остане безучастен към тревожните събития в Испания. Полицаите бяха изпратени в изборните помещения от каталунски съдии, а не от правителството, добави той. Протестите не могат да заменят демократичния процес на взимане на решения. Каталунското правителство е безотговорно в разделянето на държавата и не трябва да предприема необратими стъпки. Поддържаме целостта на Испания, посочи Вебер. От името на   Джовани Питела отбеляза, че понякога има нужда от израз на добра воля, а едностранното обявяване на независимост ще влоши положението допълнително. Това ще бъде бедствие и не допринася с нищо за намирането на решение. Застрашена е европейската система, осигурила мир в последните десетилетия. Нямаме нужда от нови държави и нови граници. Помирението е причината за съществуването на Европа. Управлението на тази криза можеше и трябваше да бъде различно, коментира Питела по повод ролята на премиера Мариано Рахой. Председателят на   Ги Верхофстат призова никой да не учи Испания на демокрация. Правосъдието не може да реши самостоятелно въпроса, нито употребата на сила, има нужда от ново политическо виждане, основано на федерална държава във федерална Европа. Законът не може да се нарушава и без него не може да се управлява. Резултатът от референдума беше предизвестен и обявяването на независимост на тази основа е напълно безотговорно и ще донесе незаличимо разцепление сред испанците. Злоупотребявате с целта си, обърна се Верхофстат към каталунците. В политиката не е срамно да се правят отстъпки, отбеляза той. Малките крайна парламентарни групи заеха друга позиция. Ричард Легутко от   заяви, че действията на ЕК в този случай му приличат на двоен стандарт. Ако ставаше дума за друга държава, реакцията щеше да бъде много по-твърда. Сцените на насилие бяха потресаващи, допълни той. Патрик льо Ярик от   посочи, че ако ставаше дума за други държави, в които полицията е проявила подобно насилие, ЕС би наложил някакво ембарго. Призоваваме ЕК незабавно да осъди проявеното насилие и нарушаването на Хартата за основните свободи. Не приемаме нито декларацията на каталунското правителство, нито действията на испанските власти. ЕС не трябва да се въздържа да стане посредник. Не може да пренебрегваме желанието на каталунците да изразят волята си, автономията им трябва да бъде спазвана, заяви Ярик. От името на   Ска Келер определи отминалата неделя като тъжен ден за Испания и за Европа. Случилото се е неприемливо, видяхме масово полицейско насилие срещу мирни хора - за подобна проява на насилие няма извинение. Стратегията на Рахой се провали. Съдиите и полицаите не могат да решат политически въпроси, ЕК трябва да бъде посредник, посочи тя. От името на групата  Реймънд Финч отбеляза, че с употребата на сила не се решава нищо и обстановката само се влошава. Институциите на ЕС не признават нарушенията на гражданските права. Единственият начин за справяне е испанското правителство да признае грешката си и да разреши независимо разследване, а след това да има законен референдум, коментира той. Марсел дьо Граф ( ) също обвини ЕС в двойни стандарти, като сравни отношението към властите в Испания, в Унгария и Полша. Лицемерието на ЕК е безгранично, обобщи той.", "date": "2017.10.04", "title": "Меркел не иска да е посредник между Мадрид и Барселона"}
{"url": "http://www.dnevnik.bg/sport/2017/10/04/3053841_lozana_obiavi_transfera_na_bojinov_za_nespoluchliv/", "text": "Лозана\" определи трансфера на Валери Божинов за несполучлив. Оценката беше дадена в съобщението, с което швейцарският клуб обяви в сайта си, че се разделя с българския нападател. От отбора посочиха, че 31-годишният футболист сам е поискал договорът му да бъде прекратен. Ръководството се срещнало с него и с представителите му и се е съобразило с желанието му. Уточнява се, че не е имало никакви противоречия между двете страни. \"Божинов\" пристигна в клуба преди три месеца с договор до юни 2019 г. След само девет официални мача и един гол нападателят си тръгва. \"Той дойде с впечатляваща биография и с голямо желание да възроди кариерата си в Европа след спорния опит в Китай. В крайна сметка преминаването на Валери Божинов в \"Лозана\" може да се смята за неуспешно с оглед предварителните очаквания\", обявиха от клуба и благодариха на играча за уважението му. Божинов каза, че треньорът на \"Лозана\" го е подвел. Въпреки това той търси вината в себе си. \"Треньорът ми звънеше непрестанно, за да премина в \"Лозана\". След това не стартирах добре и започна да ме оставя на пейката. Тази роля не ме задоволява. Преминах в този тим, за да играя редовно. Не съм сърдит на никого. Търся вината в себе си. Ръководството на \"Лозана\" е коректно с мен, за което им благодаря\", каза Божинов, цитиран от  \"Гонг\" . Футболистът добави, че би се радвал да тренира с \"Левски\" под ръководството на Делио Роси.", "date": "2017.10.04", "title": "\"Лозана\" обяви трансфера на Божинов за несполучлив, играчът търси вината в себе си"}
{"url": "http://www.dnevnik.bg/gradska_sreda/2017/10/04/3053834_sofiia_triabva_da_se_razdeli_s_koncepciiata_si_ot/", "text": "Повече публични пространства с условия за разходки и водене на здравословен начин на живот и по-малко място за автомобили. Към това трябва да се стреми София според  датският урбанист Ян Геел , който днес представи доклада на неговия екип столицата. Геел и  екипът му започнаха работата си в София  през март  по покана на Столичната община  и главният архитект Здравко Здравков. Изготвеният доклад е разделен на 4 теми с препоръки и насоки към Столичната община, за да може София да бъде приятен град за живеене. Според Геел това, че в София пешеходните пространства са малко, а същевременно автомобилите блокират града, се дължи на архитектурният модернизъм от 1960 г. По думите му тогава грижата за хората била пренебрегната за сметка на сградите и автомобилите. \"В тези години на практика не знаехме нищо за качеството на живот в градовете\", каза Геел, като посочи, че подобни проблеми има и в много други градове по света. Урбанистът каза, че е запознат с дискусиите за небостъргачите в София. Според него те не са решение, а проблем и не бива да се строят. \"Небостргачите са мързеливото решение на проблема с плътността на застрояване. Просто другите възможности искат много повече работа\", каза той. Повече от всичко, освен автомобили Според доклада столицата трябва да развие своя идентичност, начините на придвижване, обществения и културния живот, а свободните пространства трябва да са повече. Екипът на Геел посочва, че София трябва да се възползва от близостта на планините като бъдат подобрени визуалните и физическите връзки с тях и да използва повече минералните води.  и велоалеи, за да може жителите на града да се насладят на архитектурата в центъра и археологическото наследство. Подобрение за пешеходното придвижване трябва да бъде направено и покрай големите булеварди в столицата, като за пример бе даде \"Тодор Александров\", където на места тротоарите са твърде тесни. На много места липсват и удобни трасета за пресичането им, а броят на подлезите и надлезите да бъде по-малък. Автомобилите пък трябва да бъдат отклонени от центъра. Необходимо е и да бъдат въведени указания как могат да изглеждат елементите в публичните пространства, от фасадите до кофите за боклук и осветителните тела. Глобите за паркиране върху тротоарите трябва да са повече, а колчетата, разположени по тях да са по-малко. Времето за изчакване на светофарите трябва да е по-кратко. Как стигнахме до тук Според Ян Геел София има едни и същи проблеми като повечето големи градове в света, сред които са Токио, Мелбърн, Москва, Копенхаген и Ню Йорк. Най-общо това са малкото пешеходни пространства и големия брой автомобили. Според Геел това се дължи на зародилият се през 1960 г. модернизъм, който \"каза довиждане на грижата за хората\", а фокусът се е изместил върху сградите. Малко след това се появило и \"нашествието на автомобилите\" , каза Геел, като отбеляза, че този модел напълно е пренебрегнал пространствата между сградите, които се ползват от хората. Урбанистът разказа и че, когато бил студент един от преподаватели му казал \"Добрият квартал е този, които изглежда добре, ако го погледнеш от магистралата\". Същевременно според Геел тогава никой не си е давал сметка, че дори най-малката постройка оказва влияние върху качеството на живот, което е важното за града и неговите жители. и изведнъж градското планиране пренебрегнало още повече човешкия мащаб. При планирането 50-60 километра разстояние за пътуване се е смятало за нормално, защото е съвсем възможно за автомобилите. И така автомобилите окупирали центровете на градовете вместо хората. Обратният процес обаче не е толкова труден за изпълнение, колкото изглежда, казва Геел. За пример урабнистът посочи площад \"Таймс скуеър\" в Ню Йорк, по чиято промяна са работили той и неговият екип. Дълги години \"Таймс скуеър\" бе по-скоро изключително натоварено кръстовище, с малко място за хората, отколкото площад. През 2013 г. екипът на Геел започва работата си по пространството и днес то има по-големи пешеходни зони, кафенета, по-малко автомобили, което по думите на Геел до прави чудесно място, за да се насладиш на града. \"Когато чу какво сме направили в Ню Йорк, ми се обади кметът на Москва и поиска да направим същото и там\", каза Геел и посочи града като поредния успешно освободен от коли и върнат на жителите му.", "date": "2017.10.04", "title": "София трябва да се раздели с концепцията си от 60-те години, за да бъде приятен град за хората"}
{"url": "http://www.dnevnik.bg/biznes/2017/10/04/3053837_proverka_ustanovi_nerednosti_v_10_hotela_na_slunchev/", "text": "Липса на условия за хора с увреждания, маломерни бани, изтекли документи за категоризация и недостатъчен брой предлагани услуги установи проверка на Министерството на туризма в десет хотела в Слънчев бряг. Хотел  е воден като тризвезден, но не е имал категоризация. Част от стаите и баните са с по-малък размер, отколкото е изискването. Хотелът не разполага с място за паркиране на хора с увреждания, нито място за обслужване на такива хора на рецепцията.  Четиризвездният   е с изтекло удосторверение за категоризация, също няма стаи и паркинг за хора с намалена подвижност, нито съблекалня при открия басейн, както и кът за деца. В четиризвездния  освен продобни пропуски имало и данъчни нарушения и затова той бил запечатан.   - също 4 звезди, пък не разполагал с фризьорски и козметичен салон и детска занималня. Рецепцията на хотел \" пък обслужвала едновременно и съседния \"Метропол-Аркадия\". Там не са били представени и документи на персонала – трудови договори, дипломи за завършено образование, трудови книжки. Подобни нарушения са установени и в хотелите       \" Министерството на туризма ще наложи административни наказания на хотелите според тежестта на несъответствията с изискванията на Закона за туризма.", "date": "2017.10.04", "title": "Проверка установи нередности в 10 хотела на Слънчев бряг"}
{"url": "http://www.dnevnik.bg/photos/2017/10/04/3053743_fotogaleriia_svetovnite_snimki_na_denia_-_4_oktomvri/", "text": "Отпечатъци - символ на ненасилието, са поставени на асфалта пред барселонската гимназия \"Раймонд Лулий\". В неделя мястото стана арена на сблъсъци между полицията и участниците в референдума за независимост на Каталуня.", "date": "2017.10.04", "title": "Фотогалерия: Световните снимки на деня - 4 октомври 2017 г."}
{"url": "http://www.dnevnik.bg/sviat/2017/10/04/3053847_liderut_na_katalunia_oshte_ochakva_posrednichestvo_v/", "text": "Лидерът на испанската автономна провинция Каталуня направи първото си телевизионно обръщение след опита за референдум в неделя и заяви, че правителството на страната се държи безотговорно като не приема посредничество в политическата криза. Карлес Пучдемон обвини премиера Мариано Рахой, че води катастрофална за Каталуня политика. Той дори критикува краля на Испания, че в речта си преди 24 часа умишлено е пренебрегнал хората, които са станали жертва на полицейско насилие, защото не мислят като кабинета в Мадрид. Той говори още за това колко е сплотен народът на Каталуня, за това, че \"ние сме народ, който може постиге мечтите си\" и че каталунците водят политика чрез \"мир, диалог и споразумение\". Но най-важното нещо бе това, което отсъстваше в словото му - \"декларация за независимост\". Единственото най-близко до това бе изречението \"Убеден съм, че в следващите няколко дни ще покажем най-доброто от нашата страна, когато институциите на Каталуня ще трябва да изпълнят резултатте от референдума\". В интервю за Би Би Си във вторник той каза, че властите в Барселона ще обявят независимост след няколко дни. За следващия понеделник в 10 часа е насрочено заседание на местния парламент, на което партиите, поддържащи отделянето от Испания, искат да се обсъждат резултатите от референдума и още тогава може да има гласуване за независимост. Вместо това Пучдемон каза в сряда вечерта, че \"този момент се нуждае от посредничество - получихме различни предложения през последните часове и ще получим още. Всички знаят, че съм готов са започна такъв процес. Ще го повтарям, колкото е необходимо: диалогът и споразумяването са част от политическата култура на нашия народ. Но държавата не е дала никакъв положителен отговор на тези предложения\".", "date": "2017.10.04", "title": "Лидерът на Каталуня още очаква посредничество в спора с Мадрид"}
{"url": "http://www.dnevnik.bg/biznes/2017/10/04/3053845_i_bordut_po_turizum_se_zastupi_za_angelkova/", "text": "Националният борд по туризъм обяви подкрепата си за ресорния министър Николина Ангелкова след като вчера Асоциацията на българските туроператори и туристически агенти  поиска нейната оставка  заради липса на професионални качества. \"Смятаме, че е изключително неуместно да се искат оставки точно когато предстои да се изработват ключови промени в законодателството на туризма\", се посочва в декларация на управителния съвет на Националния борд по туризъм. Преди тях и друга организация на туроператорите -  БАТА, се разграничи от исканата оставка. Националният борд по туризъм подкрепя усилията на Министерството на туризма в нелеката задача за позициониране на България като все по-разпознаваема и приветлива туристическа дестинация на европейския и световния туристически пазар, се отбелязва в позицията. Бордът обявява, че работи отлично с министъра и правителството в решаването на сложните проблеми. Уверени сме, че България стои все по-добре като туристическа дестинация на вътрешния и международните туристически пазари, се отбелязва в декларацията и се напомня, че увеличението на туристите миналата година е със 7.4%. Заради огромната важност и очакван ефект за бранша от промените в Закона за туризма, Националният борд по туризъм предложи отсрочка за приемане на текстовете на Закона за изменение и допълнение на Закона за туризма до края на ноември. От борда разчитат, че за това време заедно с Министерството на туризма ще се съгласуват работещи текстове, които да осигурят сериозен тласък за развитие на туризма, а чрез него и на българската икономика като цяло. Аргументите \"против\" остават Членът на управителния съвет на АБТТА Димитър Попов повтори днес пред БНТ аргументите за оставката като поясни, че разнобоят идва от разнопосочните интереси - занимаващите се с организация на екскурзии в чужбина туроператори са безразлични към ситуацията в страната и дори печелят, ако българите пътуват повече в чужбина. Той каза, че в министерството щатът е над 100 души, които би трябвало да се занимават с маркетинг и реклама, но не го правят. Общо 40 хил. лв. били дадени за обучение на служителите по английски и руски език вместо да се назначат хора, които владеят тези езици. Членовете на асоциацията имат съмнения за корупция и заради изливането на средства към един конкретен туроператор, който да води туристи в България, при харченето на пари за реклама и забавянето на системата за единна туристическа информация, която би сложила край на необявените нощувки.", "date": "2017.10.04", "title": "И бордът по туризъм се застъпи за Ангелкова"}
{"url": "http://www.dnevnik.bg/sport/2017/10/04/3053854_klubovete_vuv_visshata_liga_se_razminaha_v_pregovorite/", "text": "Клубовете от Висшата лига отхвърлиха първоначалното предложение да се сложи край на подялбата на равни части на приходите от продажбата на телевизионните права извън Великобритания, съобщи Би Би Си. Шестте най-богати клуба - \"Манчестър сити\", \"Манчестър юнайтед\", \"Тотнъм\", \"Арсенал\", \"Ливърпул\" и \"Челси\", искат промяна, за да получават повече. Според информацията изпълнителният директор на Висшата лига Ричард Скъдамор е представил план, според който 35% от парите да се разпределят спрямо мястото в класирането. На срещата до гласуване не се е стигнало заради липсата на подкрепа. Очаква се преговорите да продължат през ноември. За да бъде приет планът, той трябва да получи подкрепата на поне 14 клуба. \"Всички пристигнаха тук с добри намерения. Мисля, че те все още имат добри намерения. Положително съм настроен\", каза съсобственикът на \"Суонзи\" Стив Каплан, цитиран от Би Би Си. В последните 25 години клубовете винаги са разпределяли поравно приходите от продажбата на телевизионните права в чужбина. Настоящият договор е за 3 млрд. паунда за сезоните от 2016 до 2019 и носи по 39 млн. паунда на клуб всяка година. Новите  договори на големи пазари като Китай  и САЩ събудиха апетита на водещите клубове, които вече искат по-голям дял.", "date": "2017.10.04", "title": "Клубовете във Висшата лига се разминаха в преговорите за парите от тв правата"}
