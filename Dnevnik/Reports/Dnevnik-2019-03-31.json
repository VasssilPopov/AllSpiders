{"url": "https://www.dnevnik.bg/sport/2019/03/31/3412666_s_10_dushi_botev_vze_tochka_ot_levski_na_gerena/", "text": "\"Левски\" остана на шест точки от лидера \"Лудогорец\" и не успя да съкрати аванса на шампионите в началото на плейофната фаза. Сините стигнаха само до 1:1 на своя \"Георги Аспарухов\" срещу \"Ботев\" (Пловдив) в мач, белязан от много нерви и голяма съдийска грешка. Сините откриха след несъществуваща дузпа, отсъдена при много спорни обстоятелства от рефера Никола Попов. Швейцарецът се разписа още преди почивката, но Кристиян Димитров донесе точката на \"Ботев\" с попадение в 47-ата минута. Освен това в продължение на 40 минути \"Левски\" игра с човек повече, но не убеди, че е по-добрият отбор на терена. \"Левски\" е трети в таблицата с 57 точки, с шест по-малко от \"Лудогорец\" и с три зад ЦСКА. \"Ботев\" остава четвърти с 45 точки, като има две повече от \"Берое\". Георги Дерменджиев направи доста промени, като заложи на Живко Миланов на десния фланг на защитата. В средата на терена сините действаха с четирима души, а в атака бяха Валери Божинов и Станислав Костов. Освен, че започна сред титулярите Миланов получи и капитанската лента, която от началото на сезона се носеше от Иван Горанов. Гостите от Пловдив бяха без най-важния си играч Тодор Неделев, който беше контузен. Началото на мача беше белязано от два удара за домакините, но изстрелите на Сейдахмет и Мариани минаха встрани от целта. \"Ботев\" прие играта изцяло в своята половина, като действаше на контраатака, докато \"Левски\" задържаше топката. Това обаче не носеше нищо на домакините, които рядко получаваха пространства около наказателното поле на \"Ботев\". Постепенно нервите взеха връх, като играта се накъса заради много остри влизания и няколко сериозни сблъсъка. Най-спорният момент в мача дойде в 34-ата минута след флангова атака на сините отдясно. Живко Миланов получи пространство и центрира, а след рикошет в Димитър Пиргов топката стигна до Паулиньо, който опита да я върне към дузпата с глава. Реферът Никола Попов видя игра с ръка на стоящия до Паулиньо Филип Филипов и посочи бялата точка. Повторенията ясно показаха, че топката среща рамото на Филипов, а на всичкото отгоре ръката на бранителя на \"Ботев\" е плътно прилепена до неговото тяло, без той да прави опит да играе с нея. Въпреки протестите на гостите Попов не промени решението си, вдигайки и жълт картон на капитана Лъчезар Балтанов за оспорване. От бялата точка Давиде Мариани стреля силно в левия ъгъл на Даниел Кайзер и откри - 1:0. Швейцарецът се разписа за десети път от началото на сезона, като за четвърти път стори това от дузпа. До края на първата част и двата тима имаха по няколко удара, но без да се открие реална голова опасност пред някои от двамата вратари. На почивката в лагера на \"Левски\" беше извършена и смяна, след като Валери Божинов не успя да продължи мача и беше заменен от Серджиу Буш. Играта на \"Левски\" не се промени към по-добро и \"Ботев\" успя да изравни само две минути след подновяването на играта. При центриране от фаул защитата в синьо продължително не успя да изчисти топката, като накрая Живко Миланов я изпрати точно на границата на наказателното поле. Там централният защитник Кристиян Димитров стреля хубаво от воле с левия крак, а Николай Михайлов само изгледа как топката влиза в мрежата му - 1:1. Само три минути, след като вкараха гол пловдивчани остана и с човек по-малко. Капитанът Балтанов фаулира откъсващия се Паулиньо отляво при един закъснял шпагат. Съдията Попов му показа втори жълт картон и го изгони. Въпреки че бяха с човек повече и срещнаха отбор, напълно приел играта в своята половина сините така и не успяха да стигнат до големи опасности. Най-чистото положение беше за Паулиньо, но той реши да действа сам без да подава, като ударът му със завъртане на 180 градуса излезе в аут. Няколко пъти домакините стигаха до центрирания, но без това да затруднява сериозно Даниел Кайзер или защитата в жълто-черно.", "date": "2019.03.31", "title": "С 10 души \"Ботев\" взе точка от \"Левски\" на \"Герена\""}
{"url": "https://www.dnevnik.bg/sport/2019/03/31/3412442_noviiat_dogovor_za_tv_pravata_vuv_vishata_liga_shte/", "text": "Новият договор за телевизионните права от международното излъчване на Висшата лига може да доведе до още по-голяма разлика между водещите клубове и останалите. Това показва доклад на \"Телеграф\", според който тимовете от топ 6 може да получат до 75 милиона паунда повече от тези на дъното в класирането. \"Телеграф\" съобщава, че Висшата лига е близо до това да подпише сделката за межународните права в периода 2019-2022. Сумата ще бъде над 4 милиарда паунда за пръв път в историята. При настоящия договор всички клубове получават равен дял от 40.7 милиона паунда независимо от мястото си в класирането. Още през миналата година обаче водещите шест клуба - \"Манчестър юнайтед\", \"Ливърпул\", \"Арсенал\", \"Манчестър сити\", \"Челси\" и \"Тотнъм\" обявиха, че не са съгласни и искат по-голям дял. По всяка вероятност ще се запази равна сума за всички клубове, към която ще се разрепделя и бонус за мястото на всеки тим в класирането. \"Телеграф\" споменава и за бонус от 25 милиона паунда за шампиона. Всичко това ще доведе до още по-голяма разлика в приходите на малките клубове, спрямо тези, които окупират първите шест места в таблицата. Британското издание добавя още, че се наблюдава ръст на приходите от международните телевизионни права в последните години. При настоящата ситуация Висшата лига може да стане първата спортна лига в света, която да получи по-голяма сума от международните си права, отколкото от тази на вътрешния пазар. В момента сумата, която идва извън Великобритания, съставлява 46% от приходите от телевизионни права. Очаква се в периода 2022-2025 тя да изпревари сумата, плащана от британските телевизии, които предават срещите на територията на Острова.", "date": "2019.03.31", "title": "Новият договор за тв правата във Висшата лига ще увеличи разликата между клубовете"}
{"url": "https://www.dnevnik.bg/politika/2019/03/31/3412493_boiko_borisov_go_e_iad_che_desnite_iskali_da_rushat_za/", "text": "За нашите опоненти вляво не искам до говоря, защото те не са ми интересни. Нагледал съм се на всякакви кампании, яд ме е за тези, които са вдясно и цялата им кампания ще бъде против нашия съюз (със СДС, бел. авт.). Тяхната задача е да рушат, за да върнат ДПС и БСП на власт\". Това каза премиерът Бойко Борисов, след като беше представена листата с кандидат за Европейския парламент на ГЕРБ, в която има и двама представители на СДС.  Водач на листата е еврокомисар Мария Габриел. Изборите за Европейски парламент винаги са минавали под мото, че Брюксел е далеч от България и избраните евродепутати са едни скъпоплатени чиновници, каза още Борисов. Само че за пакета \"Мобилност\" - месеци наред работа и накрая двама излъчени от България евродепутати не отиват на гласуване и тази сага не беше приключена в полза на България. Български евродепутати отрязаха главата на траспортните работници и сега се мобилизираме, за да го отложим\", разказа Борисов. \"Е, важно ли е? За два гласа. Резултатът е, че 5 години е бил там и после слага друг водач на листа\", каза Борисов, без да споменава името на евродепутата Светослав Малинов (\"Реформаторски блок\"), който закъсня за сесията в Страсбург, заради което не гласува за пакета \"Мобилност\". Малинов до последно е трябваше да води листата на \"Демократична България\", но вчера разказа, че сам се е отказал и е предложил на ръководството начело  да бъде Радан Кънев. Борисов се зачуди дали симпатизантите на десните могат да отговорят на въпроса \"какво ще стане, когато свалим ГЕРБ\". \"За нашите опоненти вляво не ни е интересно. Ходех да чистя с Вълка нощно време\", припомни си Борисов времената, когато беше кмет на София. Лошо ни удариха Премиерът няколко пъти употреби фразата \"лошо ни удариха\", като по всяка вероятност имаше предвид разкритията за апартаментите купени на цени, по-ниски от пазарните, от заместник-председателят на ГЕРБ Цветан Цветанов, правосъдния министър Цецка Цачева и двама заместник-министри. В резултат Цачева и заместник-министрите подадоха оставки, а  Цветан Цветанов вече не е депутат и председател на парламентарната група. \"Лошо ни удариха и зависи дали сме си сложили голяма обеца на ухото, но аз нямам съмнения, че тази листа е по-добро от всяка друга - от успели, млади, знаещи хора\", каза Борисов. \"Така че ви забранявам да се вкарвате в говоренето на омраза. Трябва да говорите, че дори когато грешим, си взимаме забележка я поправяме. Внимателни, с чувство за вина, с чувство за гордост...\", инструктира актива си Борисов. Бойко Борисов се загледа в подредените на сцената зад него лога на ЕНП, СДС и ГЕРБ. \"Чета: Съюз на демократичните граждани за европейско развитие на България в Европейската народна партия. Колко естествено си звучи\", впечатли се той. \"Аз им виждам водачите, с изключение на Станишев те по никоя друга тема нямат компетентност. Те няма да ви търсят да говорите по темите и ще ви връщат по теми, които нямат нищо общо с Европа\", каза още Борисов за политическите си опоненти. Той посочи още, че е спокоен за бъдещето Европа, защото познава лидерите на националистическите партии и те са само популисти, \"като стане време за еврофондове не искат да излизат от Европа\". ГЕРБ не са идеални, но нямало по-добри \"Удариха ни лошо, понесохме шамарите, искам оттук да излезем силни и обединени с ясното съзнание, че сме длъжни да не допуснем тези ретроградни сили. Ще видите, че съм бил прав. Успех на всички. С ум, разум, истински бих помолил българите да гласуват за нас. Не искам да казвам, че сме идеални, но все още по-добри няма\", каза на финала Бойко Борисов.", "date": "2019.03.31", "title": "Бойко Борисов го е яд, че десните искали да рушат, за да върнат БСП на власт"}
{"url": "https://www.dnevnik.bg/analizi/predozirane/2019/03/31/3412492_predozirane_vmro_iska_bulgariia_da_izbere_tova_chasovo/", "text": "Пресцентърът на ВМРО разпространи днес прессъобщение, в което се казва, че от организацията искат България да е в едно часово време с братска Македония. Ето пълния текст на прессъобщението. Страната ни все още не е определила по кое часово време ще се установи. Затова от ВМРО предлагат решението на България да бъде взето така, че да сме в едно и също часово време с Македония. Сега с Македония имаме един час разлика, там е час \"по-рано\". Според ВМРО, ако България и Македония са с един и същи час, то така разделението на българския народ от двете страни на границата дори и по часово време ще бъде премахнато. Народният представител от Патриотите от ВМРО Александър Сиди призова във \" Фейсбук \": \" \"", "date": "2019.03.31", "title": "Предозиране: ВМРО иска България да избере това часово време, в което е Македония"}
{"url": "https://www.dnevnik.bg/evropa/comentari_analizi/2019/03/31/3412517_bulgarinut_i_apartamentut_kratka_istoriia/", "text": "Българинът има доста особено отношение към апартамента, а историята на това отношение започва още след 1944. Именно тя обяснява защо възмущението заради апартаментите на Цветанов, Цачева и другите изригна толкова силно. Това е навярно най-подходящият обект, през който може да бъде разказана цялата по-нова история на България - апартаментът, пише проф. Ивайло Дичев за  \"Дойче веле\" . Предисторията започва с прогонването на турското население от градовете в хода на Освободителната война и със заселването на придошли от селата етнически българи в престижни османски къщи. Нещо подобно, но този път в класово-идеологически ключ, се случва след второто \"освобождение\" през 1944 година, което някои наричат втора руска окупация: слезли от гората комунисти прогонват от градските им жилища така наречените \"буржуи\", за да се наместят новите управници в престижните квартали. От 1944 до днес Прокрустовото ложе на социалното равенство е свързано с мерки като конфискацията на \"излишни\" стаи, което може да бъде избегнато само чрез самосгъстяване, сиреч - каниш някоя леля и чичо да се настанят при теб в хола. Въведени са нормативи - едно жилище на семейство, по една стая за поне двама души, не повече от 100 квадрата жилищна площ и тъй нататък. Е, за най-големите се правят изключения, но при контролирани медии широката общественост няма как да го разбере, няма значи и как да завиди. Хората обаче знаят за изключенията, които се правят за творци - позволява им се допълнителна стая за ателие или кабинет, а това е първа стъпка към отчуждението между народ и интелигенция. Любопитно е и чуденето, което настава през 1960-те заради вилата - да се смята ли и тя за жилищна площ или не? Накрая се решава, че може да притежаваш едно жилище и една вила. Като добавим и автомобила (и той максимум един на семейство), стигаме до трите ключа, които са знак за принадлежност към средната класа на социализма. След смъртта на Сталин военизираното завладяване на жилища е заменено с политиката на масово строителство. Пететажните \"хрушчовки\" и техните източноевропейски вариации - неугледни, евтини, но пък функционални като автомата на Михаил Калашников - имат за цел да задоволят жилищните нужди на милионите, тръгнали към градовете. Къде подгонени от колективизацията, къде примамени от индустриализацията. Сега стратегията вече не е да вземеш жилището на някого, а да го получиш от държавата, сложила ръка и върху строителството, и върху търговията. За апартамент се чака с десетилетия, а заемът се изплаща кажи-речи цял живот. Но неравенството между хората не изчезва, а просто се модифицира. Всички с една квадратура, всички с едно жилище - но къде ще е то? Как ще е построено? Ще има ли ТЕЦ, паркове, гледка? Тук тече жестока битка - вече не с пари, а с връзки, роднинства, политическо престараване. Успоредно с общинските власти, в играта все по-активно навлизат учрежденията, които строят блокове за своите служители. Силни структури като МВР или Комитета за култура строят луксозно и на добри места - и обратно за провинциалната фабричка. Социалистическите частници, доколкото са оцелели, могат да вдигнат кооперация и на \"стопански начала\", но това излиза 3-4 пъти по-скъпо, а и разправията е голяма; няма материали, често трябва да спиш пред склада, за да купиш цимент. Какво следва от всичко това ли? Ами за българина апартаментът не е просто обект, който купуваш, за да задоволиш някакви нужди - той е битка, драма, политика. Ние и апартаментът, ние и \"Апартаментгейт\" Мислехме, че с падането на режима нещата ще се нормализират. Само че българският капитализъм така и не произведе истински инвестиционен климат: основната форма за спестяване и до днес си остава апартаментът. Дали защото ги лъгаха с масовата и касова приватизация, дали защото не разбират от финансови инструменти, нашите съграждани покриват територията на страната с апартаменти, които стоят заключени за децата. По-охотно се строи, отколкото се продава - дали хората чакат по-високи цени, или пък някаква морална норма ги кара да държат бащиния дом до пълното му срутване, не знам. Но жилището определено носи най-сигурния престиж - направил е апартамент, значи не е живял напразно. Някои отдават под наем, но печалбата спрямо инвестицията обикновено е незначителна. По-сериозен доход имат онези, които препродават на сметка, но те са специални хора. Напоследък се разрасна туристическата употреба на жилищата, малко в жанра на социалистическото \"самосгъстяване\" - отдаваш някоя стая по Airbnb, а като си тръгнат гостите, пак се разпростираш. А иначе самото строителство продължава да е кървава битка за терени и разрешителни, разправа с протестиращи съседи и жадни за скандали медии. Никой не си и представя, че е възможно една строителна компания да вдигне 20-етажен блок ей така, без да подкупи някого. И в момента, в който Цветанов, Цачева или Рашидов се наместят в хубаво жилище, тутакси се задейства този вековен рефлекс: властта присвоява, изнудва, лъже. Навярно далеч по-малко щеше да е възпалението, ако някоя медия беше разкрила например офшорни сметки на същите хора, дори там да има много повече пари от сумите, получени като отстъпка или може би подкуп от \"Артекс\". Не казвам, че не трябва да има сериозно разследване около този скандал, а че в бъдеще не бива да се ограничаваме само до битовите придобивки. На неговата тераса, зад неговия балдахин, в неговото джакузи За чувствителността по тази тема допринася и пластичното извайване на апартамента пред очите ни: виждаме лукса, сред който живеят управниците, ако, разбира се, решат да допуснат камерите в дома си, подиграваме се на естетическия им вкус. Цялата тази образност прави възможна една непрекъсната демократична идентификация - а защо аз да не съм там? По-рядко се замисляме дали не бихме взели по-добро законодателно решение от въпросния управленец, та да не загуби държавата милиони. Но пък лесно се пренасяме на неговата тераса, зад балдахина, в джакузито. Чудесно е, че ГЕРБ взеха това принципно решение и се освободиха от заподозрените в корупция. Очакваме и по-нататъшна съдебна информация по случая. Но не е лошо да се замислим като общество дали не можем някак да нормализираме отношението си към апартамента. Защото не е само той проблемът ни.", "date": "2019.03.31", "title": "Българинът и апартаментът: кратка история"}
{"url": "https://www.dnevnik.bg/ot_vas/novini_ot_vas/2019/03/31/3412467_edin_neobichaen_vruh/", "text": "Силно урбанизирано място. Така бих определил най-високия връх на Германия. Нищо необичайно в такава урбанизирана страна. Както и на други места, тук всичко е в хармония и урбанизацията не пречи. Дори в края на зимата то е силно посещавано и не се усеща липса на сняг. Площадката до върха е дом на много организации, метеоролози, астрономи, като остава място и за бизнеса.", "date": "2019.03.31", "title": "Един необичаен връх"}
{"url": "https://www.dnevnik.bg/citat_na_deniia/2019/03/31/3412495_citat_na_denia_ne_iskam_da_ste_kuchki_kakto_e_moderno/", "text": "Това каза премиерът Бойко Борисов на водача на листата на ГЕРБ за европейските из Мария Габриел и останалите кандидати за евродепутати при  представянето на листата . Повод за думите на Борисов е публикация в \"24 часа\" за водача на листата на БСП Елена Йончева. Когато някой попита 3-годишния син на Йончева - Тео, какво работи майка му, той отговаря: \"Мама работи кучка, която бие Бойко\", пише в публикацията.", "date": "2019.03.31", "title": "Цитат на деня: Не искам да сте кучки, както е модерно"}
{"url": "https://www.dnevnik.bg/politika/2019/03/31/3412543_za_aleksandur_iordanov_dnes_pak_e_hubav_den_za/", "text": "Днес е един хубав ден за българската демокрация. Така започна изказването си Александър Йорданов, след като бе представена листата на ГЕРБ за изборите за Европейски парламент, в която  той е поставен на 6-о място . Йорданов повтори думите си от 1992 г., когато беше председател на Народното събрание. Според Йорданов това, че СДС се явява на изборите заедно с ГЕРБ, е \"европейска политическа зрелост\". До последния момент СДС преговаряха за общо явяване и с \"Демократична България\". Показахме национална отговорност, защото ние сме тези, които трябва да се противопоставим на лошите сценарии за България и Европа\", каза Йорданов. \"Само ние можем и трябва да победим Българската социалистическа партия\", заяви Йорданов и добави, че \"никой не може да го направи това, затова и нас съдбата ни е събрала\". Според Йорданов остинската политика е изкуство на привличане и кауза, а лидерите на ГЕРБ и СДС първи са осъзнали тази истина. Той се зачуди дали има символика в това, че Корнелия Нинова често с \"кипри на кон\", и заключи: Наш дълг е да не допуснем нейната партия да яхне България. Йорданов благодари на премиера Борисов, \"защото той издига висока бариера пред БСП да се върне отново на власт и продължава да отстоява нашите позиции на демократичните европейски държави\". На шега обясни, че си позволява да критикува Борисов, защото Борисов го е бил много пъти на тенис. \"За мен успех на тези избори ще бъдат 8 евродепутати и смятам, че това е реално. За мен успех ще бъде, че тези 8 евродепутати ще бъдат в ЕНП\", предрече председателят на Съюза на демократичните сили (СДС) Румен Христов. \"Ние сме пред битката за Европа, битка за това дали ще запазим Европа, или ще бъде разделена от крайно леви и крайно десни\", каза още Христов.", "date": "2019.03.31", "title": "За Александър Йорданов днес пак е хубав ден за българската демокрация"}
{"url": "https://www.dnevnik.bg/sport/2019/03/31/3412432_nyovil_triumfira_v_rali_korsika/", "text": "Тиери Ньовил с \"Хюндай\" спечели рали \"Франция\", четвърти кръг за сезона в Световния рали шампионат (WRC). Белгийският пилот изпревари с 40 секунди световния шампион Себастиен Ожие (\"Ситроен\"). Елфин Еванс с \"Форд\" се нареди трети и допълни подиума. Белгиецът записа своя 10-и успех във WRC и първи за сезона. Той не беше печелил от миналия юни, когато триуфмира в рали \"Сардиня\". Ньовил печели за втори път класическата асфалтова надпревара във Франция, след като го стори и през 2017 г. В първите три кръга от сезона той беше втори в \"Монте Карло\", трети в \"Швеция\" и четвърти в рали \"Мексико\". Еванс беше близо до втората си победа в световния шампионат. Той спечели своята домашна надпревара рали \"Великобритания\" през 2017 г. В последния кръг от шампионата Еванс беше трети в рали \"Мексико\", като затвърди добрата си форма. След петъчните етапи лидер в ралито беше 30-годишният Еванс, но голямата драма се разви във втория ден от надпреварата. В събота се проведоха общо шест етапа, като водачеството се смени няколко пъти. В сутрешните отсечки От Танак беше най-бърз с две поредни победи, което го изкачи на първото място. След това Дани Сордо и Крис Мийк взеха по един етап, но накрая в две поредни отсечки триумфира Тиери Ньовил, което му позволи да завърши деня като лидер. Зад него беше водачът от петък Еванс. Белгиецът започна последния ден с аванс от 4.5 секунди пред Еванс. Въпреки това още в първия етап в неделя имаше разместване. Еванс спечели 31-километровата отсечка Ейо де Зилия, а Ньовил остана едва пети, с което пилотът на \"Форд\" поведе с 11.5 секунди. В последния етап, в който се даваха и бонус точки, Ньовил се нареди едва четвърти зад пилотите на \"Тойота\" Крис Мийк и От Танак, и Теему Сунинен (\"Форд\"). Еванс спука гума и загуби много време, което го прати едва на третото място, като беше прескочен от Ожие. Благодарение на своята победа във Франция Ньовил поведе в генералното класиране с 82 точки. Той има две повече от Ожие, а Танак е трети със 77. Следващият кръг за сезона е рали \"Аржентина\" между 25 и 28 април.", "date": "2019.03.31", "title": "Ньовил триумфира в рали \"Корсика\""}
{"url": "https://www.dnevnik.bg/sport/2019/03/31/3412547_rekordut_za_otbeliazani_troiki_v_nba_beshe_podobren_za/", "text": "Националната баскетболна асоциация беше поставен нов рекорд по тройки, след като през настоящия сезон вече са реализирани общо 25 808 точни изстрела от зоната за три точки. Тройките в НБА са се увеличили с осем процента в сравнение с миналата кампания. Общият брой на опитите баскетболистите да вкарат топката от тройката за сезон 2018-2019 е 72 354. Рекордът за най-много отбелязани тройки в рамките на един сезон е подобрен за седма поредна година. Първият сезон с над 15 000 реализирани изстрела от зоната за три точки е 2009-10. Границата от общо 20 000 вкарани тройки беше премината преди три шампионата.", "date": "2019.03.31", "title": "Рекордът за отбелязани тройки в НБА беше подобрен за седма поредна година"}
{"url": "https://www.dnevnik.bg/politika/2019/03/31/3412595_dps_bi_upravliavalo_s_formacii_koito_predlagan/", "text": "Движението за права и свободи (ДПС) би управлявало заедно с онези формации, които включват в програмата си път, по който да се стигне до иновации и ускорено развитие на икономиката, каза днес по \"Канал 3\" депутатът от организацията Рамадан Аталай. Той веднага добави, че се изключват всички формации, които ползват езика на омразата, а като такива посочи и БСП, и ГЕРБ. \"Ако единственият стремеж на ГЕРБ е БСП и ДПС да не дойдат на власт, а те да създават несигурност в бизнес средата и с всички решения да са в услуга на лични интереси, няма как да се случи\", посочи Аталай. Коментирайки  напускането на парламента от Цветан Цветанов , той посочи, че реално Цветанов не е махнат от никъде и е по-силен отвсякога, като единствено му е отпаднало задължението сутрин да е пъдарят, който осигурява кворума. Попитан, защо ДПС не се реагирали на  изказването на турския външен министър  за  промените в закона за вероизповеданията , Аталай посочи, че нито БСП, нито ГЕРБ са излезли с официална позиция. \"Нашият председател още първия ден, когато се случиха недоразуменията, изказа становище, че към нас не е имало натиск\", допълни депутатът. Според него всички вероизповедания искат да има възможност за финансиране от други държави. Попитан какво мисли за искането на бившия председател на БСП, а сега лидер на ДОСТ  за организиране на референдум за признаване на турско малцинство в България , Аталай каза: \"ДПС през годините доказа и показа, че е за единение. Хората, които не са в резонанса и политиката на ДПС, отиват в небитието\".", "date": "2019.03.31", "title": "ДПС би управлявало с формации, които предлаган иновации и ускорено развитие, каза Аталай"}
{"url": "https://www.dnevnik.bg/evropa/comentari_analizi/2019/03/31/3412604_chii_sa_bulgarskite_mjusjulmani/", "text": "В 01:10 ч след полунощ премиерът Бойко Борисов,  след близо 5 часа разговори в Букурещ  със заместника на турския президент Ердоган - Фуат Октай, излезе и обяви, че турската страна няма да се извини за изявлението на първия си дипломат. \"Проектът на България за поправки в религиозния закон беше срещу всички видове основни права и свободи. Турция беше принудена да се намеси и се наложи България да внесе промени\". Тези думи на министъра на външните работи Мевлют Чавушоглу, изречени тази седмица пред организации на български изселници в Текирдаг, подпалиха нов фитил в България - след нестихналия все още \"Апартаментгейт\". Не било натиск Октай и Борисов, заедно с делегациите, се уединиха веднага след края на Срещата на върха на лидерите на България, Румъния, Гърция и Сърбия. Турският вицепрезидент изслушал запис от изявлението на Чавушоглу, разговарял с него по телефона и не намерил основания за извинение. \"Не се разбрахме. Те твърдят обратното - не било натиск, било ситуация Никой не ни е оказал каквото и да било въздействие, на мен никой не ми се е обаждал. Аз ги разбирам, че са в избори (на 31 март в Турция предстоят местни избори, бел.а.) - и ние сме в избори. Когато всички водят антитурска кампания, ние никога не сме си го позволили. А в България антитурската кампания носи плюс\", бяха думите на Борисов. Вероизповеданията имат имоти, получават външно финансиране и развиват стопанска дейност. И въпреки това им опрощават публичните вземания – за сметка на българския данъкоплатец. Макар никой да не го е питал съгласен ли е. (08.03.2019) Какво ще последва - разговор с Ердоган или ще останат да тежат съмненията, че Анкара е оказала натиск? А основания за съмнения има, защото в крайна сметка приетите окончателно промени в Закона за вероизповеданията не спират външното финансиране за самите вероизповедания. И точно това е най-важното за Турция. Шумът в България Чавушоглу е обявил, че на два пъти се е свързвал с българските власти (без да назовава имена) по повод Закона за вероизповеданията. Първият път - защото промените са били \"срещу всички видове основни права и свободи\", а вторият - заради опасения, че имоти на Главното мюфтийство са застрашени от продажба заради дългове. Избухването на скандала съвпадна с окончателно  гласуваното от парламента право на вероизповеданията да разсрочват до 10 години задълженията си.  Разпоредбата ще облагодетелства предимно мюсюлманското вероизповедание, което е натрупало близо 8,2 милиона дългове от общо 8,4 милиона лева на всички регистрирани вероизповедания. Разсрочването, предложено от председателите на парламентарните групи на ГЕРБ и ДПС Цветан Цветанов и Мустафа Карадайъ, замести амнистията на дълговете - също тяхна идея, но ревизирана заради обвинения за сделка на тъмно между двете политически сили. Вчера и двамата отрекоха за намеса на Турция - първият не е чувал, вторият няма информация да е имало влияние. Министърът на външните работи  Екатерина Захариева извика турския посланик Хасан Улусой  в МВнР, за да му обясни, че приоритет на българската външна политика е да поддържа диалога и сътрудничеството със съседите, което включва спазването на принципите на взаимно уважение и ненамеса във вътрешните работи. Дипломатът уверил, че думите на Чавушоглу са извадени от контекста, и никой не е имал намерение да обижда България. БСП настоя главният прокурор Сотир Цацаров да разследва намесата на Турция във вътрешните работи на България. Този скандал има всички атрибути, за да се превърне в пожар - съдържа три ключови думи, които за мнозина етнически българи са с негативна конотация: \"Турция\", \"мюсюлмани\" и \"ислям\". И след гейта с евтините луксозни апартаменти за овластени, който ГЕРБ смяташе да обърне от минус в плюс до европейските избори на 26 май, сега се завихря антитурска кампания. Защо на Турция ѝ е важно? След като външното финансиране за вероизповеданията не е нито прекратено, нито ограничено, макар държавата да плаща заплатите на духовниците, то значи турският Комитет по религиозните въпроси (Дианет) ще продължи да финансира дейността на свои имами в България, да отпуска средства за ремонт на джамии, да спонсорира училища - така както го прави още от 1992 г. за Средното общообразователно духовно училище в Момчилград, а от 2002 г. редовно отпуска по няколко милиона годишно. Всяка година Дианет изпраща и финансира между 500 и 1000 имами в джамиите в Европа. За Анкара Комитетът е това, което са за Москва газът и газопроводите - външнополитически инструмент за влияние. Турската държавна институция, която се занимава с ролята на исляма в страната и в чужбина, където има турско-мюсюлмански малцинства, съвсем не е обикновено институционално звено, каквато е българската Дирекция по вероизповеданията. За Дианет работят 117 000 души, а бюджетът му е пет пъти по-голям от този на турското разузнаване. На фона на свития с 56% бюджет на турското Министерство на науката, индустрията и технологиите, държавната издръжка на Дианет беше увеличена с 34,4% за 2019 г. - от $1,3 милиарда на $2,1 милиарда. От победата на Партията на справедливостта и развитието (ПСР) на Реджеп Тайип Ердоган през 2002 г. тези средства непрекъснато се увеличават, а от 2006 насам са нараснали повече от четири пъти. Мисията на Дианет В изследването \"Дианет като инструмент на турската външна политика: Доказателства от Нидерландия и България\" (Diyanet as a Turkish Foreign Policy Tool: Evidence from the Netherlands and Bulgaria), публикувано през септември 2018 г., Ахмет Йозтурк от Университета в Страсбург и Семиха Сьозери от Университета в Амстердам, на база интервюта с експерти, духовници, политици, заключават, че: първо, Дианет е основен инструмент на турската външна политика в страни със значително турско-мюсюлманско малцинство; второ, тази инструментализация дестабилизира проектите за секуларизация както в страната, така и в чужбина. Преобладаващата част от мюсюлманите в България са етнически турци и помаци и влиянието на Дианет сред тях е значимо, предвид факта, че са и свързани с Турция чрез свои близки и роднини. Според изследването \"...популяризирането на турския ислям... е част от мисията на Дианет. Целта е да се превърне в сериозен играч на международната сцена с цел изграждане и популяризиране на новата етно-религиозна идентичност на Турция\". Неслучайно и Чавушоглу казва в Текирдаг, че Турция \"ден и нощ работи за интересите на турските общности в чужбина и това е един от приоритетите на външната политика\". Например, за контрол и регулиране на джамии и други религиозни дейности от името на Дианет - в Германия, където турската диаспора е най-многобройна (4 милиона мюсюлмани, вкл. 3 милиона от турски произход - бел.а.), през 1985 г. е основан Türkisch-Islamische Union der Anstalt für Religion e.V. (DITIB). Този съюз управлява 900 от 2400-те джамии в Германия, повечето имами се изпращат от Турция, служат на турски език и заплатите им се плащат от Анкара, припомни само преди седмица Financial Times (FT). Но сега Берлин е решен да прекъсне финансовите и институционални връзки между мюсюлманските общности в Германия и турското правителство, като им помогне да практикуват своя версия на исляма. Пред FT Маркус Кербер, висш държавен служител в германското вътрешно министерство, посочва, че Берлин иска да накара германските мюсюлмани да си зададат въпроса \"какъв ислям искаме тук?\" Целта на проекта, бързащ заради бежанската криза, довела в Германия над 1 милион бежанци от Афганистан и Сирия, е да намали влиянието на Анкара върху мюсюлманската общност, и имамите, проповядващи в Германия, да се обучават в Германия. Ако бяха приети промените Това можеше да се случи и в България - ако бяха приети законовите промени, срещу които е възроптала Анкара. Освен ограниченията за външно финансиране и отчетност на даренията, в първия законопроект от май м.г. (на ГЕРБ, БСП и ДПС) се предлагаше и нещо радикално ново - само православното и мюсюлманското вероизповедания да могат да откриват духовни училища и висши учебни заведения, които да са на държавна издръжка. И ако за БПЦ това е факт, мюсюлманското вероизповедание отдавна чака позволение за свой ВУЗ, където да обучава кадри. Но тези идеи не стигнаха до финала. Авторите на изследването за Дианет цитират експерта по етнически малцинства Михаил Иванов, според когото краят на 2013 г. е бил от решаващо значение за ролята на Дианет в отношенията Турция-България. Тогава започва острият конфликт между турската власт и организацията на проповедника Фетхуллах Гюлен. Доц. Иванов определя този период така: \"Успяхме да избегнем радикалния ислям през 90-те години на миналия век, но сега не съм сигурен как ще предотвратим политическия ислям на Турция\". В изследването е цитиран неназован висш служител на МВнР, който споделя, че от 2014 г. почти всеки месец са получавали оплаквания от местни политически елити \"от турските имами и техния проердоганов дискурс предимно в Благоевград, Търговище и Разград, където турците и помаците са мнозинство\". Заключението е, че - както и в холандския случай - се прави опит за износ на вътрешни конфликти чрез Дианет. През декември 2016 г. вестник \"Хюриет\" съобщи, че Дианет е събирал разузнавателни данни чрез имамите си в 38 държави, сред които и България - за дейността на заподозрени за последователи на Гюлен. В същата тази година имаше няколко знакови случая, при които България послушно - и в нарушение на човешките права - предаваше на Турция \"гюленисти\", един от които нашумя особено, тъй като бе определен от вътрешния министър като \"заплаха за националната сигурност\" - Абдуллах Бююк. Външната намеса не е от вчера Дали президентът Румен Радев ще наложи вето на промените в Закона за вероизповеданията, след като няма нищо противозаконно в разсрочването на дългове? В действителност би следвало да го направи още при първите промени, разрешили държавната издръжка, но така и не забранили финансирането отвън - което щеше да засегне и протестантските деноминации, и Католическата църква в България. Все пак на две заседания на Консултативния съвет по национална сигурност (КСНС), през 2017 г. и 2018 г., партиите и президентът се разбраха за \"защита на традиционните български вероизповедания, ангажиране на държавата и недопускане на радикализация на религиозна основа\". И това да се осъществи чрез промени в нормативната уредба, за да не се допуска \"външна намеса в българската политика\". Тя обаче е допусната не сега, а още от кабинета на НДСВ-ДПС, продължи при Тройната коалиция и ГЕРБ - и ще продължава. А някой в България ще си чака извинение от Анкара.", "date": "2019.03.31", "title": "Чии са българските мюсюлмани"}
{"url": "https://www.dnevnik.bg/politika/2019/03/31/3412597_policiiata_proveriava_muj_zaradi_zaplahi_sreshtu_boiko/", "text": "Полицията проверява публикация в социалните мрежи, в която има отправени заплахи за живота на премиера Бойко Борисов, съобщи БНР. За момента не е ясно дали отправените закани са сериозни. Изясняват се всички детайли около случая. Според сайта на \"24 часа\" става въпрос за Теодор Николов от Варна, който е написал във фейсбук профила си \"Бойко, тебе ще те отстрелям безплатно! Мамка ти мръсна, продажна! Българоубиец!\". Николов позира с пушка със снайперски мерник, за която не е ясно дали е истинска. Тя очевидно е направена вкъщи, а той е по пантофи, които са скъсани на големите пръсти. Историята тръгва от публикация в ПИК в която призовават всички компетентни служби да се сезират и да проверят мъжа. Потърсен за коментар от Би Ти Ви Николов каза, че до момента не е имало интерес към него от МВР. Той обяви, че на снимката е с въздушна пушка. Теодор Николов казал още, че е сред активно протестиращите.", "date": "2019.03.31", "title": "Полицията проверява мъж заради заплахи срещу Бойко Борисов във \"Фейсбук\""}
{"url": "https://www.dnevnik.bg/sviat/2019/03/31/3412603_kak_ekiput_na_trump_go_spasi_ot_razpit_pred_mjulur/", "text": "                        22 месеца разследване, над 500 интервюирани в доклада на специалния прокурор Робърт Мюлър – но Доналд Тръмп не е бил сред тях. Това е една от победите на защитниците на президента Джей Сикълоу, Руди Джулиани и съпрузите Джейн и Мартин Раскин. Те успешно отхвърляха опитите на Мюлър да разпита президента или да го прати пред разширен състав на съдебни заседатели. В замяна президентът е изпратил писмени становища, припомня агенция \"Ройтерс\". Залогът бе висок – адвокатите са се бояли, че ако Тръмп бъде разпитван, ще си навреди с навика си да си измисля и да лъже. \"Да разберем какво имат наум\" Мюлър започна работа по случая през май 2017 г. и тогава екипът на Тръмп е смятал, че да сътрудничи ще е от полза, разказва Тай Коб, адвокатът на Белия дом, който тогава се е занимавал с разследването. Над 20 служители на Белия дом са били разпитвани, администрацията е пратила и над 20 000 документа. Тогавашният адвокат на Тръмп – Джон Доуд, се е боял, че е прекалено рисково президентът да свидетелства, макар самият той да е бил готов да го направи. По думите му Мюлър е искал разпитът да включи 16 теми – прекалено много за защитника на Тръмп, който се е съгласил да обсъжда евентуална дата за разговора, за да разбере какво знае отсрещната страна. \"Искахме да знаем какво имат наум. Те бяха много потайни. Целта ни беше: колкото повече срещи, толкова повече ще научим. Заради това продължавахме разговора\", казва Доуд пред \"Ройтерс\". През януари 2018 г. екипът на президента категорично решава да не допуска интервю за момента, но все пак да остави възможността отворена, въпреки риска Мюлър да прати официална призовка всеки момент. \"Бяхме готови да се борим срещу призовката\", казва Сикълоу. \"Бяхме уверени, че законът е на наша страна.\" През пролетта става ясно, че пред Тръмп има две възможности: да бъде разпитан или да бъде призован официално. По това време и екипът защитници се променя: Доуд подава оставка през март, семейство Раскин и Джулиани се включват през април. Само Сикълоу е част от защитниците от началото до края. Новият тим притиска Мюлър да докаже, че разследването е стигнало до етап, в който свидетелстването на президента е оправдано, казва запознат с преговорите източник. Защитниците остават на тази позиция до есента на 2018 г., когато успяват да си издействат Тръмп да отговори писмено на въпроси по ограничен брой теми. Критичен момент Съгласието на Мюлър да изпрати писмени въпроси е било критичен момент за екипа на президента. Нещо повече – ограниченият брой теми не включват въпроса дали Тръмп е опитвал да възпрепятства правосъдието с уволнението на бившия директор на ФБР Джеймс Коми и с критиките върху бившия главен прокурор Джеф Сешънс, че не е спрял разследването. В крайна сметка стратегията им е сработила – Тръмп не е бил разпитван, нито се е явил пред съдебни заседатели. Подписал е изявлението си на 20 ноември, преди да иде да празнува Деня на благодарността в курорта си Мар а Лаго.", "date": "2019.03.31", "title": "Как екипът на Тръмп го спаси от разпит пред Мюлър"}
{"url": "https://www.dnevnik.bg/sport/2019/03/31/3412609_snimka_na_denia_seltik_specheli_goliamoto_derbi_v/", "text": "Селтик\" спечели голямото дерби в шотландския футбол с \"Рейнджърс\" с 2:1 на своя \"Селтик парк\" и се откъсна със седем точки пред съперника си. Одсън Едуард откри за \"детелините\", а четири минути преди края Джеймс Форест вкара победния гол. Между попаденията Кент върна един гол за \"Рейнджърс\".", "date": "2019.03.31", "title": "Снимка на деня: \"Селтик\" спечели голямото дерби в шотландския футбол"}
{"url": "https://www.dnevnik.bg/bulgaria/2019/03/31/3412345_nai-chetenoto_v_dnevnik_celuvkata_na_pulev_i_evtinite/", "text": "В края на седмицата традиционно представяме десетте най-четени статии в \"Дневник. Данните са от 19 часа в събота. 1.  Кубрат Пулев и целувката, която може да му струва скъпо  (38 803 прочитания) 2.  Симеонов: Борисов хвърля верните си хора в бездната, за да се кандилка във властта  (38 136) 3.  Целунатата от Пулев репортерка: Хвана ме за задните части, беше унизително  (27 266) 4.  Юрист: Измама е в нотариалния акт да е вписана данъчната оценка, а платената цена да е по-голяма  (25 166) 5.  Цветанов май си отива  (24 295) 6.  Защо евтините апартаменти няма да бъдат простени на ГЕРБ  (23 769) 7.  Мей изгуби и третия вот, Брекзит без сделка на 12 април изглежда неизбежен  (22 217) 8.  Цитат на деня: Бойко ми е приятел, но борбата за \"Фолксваген\" е борба за Сърбия  (21 546) 9.  Кубрат Пулев проля много кръв, но нокаутира румънец в САЩ  (21 523) 10.  Собственикът на Би Ти Ви търси купувач  (19 941) Темите на най-коментираните статии са същите, както и при най-четените. 1.  Целунатата от Пулев репортерка: Хвана ме за задните части, беше унизително  (485) 2.  След скандала с апартамента Цветан Цветанов напуска парламента  (474) 3.  Юрист: Измама е в нотариалния акт да е вписана данъчната оценка, а платената цена да е по-голяма  (428) 4.  Кубрат Пулев е със забрана за мачове в Калифорния  (361) 5.  Феминистка тежка категория - коя е Глория Олред, срещу която се изправя Кубрат Пулев  (357) 6.  Цветанов демонстрира добри отношения с Борисов въпреки напускането на парламента  (353) 7.  Видео: Кубрат Пулев отговори с кадри от купона с Дженифър Равало  (348) 8.  И захвърчаха в суматохата евтини апартаменти  (316) 9.  Борисов пред избор за бъдещето на Цветанов и на ГЕРБ  (313) 10.  Иван Костов: Българските власти са пасивни пред кремълската хибридна агресия  (283)", "date": "2019.03.31", "title": "Най-четеното и най-коментираното в \"Дневник\": Целувката на Пулев и евтините апартаменти"}
{"url": "https://www.dnevnik.bg/sport/2019/03/31/3412199_vladimir_donkov_uraganut_tereza_mei_i_istoriiata_na/", "text": "Донков разказа за \"Дневник\" преживяването си и сподели размислите си от десетдневното си приключение. Разказът на Владимир Донков \"Теглейки шейната си през Арктика в първата седмица, започвах да си задавам много повече общочовешки въпроси за това накъде отиват светът и климатът, наместо както обикновено на експедиции да се заравям в собствения си свят на мисли по лични теми и фотография. В първите дни, когато шейната е най-тежка, снегът беше една мека киша, която прави прогреса нагоре по склона на моменти незабележим и придружен с реки пот и запретнати ръкави на тънкото термобельо. Но оптимистът в мен, макар и завиращ от жега, все си казва: \"Ще мине за няколко дни и ще стане минус 20 и надолу, ще видиш!\". Реалистът в мен обаче знае, че в тази част на Арктика това е най-топлата и безснежна зима от много време насам и в последните седмици, преди да замина, съобщенията от местни приятели за дъжд през февруари ме натъжаваха и изкарваха от гърдите ми тежки въздишки. Новините за повече от всякога пропадащи хора в някога дебелия лед на Байкал този сезон идваха една след друга и карайки ски по далеч по-тънкия лед на скандинавските езера, се опитвам да не мисля за това и да си държа очите нащрек. Към края на първата седмица получих прогноза за много силен вятър и тежка снежна буря. Така или иначе от два дни вече се движех във вятър от по 60 до 70 км/ч. Нищо чудно при толкова топла зима, казах си, топлото време винаги носи бури, и реших в оставащия ден преди бурята да премина през първата от поредица високи планини. Денят започна добре и се намирах на една от по-добре маркираните части от маршрута, а светлината беше дифузна и фотографът в мен щастлив като дете. След прекосяването на четвъртото езеро за деня си дадох сметка, че не ми излиза броят им по картата и явно дългата липса на маркировка не е случайна. Оказа се, че преди време буря отнесла всичката маркировка в този участък и ми отне няколко часа да открия правилната просека в гората от ниски брези, но не съжалявах. Това е красотата на фотографията, дори понякога да се отклониш от пътя си, се появяват нови възможности за кадри, които иначе никога нямаше да си заснел. Давам си сметка обаче, че в този ден няма да изкача и премина планината преди да падне нощта, и е добре след този дълъг ден да окопая лагера си много добре в снега. Опъвам тунелната си палатка според посоката на вятъра (конструкцията е обтекаема, стига вятърът да не идва под ъгъл близък до 90 градуса) и хвърлям много лопати сняг по полите ѝ. Бензиновият ми котлон днес протестира, но след поредното чистене на горивния маркуч най-после успявам да го подкарам и започвам да топя сняг. Обикновено ми трябват 4.5 литра вода на ден и да ги добия отнема малко повече от час. През това време вятърът се усилва с бясна скорост, а аз съм все по-щастлив за късмета си с объркването от днес – не искам да си представям дори какъв ураган се разразява там на високото, където по план отпреди дни щях да нощувам. Снегът е вече стопен и... ако не бяха космите от северен елен в него, това щеше да е най-чистата вода на планетата. След вечеря към девет е време за лягане. На експедиции често си лягам с кокошките. Този път това е по-вярно от всякога, с мен е гуменото петле Чофи, което пътува с различни български учени и пътешественици, и този път приятели го изпратиха с мен под претекст, че не е кукуригало зад Полярния кръг. По принцип пестя всеки грам в шейната и това резултира в липсата на повече от един чифт панталони и отрязване на дръжката от четката ми зъби, но... как да откажеш на приятел да вземеш гумено петле в Арктика? Тъкмо влизам в спалния си чувал и идва първият удар по палатката, вятърът буквално се блъска в нея. Завъртам очи с лека досада, защото бързо ми става ясно, че и тази нощ няма да се спи. Но нищо ново, а и по прогноза не се очаква да духа с над 100 км/ч. Неведнъж съм бил в сриващи се палатки, наскоро отново се случи на остров в северния Атлантик, а преди десетина години един ураган в Гренландия разкъса палатката ми в началото на експедицията и трябваше два месеца да я кърпя и укрепвам. Сегашният ми временен дом е от шест пъти по-здрава материя от нормална палатка, няма смисъл да се притеснявам. Все пак тъкмо преди заминаване се шегувах, че новата ми палатка струва повече от старата кола, която карам. След 15 секунди идва вторият порив, след още 10 третият... Окачените да се сушат на тънко въже ръкавици и шапки в горната част на палатката се разпиляват навсякъде по пода и върху мен. Излизам още веднъж да проверя всички закрепвания в снега и да опъна обтяжките дотолкова, че започнат да звучат като струни. Нощта е тежка, но поносима, през следващия ден обаче вятърът не стихва и през ум не може да ми мине да продължа, не излизам и цял ден чета, мисля и успявам да открадна по някоя кратка дрямка. Последвалата втора нощ в същия лагер обаче бе отвъд всичко, което съм виждал за две години, прекарани в Арктика от 2009-а насам в палатки, лодки и заслони. С падането на нощта вятърът смени посоката си на 90 градуса и вече идваше отстрани на тунелната конструкция на рейките, а поривите удряха през няколко секунди, после затихваха за половин минута, последвана от две минути с поне 150 км/ч. От страната, от която спя, се насъбра огромна преспа сняг, която постоянно развалях с блъскане отвътре, за да не тежи върху материята на палатката. Шумът в палатката вече е като в бетоновоз, а аз не съм толкова сигурен дали в следващия момент конструкцията няма да се срине под поредния порив на вятъра. Приготвям част от нещата си с мен в спалния чувал и събирам готовност, ако палатката замине по дяволите, да се приютя в покривалото на шейната - усещането да лежиш в него е като в ковчег, само че такъв, който те пази жив. На моменти вече и на мен ми идва в повече, мечтая си дори само за минута да е тихо, но това е химера. Заравям се надълбоко в спалния си чувал и просто оставям следващите часове да отминат. От един момент нататък не можеш да направиш много, освен да чакаш. Решавам да кръстя бурята \"ураганът Тереза Мей\" заради близкото сходство в характера на вятъра с този на британския премиер – постоянни и настойчиви опити да унищожи всичко по пътя си с яд и блъскане. Когато отново става светло, са минали 36 часа от последното ми излизане от палатката, преспата до мен вече е твърде голяма и тежка, а аз нямам търпение да се раздвижа. Опаковам всеки сантиметър кожа по лицето и тялото си, хващам лавинната лопата и започвам да изкопавам своя малък зелен заслон. Вятърът, макар и доста поотслабнал в сравнение с нощес, все така духа на 90 градуса спрямо палатката и решавам да построя за ветробран стена от снежни блокове. Отнема ми около половин час и спирам, когато стената е висока около 1.40 и дълга 4 метра. И днес не става за изкачване на планината, но пък излизам с камерите и статива и снимам видео и фотографии. В следващите дни отново се затопля, снежната кора е слаба и често пропадам със ските и шейната до коляно, а понякога и до кръста. Срещам местни от народа на самите, които един по един се оплакват как дори с моторните шейни пропадат и колко ненормално е да се случва това преди края на април, което е след повече от месец. Нощем вали нов сняг и вятърът го издухва върху старата снежна кора от стръмната страна на планините пред мен, добавяйки лавинна опасност към вече сложните условия в топлата зима на 2019 г. Мисля много и най-накрая си признавам пред себе си, че да продължавам през следващите планини ми е по-лесно, отколкото да стигна до път и да се прекачвам от автобус на автобус, но прогресът ще е твърде бавен, за да стигна Нордкап навреме и рисковете са излишно високи. Обръщам на юг и вървя два много дълги дни до път. От там идеята ми е с помощта на пет автобуса, товаренето на 85 килограма багаж, във всеки от които е малко упражнение по геометрия, да се придвижа към по-равните 600 километра от маршрута си, скъсявайки експедицията с една четвърт. Така ще отида и на север, където би трябвало да е по-студено. С всеки следващ автобус обаче, гледайки през прозореца, започва да ме настига тъжната констатация, че условията стават дори по-лоши от тези, които имах в началото. На места сняг просто липсва и се вижда само гола почва. При поредната смяна на автобус температурата е +9 градуса. А това не е нормално да се случва в Арктика през март... не и преди края на май... Отново имам обхват и говоря с приятели на север – едно по едно съобщенията пристигат и си приличат \"тук вали дъжд\", \"това е най-безснежната ни зима, която помня, тежко е за северните елени, а и за нас...\". В две от градчетата по пътя се тестват коли от цял свят на лед и сняг, сега всички започват да се притесняват, че целите градове ще изгубят прехраната си. Пристигам в Кируна и решавам да остана за два дни. Прекарвам половин ден в сравняване на различни атмосферни модели и дългосрочни прогнози. За съжаление, всички предвиждат топлото време да продължи и ми се налага да призная резултат от 1:0 за глобалното затопляне над идеята ми тази година да стигна от Полярния кръг до Нордкап. Бих могъл да мина известна част, после да се прехвърля с транспорт и да продължа на трети етап... но това е експедиция, не телевизионен сериал. Приемането на ситуацията не беше лесно, особено след последните няколко месеца, в които тренирах по няколко часа на ден, бях оставил всякаква работа и похарчих всичките си спестявания, след това взех кредит, а после и заеми, за да направя този проект. И най-вече мечтите, от тях най-трудно се откъсваме, парите идват и си отиват без да помним за тях. Но за 13 години правене на фотография под открито небе придобиваш способността бързо да пиеш чаша студена вода. Не съжалявам, защото имам кадрите, спомените и защото винаги е по-добре да си опитал. Реших да остана още 8-10 дни край 70-километровото заледено езеро Торнертраск, за да снимам и тренирам, после ще измисля как да се прибера в България. Нямам търпение да се видя със старите и новите си ученици, мисля за проектите им и за това какви нови предизвикателства да им спретна за наближаващата ни изложба... А Северът, надявам се, винаги ще си бъде тук, и аз ще се връщам към него. Само май с времето ще се наложи да нося в раницата си повече тениски, чифт бански и надеждата, че повече хора и бизнеси ще побързат да променят навиците и технологиите си. Колкото и да обичам фотографията, не бих искал да използвам снимки, за да обяснявам на децата и внуците си какво е всъщност зимата.\" Опитът за полярна експедиция на Владимир Донков се осъществи с подкрепата на DHL Express Bulgaria и съдействието на Fina Style, all6, норвежкия бранд Alfa Footwear, британските дехидратирани храни Firepot foods, Dynaphos, Manfrotto и Gitzo.", "date": "2019.03.31", "title": "Владимир Донков, ураганът \"Тереза Мей\" и историята на една липсваща зима"}
{"url": "https://www.dnevnik.bg/evropa/2019/03/31/3412006_makron_se_pricelva_kum_zelen_front_za_evroizborite/", "text": "Френският президент Еманюел Макрон насочи поглед към Зелените, надявайки се като се възползва от задълбочаващите се опасения за околната среда, да изгради възможно най-широка коалиция в Европейския парламент и да увеличи влиянието на партията си, предаде \"Ройтерс\". В сряда  Макрон обяви листата си  с кандидати за вота на 26 май, изненадвайки опонентите си с присъствието на дългогодишния член на Зелената партия Паскал Канфен на второ място. Това бе знак, че Макрон се надява да се възползва от възхода на движенията за околната среда, особено сред младите хора, доказателство за който е успехът на \"училищните стачки за климата\" на шведската ученичка  Грета Тунберг . След скорошните изборни успехи на зелените партии в Бавария, Люксембург и Белгия Макрон иска да е сигурен, че френските зелени, които обикновено се представят на европейски избори по-добре, отколкото на национални, няма да изпреварят неговата партия. Президентът постави имена на екоактивисти в листата си, надявайки се  да убеди други зелени партии  в Европа да се обединят в бъдещата коалиция в Страсбург, която той иска да изгради заедно със сходно мислещи центристки или \"прогресивни\" сили. Тя ще бъде от ключово значение за това дали Макрон ще получи влияние в Брюксел и дали ще бъде на челни позиции при оформянето на законодателство и при запълването на ключови постове като председател на Европейската комисия. Канфен, бивш евродепутат и министър за развитието, оглавявал френския клон на природозащитната организация WWF, побърза да обяви целта, която му е била поставена. \"Ще подкрепяме коалиционна сделка и ще предложим на европейските Зелени възможност да се присъединят\", каза той през седмицата. Макрон обърка много наблюдатели в Брюксел с  нежеланието си да се присъедини  към либерално-центристкото семейство в Европейския парламент - Алианса на либералите и демократите за Европа. Отчасти причината е, че думата \"либерален\" във Франция дълго време се асоциираше негативно с икономиката на свободния пазар в англо-саксонски стил. Основната причина обаче е желанието на Макрон да изгради по-широка коалиция, която освен Зелените би могла да включва евродепутати от двете основни групи – дясноцентристката Европейска народна партия (ЕНП) и лявоцентристкия Прогресивен алианс на социалистите и демократите (С&Д). Подобна коалиция, в която евентуалните 20-24 евродепутати на Макрон ще са най-голямата група, може да постави френския президент в решаваща позиция, тъй като според проучванията ЕНП и С&Д е малко вероятно да спечелят мнозинство. Голямата награда Най-голямата награда, която Макрон се надява да спечели, са германските Зелени. Размерът на тяхната група (в момента тя има 13 евродепутати, но се очаква броят им да се увеличи на изборите) може да му помогне да подкрепи редиците на \"прогресивната\" си коалиция. Ръководителят на кампанията на Макрон Стефан Сежурне определи в интервю през октомври миналата година германските Зелени като една от партиите, с които се надява да си партнира. По думите на Сежурне германските Зелени, които са свикнали с исканията за коалиционни компромиси, биха подхождали на партията на Макрон повече, отколкото френските Зелени, които са в лявото политическо пространство. Все още предстои да се види дали те ще стиснат ръце с Макрон, чийто влиятелен министър на околната среда подаде оставка през август миналата година, критикувайки президента в частност за бавния напредък в областта на отказа от ядрената енергия. В партията, основана около съпротивата срещу атомната енергия, някои германски зелени изразяват скептицизъм за искреността на предложението на Макрон. Райнхард Бютикофер, евродепутат и съпредседател на Европейската зелена партия, написа в \"Туитър\", че Макрон придава по-\"зелен\" вид на партията си от чист страх, че ще загуби избиратели заради френските зелени. Според източник обаче германските зелени все още са разделени по въпроса за сътрудничеството с президента.", "date": "2019.03.31", "title": "Макрон се прицелва към \"зелен фронт\" за евроизборите"}
{"url": "https://www.dnevnik.bg/sviat/2019/03/31/3411658_upravliavashtite_v_turciia_se_boriat_za_nacionalno/", "text": "Преди две години турският държавен глава Реджеп Тайип Ердоган триумфира на конституционен референдум, превърнал страната му в президентска република, а миналата спечели (в съюз с националистическа партия) парламентарните избори, преди да  стане президент  с изпълнителни правомощия. Изборите, в които ще участват до 57 млн. турци днес, са само местни, но той ги представи като въпрос на \"национално оцеляване\" за управляващата Партия на справедливостта и развитието (ПСР). Различни прогнози сочат, че кандидатите на опозицията имат шанс да получат кметските места в Анкара (столицата) и Истанбул (най-големия град, управляван от самия Ердоган от 1994 до 1998 г.) и други досегашни \"крепости\" на ПСР. Разликите в подкрепата между кандидатите на управляващи и опозиция са малки според повечето изследвания. Президентът показа, че разбира залога в Истанбул още  когато избра  бившия премиер и шеф на парламента Бинали Йълдъръм за кандидат-кмет там. Още по време на референдума през април 2017 г. зад победата на Ердоган се криеше  съпротивата на големите градове  срещу смяната на политическата система. Сега обаче загуба на Истанбул и  Анкара  би се възприела като сигнал за намаляващото доверие на турците към ПСР в разгара на икономическата криза и срива на турската лира. Загубата на стойност на турската валута, инфлацията от 20% на годишна основа и техническата рецесия за пръв път от десетилетие се усетиха от гражданите, поскъпнаха и основни хранителни продукти. Властите, говорещи за \" валутен \" и \" хранителен \" терор от чужди сили, опитаха да смекчат ефекта с общински щандове за зеленчуци. Мерки, за да се укрепи  доверието  към лирата броени дни преди вота, постигнаха обратния ефект. Икономиката остана тема в кампанията въпреки желанието на управляващите да обяснят състоянието ѝ с \"външна атака\". Опозицията обвинява Ердоган, че я е съсипал, и в съюз на бившите кемалисти с националистите на бившия вътрешен министър Мерал Акшенер ( Добрата партия ) обещава промяна след година застой. Ежедневните му митинги в отговор на тези твърдения бяха насочени към \"всички, които искат да разкъсат на парчета\" Турция, а в последните седмици -  и към атентата в Ноза Зеландия . Президентът използва видеоклипа, публикуван от атентатора по време на атаката в Крайстчърч, по време на митингите си (средно пет, понякога - осем пъти на ден), за агитация въпреки призивите на Уелингтън да не го прави. Послание към  австралийците и новозеландците  също предизвика гнева на чуждестранни лидери. Според анализатора Мурат Йеткин, цитиран от \"Ройтерс\", обаче \"огромно мнозинство от хората - включително гласоподаватели на управляващата партия и партньорите ѝ - мислят, че икономиката е главният проблем на Турция.\" Рецесията и валутният срив свиха брутния вътрешен продукт на глава от населението (в номинална стойност) до 9632 долара през 2018 г. спрямо 10 597 долара година по-рано според икономисти, цитирани от катарската телевизия \"Ал Джазира\". Ердоган дойде на власт след тежка икономическа криза в страната и под негово ръководство тя премина през години на бурен ръст. Оттогава минаха 16 години и според \"Блумбърг\" днешният вот е своеобразен \"референдум\" за бъдещето му, а според турски и германски медии вече има слухове за предсрочни избори, ако се стигне до тежко поражение. Такова развитие би било възможно и заради предизборния съюз на Ердоган с Партията за националистическо действие (ПНД), отношенията с който биха се оказали обтегнати. ПСР за пръв път от години не можа сама да получи мнозинство в парламента миналата година - това стана благодарение на съюза с ПНД. Дори да няма такива избори веднага, удар като загуба на Анкара и Истанбул би бил сигнал за залеза на ПСР, казва Синан Юлген, бивш турски дипломат и анализатор от \"Карнеги Европа\". Така оставането на власт от 2023 г. би било по-трудно. \"Това са само местни избори,\" предупреждава същевременно опозиционният лидер Кемал Кълъчдароглу. И той, и съпартийците му смятат, че няма връзка между \"националното оцеляване\" и вота за кметове и целта е само да се привлекат гласове с традиционната му тактика - всяване на раздор сред избирателите. По-голямата тема са икономиката и благоденствието, смята той. Освен 1289 кметове турските граждани избират днес съветници в окръзите и кварталите на турските градове във всички 81 провинции на страната. Вотът ще приключи в 16 ч. турско (и българско) в западните провинции и в 17 ч. - в източните. След приключването на изборите - петия път, в който гласоподавателите отиват до урните за пет години - би трябвало следващият път, когато ще гласуват, да е едва през 2023 г., когато са редовните за парламент и президент.", "date": "2019.03.31", "title": "Ердоган се бори за \"национално оцеляване\" на местните избори"}
{"url": "https://www.dnevnik.bg/sviat/2019/03/31/3411786_ukraincite_izbirat_mejdu_umorata_i_straha_na/", "text": "Близо 35.5 млн. украинци имат възможност да изберат президента си на първия тур на изборите днес - надпревара, която според руски и украински анализатори може да е непредсказуема. Днес надпреварата е между рекорден брой кандидати - 39 души. Интригата не е кой от тях ще спечели, а кой ще е вторият на балотажа през април. Първият ще е комикът Володимир Зеленски, а второто и третото място ще се оспорват от президента Петро Порошенко и бившия премиер Юлия Тимошенко. Според проучване на агенция KIIS от тази седмица Зеленски ще вземе 20.7% от гласовете на първия тур, Втори ще е президентът с 11 на сто, а след него - Тимошенко с 8.1 на сто. При  други агенции  преднината на Зеленски е значително по-голяма, а разликата между Тимошенко и Порошенко - много по-малка. Тимошенко, която два пъти е била премиер и е най-опитна от тримата, се приема със смесени чувства - през 2009 г. тя стои зад спорни газови сделки с Русия, а две години по-късно сваленият президент Виктор Янукович я хвърля зад решетките. \"Газовата принцеса\" все по-често отхвърляше в предизборната кампания редица непопулярни реформи, нужни на Украйна в последните години на криза. За Порошенко - \"шоколадовия крал\", дошъл на власт през 2014 г. месеци след анексията на Крим - залогът е висок. Милионерът бе човекът, ръководил овладяването на конфликта в Украйна в последните пет години и използвал острата реторика срещу Русия и в подкрепа на Запада, за да задържи подкрепата си. Опозицията и много украинци същевременно го обвиняват за застоя в реформите (с някои изключения, например в енергетиката, отбраната и финансите), неуспешните икономически промени и липсата на напредък в борбата с корупцията. Същевременно базиран в Брюксел дипломат, попитан за мнението си за Порошенко, казва, че макар той да не е \"идеален\", евросъюзът \"го познава\" и има опит в работата с него. Връзки с олигархията Някои проучвания обаче допускат, че той може и да не стигне до балотажа, оставайки трети. На последния си предизборен митинг украинският президент обвини олигарха Игор Коломойски, че подкрепя двамата му основни съперници и така опитва да го свали от власт. Порошенко нападна Тимошенко заради сегашни икономически проблеми на Украйна, а за Зеленски каза, че негова победа би донесла ползи на Русия. Коломойски, който живее в самоналожено изгнание, иска реванш заради национализирането на неговите банки, отбелязва АП. Комикът и бившата премиерка отричат да са финансирани от олигарха. Зеленски, чийто опит в политиката се свежда до \"играенето\" ѝ (в сериал той  дори спечели президентските избори ), изгря на сцената в момент на силно разочарование от политическата класа. Според \"Ройтерс\" особено младите харесват факта, че той няма политически багаж за разлика от \"старите лица\", доминиращи от години в управлението. Проблемът с него, смятат и дипломати, цитирани от \"Ройтерс\", не е само в неопитността, а и във въпросите за връзки с Коломойски, по чийто канал се излъчва комедийното му шоу. Двамата отказват да имат връзки. Западен дипломат, макар да не смята, че Зеленски е \"само марионетка\", не е сигурен дали той ще продължи да смята за приоритет случая с \"Приватбанк\" - най-голямата банка в Украйна, иззета от Коломойски по обвинения в злоупотреби. Сценарии Според проучване на агенция \"Рейтинг\", цитирано от деловото издание РБК, в балотаж между Зеленски и Тимошенко вярват 37.9% от избирателите. Според украинския политолог Руслан Бортник антисистемността на Зеленски му дава шанс и срещу Тимошенко, и срещу Порошенко (във втория случай ниският рейтинг на ъжравния глава също би изиграл роля). Бившият премиер от своя страна е опитна в мобилизацията на избиратели и би била предпочетена от по-възрастното население. Зеленски и Порошенко пък са равностойни конкуренти в желанието за интеграция с НАТО и други съюзи, но комикът би предпочел това да се случи с референдум. Ако все пак се стигне до сблъсък Тимошенко-Порошенко, борбата \"ще е не на живот, а на смърт\", макар бившият премиер да има по-големи шансове, смята Бортник. Други изследователи смятат, че Порошенко все пак има козове като успеха в  създаването на независима църква  или страха от Русия, или от загубата на поддръжка на Запада.", "date": "2019.03.31", "title": "Украинците избират президент, водени от умората и страха"}
{"url": "https://www.dnevnik.bg/analizi/2019/03/31/3412073_promeni_v_gpk_-_rund_chetvurti/", "text": "Тази седмица в комисията по правни въпроси на законодателното събрание бе разигран четвъртият опит за промяна на глава \"Принудително производство\" от Гражданския процесуален кодекс - ГПК (в Предистория За по-непознатите следва да споделя, че благодарение на промените в ГПК от 1999 г., по-късно доразвити в новия ГПК от 2007 г., въвели т.нар. \"бързо производство\" при осъществяване на правата на кредиторите, бяха преодолени последиците от банковата криза от 1996-1997 г. и бяха въведени и по-късно доразвити (с промени през 2017 г.) разпоредби за защита на длъжниците в затруднение да връщат заемите си. Тези последните са разписани в чл. 444-446 от действащия ГПК (също доразвити през 2017 г.). Може без преувеличение да се каже, че благодарение на тази уредба не просто бяха преодолени  проблемите на банките , предизвикани от недалновидната стопанска политика, рецесията и хиперинфлацията на 1995-1997 г., но те позволиха да се запази тяхното здраве и по време на  рецесията от 2009 и 2010 г.  За сведение: необслужваните кредити на банките, като процент от кредитните им портфейли, в края на 1999 г. са 26,7%, докато в края на 2018 г. този дял достига 7,6%, бележейки над двукратно намаление на необслужваните кредити спрямо първото тримесечие на 2015 г. (по данни на БНБ). Въпреки стопанско-исторически и правно-конституционно потвърдените достойнства на новия ГПК, от 2007 г. досега това е четвъртият рунд на \"борба\" с неговите процедури на принудително изпълнение. Във всичките участва сегашният омбудсман Мая Манолова, първо като народен представител и вносител на законопроекти за защита на длъжниците (включително промени в ГПК през периода 2010-2014 г.), после като поддръжник на тезите, застъпени от предишния омбудсман, Константин Пенчев, във възбуденото от него конституционно дело №4/2012, в което се оспорваше конституционността на въпросното производство; след това като съставител на законопроект за изменение и допълнение на ГПК (изпратен в Народното събрание през май 2017 г.) и сега като съставител на нов законопроект по същата тема. Пак за неспециалистите трябва да се каже, че такава защита на кредиторите в българското право действа от 1897 г., препотвърдена е няколко пъти с изменения в гражданското съдопроизводство от 1934 и 1942 г. и не съществува само поради отмяната на съответните процедури през 1952 г. от комунистическия ГПК, защото принудата е всеобща и се осъществява по друг начин. Ако предложенията за промени в ГПК от 2009-2014 г. не стигнаха до широко известно публично разглеждане поради професионалното несъгласие на правници и икономисти и поради това, че  Решение №12/2012  по споменатото конституционно дело на предишния Омбудсман, г-жа Манолова използва авторитета на институцията и чрез писмо до председателя на парламента през май 2017 г. внесе законопроект, който до голяма степен възстановяваше положението отпреди 1999 г. В него се съдържаше изискваната по чл. 19 от закона за нормативните актове оценка на въздействието на предлаганите промени, но бе с незадоволително качество и най-важното, не можа да обори по никакъв начин убедителните аргументи на Конституционния съд. Това обстоятелство ме накара да съставя пълна алтернативна оценка  на въздействието на тогавашния законопроект  и да го изпратя на председателя на парламента г-н Главчев. На равнище парламентарни комисии и работна група по ГПК на Министерството на правосъдието нерационалните предложения бяха отхвърлени и в крайна сметка се получи подобрен ГПК в тази му част. При новия законопроект \"по идея на омбудсмана\" (внесен от г-н Данаил Кирилов и група народни представители от мнозинството) изглежда няма почти никакъв шанс той да бъде подобрен. Липсва оценка на въздействието и е въведена подвеждаща народните представители аргументация, настоява се за спешност на измененията. Това обяснява защо на  26 март т.г. обсъжданията на законопроекта  бяха най-страстните и продължителни от всичките досегашни опити. Тезите на г-жа Манолова бяха не много рационално подкрепени от граждански организации и \"специалисти\", които традиционно се борят с \"банките\", \"монополите\" и прочее врагове на народа. Рационалните тези бяха застъпени от правници – съдии и дори адвокати, които са най-облагодетелствани от инициативата на г-жа Манолова. Подробният правен анализ още не е направен, макар в обсъждането във вторник да бяха развити основните аргументи. Икономически анализ след да бъде направен и идния понеделник с Димитър Чобанов ще публикуваме такъв, в първо приближение. Тук ще се спра на новите мотиви към старите идеи за ограничаване на правата на кредиторите. \"Новата\" аргументация Основното в мотивите към законопроекта е уводното твърдение, че действащата уредба на заповедното производство \"не дава на съдилищата възможност за служебен контрол върху установяването на неравноправни клаузи в договорите с потребителите\". Следва допълнение, че \"длъжникът е поставен в по-неблагоприятна позиция спрямо икономически по-силната страна, тъй като законодателството създава привилегировани условия за банки, монополни дружества, доставчици на услуги, мобилни оператори, фирми за бързи кредити и такива за събиране на вземания, при които те събират своите вземания\". Първото твърдение е невярно. Според измененията в чл. 410 от 2017 г. заявлението за издаване на заповед за изпълнение трябва да съдържа \"изложение на обстоятелствата, на които се основава искът\". Съдът може да прецени тези обстоятелства и основания. Дали го прави или не е въпрос на конкретно изследване на практиката, а не на промяна на заповедното производство. В твърдението за \"неблагоприятна позиция\" на длъжника поради \"икономически по-силната страна\" са объркани няколко микроикономически обстоятелства. Очевидно е, че търсещият кредити, предполага се, сам е потърсил възможност да вземе заем. Банката като кредитор няма контрол върху неговите мотиви и няма как да го накара да сключи договор с нея, ако не му харесват и не е доброволно съгласен с условията по договора за кредит. Предварителното икономическо неравенство на двете страни е предпоставка за самото търсене на кредит: онзи, комуто липсва ресурс, отива при някой, който разполага с такъв. Обратното – да търсиш заем от някой, който е по-слаб икономически – изглежда, меко казано, безсмислено и вероятно е неосъществима хипотезата, при която по-богатият взима заем от субект с по-малко средства. В изброяването на \"икономически по-силните страни\" банките водят списъка на стопански субекти от много различно естество, чието групиране по този начин изглежда най-малкото неправомерно. Банките осъществяват кредитна дейност по занятие със средства на акционери и кредитори, като най-същественият ресурс, който управляват, е този, предоставен им от спестителите, депозантите. Правилата за кредитиране при тях и дружествата за бързи кредити са едни и същи и по закон, и по практика; разликата е, че дружествата правят това предимно за своя сметка. Добавянето в този списък и на доставчиците на услуги (включително мобилни оператори), които са съвсем други стопански деятели и при които договорите имат съвсем различна среда и характер в сравнение с тези за заем, е крайно недалновидно. \"Монополните дружества\" обикновено са такива по друг закон и поради стечение на обстоятелства в доставките на електричество, вода и топлоенергия. Част от тези обстоятелства се регулаторни, т.е. следствие на политики в тези области на стопанството. А дружествата за събиране на вземания не са регулирани изобщо, нито от ГПК, нито от някакъв специален закон (какъвто например не е случаят с частните съдебни изпълнители). В този контекст следва да се има предвид, че доставчиците на услуги и характера на техните договори с ползвателите им са регулирани от закона за защита на потребителите. Накрая, смисълът на тези не съвсем рационални основания на предлаганите изменения, е в това да се изключат банките от заповедното производство по тази глава от ГПК или събирането на техните вземания да се оскъпи. Процедурното основание на този подход са препоръките от писмо на Европейската комисия (ЕК) от 24.01.2019 г. до Република България. В него се казва буквално следното. \"Съгласно съдебната практика на Съда на Европейския съюз това означава, че националните съдилища са задължени да преценят неравноправния характер на договорните условия ex officio, тоест дори ако потребителят не повдигне въпроса. До момента в България заповедите за изпълнение и заповедите за незабавно изпълнение обаче се издават без съществени проверки от съдилищата. Потребителите могат да ги оспорват само при много строги условия. По-конкретно, някои кредитори като например банки могат да получат заповеди за незабавно изпълнение почти автоматично, като потребителите разполагат с много ограничени възможности, за да предотвратят или да оспорят изпълнението, базиращо се на несправедливи договорни условия. Ако България не изпрати удовлетворителен отговор в рамките на следващите два месеца, Комисията може да издаде мотивирано становище по този въпрос.\" Ако трябва да разтълкуваме казаното от ЕК, то следва да се констатира следното. - В писмото става дума за \"съдебната практика\". Според промените в ГПК от 2017 г. съдилищата имат възможността да преценяват обстоятелствата служебно. - В писмото не се говори за равнопоставеност, \"икономическа сила\" или \"баланс на интересите\" (каквато е аргументацията и в предишния, и в този законопроект на Омбудсмана, както и в основанията за възбуждане на споменатото конституционно дело от 2012 г.). В него става дума за служебна преценка от страна на съда \"на справедливостта\" на договора за кредит. Това ще рече, че съдът следва да прецени дали в него са взети предвид хипотезите и обстоятелствата, описани в самия ГПК по повод несеквестируемите имущество и вещи на длъжниците в чл. 444 и 446. Разпоредбата на последния също е изменена и допълнена през 2017 г. - В писмото наистина се споменават банките, но с известна доза неразбиране и неяснота, говори се за \"почти\" автоматичност при правото им да събират вземания. И след това се споменава необходимостта от преценка на \"справедливостта\". - По повод разискването на ролята на банките и обществения интерес от тяхната стабилност в споменатата решение на КС се казва, че \"предвид изложените съображения и в частта си за банките оспорената норма не е противоконституционна и защото обективира разумния баланс между особения и уникален правен статус на банките като търговски дружества, отчита спецификата на възложените им функции, завишените изисквания към дейността им в различните направления, обезпечава необходимостта от засилена защита на обществения интерес чрез осигуряването на стабилността на банковата система и гарантирането на правата на вложителите (при действието на Закона за гарантиране на влоговете в банките)\". - Заключителното искане на ЕК е България да \"изпрати удовлетворителен отговор\". Срокът за него е 24 април т.г. Какво и защо следва да се направи Очевидно е, че за оставащото време законодателите у нас, колкото и да са мобилизирани, не ще могат да преценят внимателно и задълбочено всички последици от направените предложения за изменение и допълнение на ГПК. Но такива в действителност и не се искат, и не са необходими. Онова, което е необходимо да се направи, е да се обяснят на ЕК измененията в ГПК от 2017 г. и смисълът на Решение №12/2012 на Конституционния съд. Може с подробности да се обяснят и основанията, процесуални и фактически, по които съдът може да прецени справедливостта на договорите за заем като доказателство в принудителното изпълнение на вземания от длъжници, изпаднали в затруднение. Как това може да стане практика е вероятно предмет на друго законодателство, не на промяна в ГПК.", "date": "2019.03.31", "title": "Промени в ГПК - рунд четвърти"}
{"url": "https://www.dnevnik.bg/sport/2019/03/31/3382175_nikola_abadjiev_kaitsurfist_adrenalinut_promenia/", "text": "- Още от малък пътувам с родителите ми. Баща ми е сърфист и в цялата му компания всички са сърфисти. От доста отдавна пътуват из България, по Черноморието и в чужбина. Ходили са на доста известни места за каране на сърф в Европа, Северна и Южна Америка. Общо взето така съм започнал. Най-напред на Черно море, когато сме ходили там през лятото. И когато съм задобрял малко, съм пътувал с родителите ми и съм започнал да се развивам още. Приемам го като призвание и го усещам като смисъла на моя живот. Реално това обичам да правя, около това се върти животът ми и за това мисля постоянно. Усещам го като нещо, което наистина обичам и искам да се занимавам от малък. Целта ми е след години да правя това, което обичам. То е свързано с кайтсърфа, а именно да съм близо до океана и морето. - Първоначално започнах да карам хавайски сърф на 6-7 години и приблизително оттогава постоянно съм близо до морето, когато мога. Трябва да съм в София, за да ходя на училище, за съжаление, което ме отдалечава от морето и сърфа. От първия път, когато съм се качил преди 11 години, карам при всяка възможност и съм близо до морето. - Първо са ме качили на кросов мотор, малко преди да започна да карам сърф, докъм 12-годишен. След това дойде сърфът, който определено ми грабна много повече вниманието и продължих да се занимавам с него. - Чувството винаги е различно. От страх и разочарование, че не мога да направя определен трик, не мога да бъда на определено място или не се справям добре, до безкрайна радост, щастие и любов. Кайтът ми дава много, абсолютно всичко. Дава ми лоши моменти, в които съм разочарован от себе си, разочарован от други хора, от условията, и моменти, в които съм безкрайно щастлив. Просто щастие, което не мога да опиша с думи. - Мотивират ме другите кайтсърфисти, които карат доста по-добре от мен. Мотивират ме паданията ми. Когато не свърша нещо, се ядосвам и храня себе си. Мотивира ме да виждам как други хора правят неща, които не мога. Мотивира ме чувството, което изпитвам, когато направя нещо ново. - Нямам ментори и черпя вдъхновение основно от семейството ми. Братята и сестрите ми ме мотивират изключително много, особено когато карам с тях. Тогава всичко е различно, стъпвам в триковете по-лесно и емоцията е изцяло различна. - Във водата определено. Най-забавно е, когато се съберем голяма група приятели, каращи сърф. Във водата става една огромна забава. Всички усещат енергията, която се поражда. Понякога е по-забавно на сушата, след като сме карали и обсъждаме как е минало всичко. Но се забавлявам повече в морето. - И двете неща са важни. Важно е да си в добра форма и да се подготвиш добре, за да може можеш да издържиш и да направиш една пълноценна сесия. Да кажем, че си във водата за 2 часа и за да има смисъл от тях, е нужно да си добре подготвен физически и психически. Импровизацията също е важна, особено в дисциплината, която карам аз. Дъската не е прикрепена към краката ми и се използва вятърът, за да стои дъската с мен. Импровизацията е ключова точка, защото новите трикове се раждат от опитване на нови неща, които никой не е правил досега. - Доста трудно и за съжаление не успявам да карам през голяма част от годината, тъй като съм в София и няма как да пътувам. Тренирам малко по-специфични упражнения във фитнеса, които биха ми помогнали да се чувствам по-добре във водата и въздуха. Лично на мен най-много ми помага времето, което прекарвам във водата. Тренировките на сухо помагат, но когато си във водата, усещането е друго. Представяш си всичко по съвсем друг начин и можеш да опиташ неща, които си мислел през цялото време. Когато не карам, мисля доста за кайта. Гледам другите хора, които карат цяла година. Гледам те какво правят и си представям какво мога да направя аз. За съжаление наистина нямам възможност да карам толкова много, че да тренирам през цялото време. Семейството ми винаги прави всичко възможно, за да пътувам. Почти всяка година ходя някъде на топло, където да тренирам и то за повече от месец. Трудно е, защото определено времето тук не е подходящо. - В определени моменти трябва да си по-силен психически, отколкото физически. Например, за да влезеш някъде, където вълните са огромни и доста страшни, психиката определено играе роля. Също както във всеки спорт, преди състезание си притеснен и трябва да си силен психически, за да се представиш добре. Психиката понякога ми помага, но и ми пречи, защото се притеснявам, когато имам състезания. Пречи ми да покажа това, което наистина мога. В други моменти психиката помага. Имал съм моменти, когато наистина е било страшно и морето е било доста опасно, и съм се чувствал психически силен. Имал съм силата да преборя страховете си, да вляза и да карам. - Адреналинът променя всичко. Когато влезеш във водата при големи вълни и изключително силен вятър, чувството отново е съвсем различно. Адреналинът променя вижданията ти, начина, по който караш, и силата, с която разполагаш. Важно е винаги човек да има някакви граници и да не ги прекрачва, като страхът помага в дадени моменти. Важно е да слушаме страха и да се съобразяваме с него. Понякога той може да ни спаси. - Нямам ритуали. Слушам музика, гледам да отида по-встрани и да си представя какво ще направя. Сестра ми ми помага, говорим си и ме разсмива. Музика и концентрация са най-важните неща преди състезание. - Първото ми състезание, в което участвах, беше на хавайски сърф в Лозенец. Спомням си, че беше голяма лудница, пълно със деца, които карат напред-назад. Хвърчат дъски и крещят родители от плажа. Беше доста забавно. Първото ми международно състезание беше съвсем различно от всичко, което бях правил досега. Стресът беше доста по-голям. Нивото на трудност определено се променя. Помня всяко свое състезание и мога да извлека поуки, които да са ми от полза занапред. - Миналата година бях на състезание в Мавриций и определено ми стана едно от любимите места. Другото място, което обожавам, е Доминиканската република. Много обичам Тарифа в Испания и просто имам много любими места. - Мавриций беше едно от най-страшните места, на които бедствах. Спасяваха ме с лодка, като предишния ден спасяваха сестра ми, която бедства повече от мен. Тогава доста се наплаших. Въпросът е, че там вълните са огромни – от три до пет метра. Изключително плитко е, а отдолу е коралов риф. Първите няколко дни беше въпрос на оцеляване, не на трениране или каране. Кайтът ми падна във водата. Вълните ми го взеха, завлякоха ме и се оплетох. Дъската ми плуваше до мен и ме удряше в главата, а аз се удрях в рифа. Никога не знаеш какво може да се случи, когато караш кайт. Имаш контрол, мислиш си, че можеш да предотвратиш всяка ситуация, но определено не е така и има изненади, които променят всичко. Подготвен си за дадени ситуации, но никога не знаеш какво може да ти поднесат морето и природата. - Кайтът е хвърчилото, което лети във въздуха, а дъската е за т. нар. хавайски сърф. Тя по никакъв начин не е прикрепена към краката ти. Няма ги т. нар. страпове, в които влизат краката ти и помагат за по-голямо сцепление. На дъските слагаме вакса. Тя се маже и помага да не ти се хлъзгат краката напред-назад заради водата. Това е една нова дисциплина, в която от скоро има Световен тур. В момента набира огромна популярност, която аз виждам като някакво подобрение на хавайския сърф, защото ти дава една огромна свобода и сила, която не може да получиш в другите дисциплини. Например уиндсърфът е тотално различен спорт. Там има ветрило, което седи пред теб и е вързано за дъската ти, докато в кайтсърфа хвърчилото лети на 20 метра и е вързано за теб чрез линии, с които го контролираш. Между дъската и хвърчилото няма абсолютно никаква връзка, тоест дъската е свързана само с краката и тялото. При сърфа е само дъската. Гребеш, за да хващаш вълната, и се изправяш от ръцете си. В кайтсърфа използваш самото хвърчилото, за да се движиш напред. - Когато карам, се чувствам най-вече свободен. Когато влизам във водата, аз съм в един различен свят. Сушата е там, нищо не ме свързва с нея и съм сам с морето. Чувството е абсолютно различно и морето е свят, в който мога да дам всичко от себе си. - \"Ред бул\" е най-голямата компания, която спонсорира най-уникалните спортове и събития. За един спортист това е едно доста голямо постижение. Не очаквах, че имам някакви шансове да бъда приет в \"Ред бул\", като си подадох CV-то без големи надежди. Това може да ми помогне по безброй начини. \"Ред бул\" ще ми даде възможност да развия себе си в различни насоки да успея да представя кайтсърфа в България и да го направим по-достъпен за повече хора. Преди това трябва да свърша свои лични цели и проекти, които съм замислил. - Те искат от мен да се състезавам в Световната купа и да достигна до определени позиции в световната ранглиста в края на сезона. Трябва да вляза в топ 15. Също е необходимо да съм активен в социалните мрежи, да представям себе си и спорта в България и пред света. Правя всичко с любов и мисля, че това е основното, което искат от мен. - Бях на едно събитие на \"Ред бул\" в началото на юни. Там се срещнах със спортния им мениджър за България, който ми предложи да си пусна CV-то. Не бях отишъл с тази цел и изобщо не го мислех, но ми казаха, че сега е периодът, в който \"Ред бул\" набира атлети. Трудното е, че крайното решение не е на \"Ред бул\" в България, а CV-то трябва да бъде пратено в централата на \"Ред бул\" и тогава те решават дали си заслужава да бъдеш част от екипа. Пратих CV и октомври разбрах, че съм приет. Надявам се, че сега ще успея да покрия изискванията и да се справя на ниво. - Най-голямата ми цел е да продължавам да карам кайтсърф и да бъде до морето. Това ме зарежда и това обичам. Целта ми тази година е да участвам във всички девет състезания в Световния тур по най-невероятни места като Хавай, Бразилия, Филипините, което е малко трудно. \"Ред бул\" ще покрият финансово определена част и вече други марки, които ще ме спонсорират, ще покрият остатъка. Финансирането е трудно и в момента водя борба с много страни. Все още си търся фирма, която да ме дофинансира. Сложно е, защото на кайтсърфа не се гледа толкова сериозно. Надявам се, че ще мога да намеря спонсори преди състезанията. Целта ми е да вляза в топ 15, което смятам, че ако направя целия тур, би могло да се получи. За проекти съм намислил няколко неща с популяризирането на кайтсърфа в България, но все още не мога да кажа повече за тях, тъй като не знам дали ще се получат. Първо трябва да бъдат одобрени от \"Ред бул\". В България има хора, които карат, и определено стават все повече точно в моята дисциплина. Броят им може да стане още по-голям, ако хората разберат това, което всъщност представлява кайтсърфът. Имам за цел да го представя по различен начин и да го направя възможно най-достъпен.", "date": "2019.03.31", "title": "Никола Абаджиев, кайтсърфист: Адреналинът променя вижданията ти за живота"}
{"url": "https://www.dnevnik.bg/sviat/2019/03/31/3412411_liberalen_advokat_razgromi_evrokomisar_i_stana/", "text": "Либералният адвокат Зузана Чапутова спечели балотажа на президентските избори в Словакия срещу еврокомисаря по енергийните въпроси и зам.-председател на Европейската комисия Марош Шефчович. След преброяването на почти всички бюлетини от съботния вот тя получава 58.3%, а той - 41.7% от валидните гласове. Словакия избра не само първата си жена държавен глава, но и показа, че възходът на популизма в Европа не е необратим, коментира \"Ройтерс\". Чапутова няма никакъв политически опит и не е заемала изборни длъжности, но е известна в страната като адвокат, водил продължителна битка срещу строителството на незаконно сметище. То бе проект на човек, свързан години по-късно със скандалното убийство на младия разследващ журналист Ян Куцяк и годеницата му. Затова победата на Чапутова се възприема и като демонстрация на недоволството на словаците от нивото на корупция в страната им. Шефчович, който също като нея е проевропейски настроен, е дипломат от кариерата, подкрепен от управляващата партия \"Смер\", която е с най-голямата парламентарна група и доминира в словашката политика от 2006 г. насам. От 18 януари той е в отпуск от поста си в Еврокомисията. Но фактът, че не се дистанцира от бившия премиер Роберт Фицо, подал оставка под натиска на недоволството след убийството на Куцяк, разочарова мнозина. Чапутова води кампания срещу \"завзетата държава\" от интересите на \"хора, които задкулисно дърпат конците\" - послание, което ѝ спечели поддръжници особено сред младите и образовани избиратели Тя е на 45 години и е член на либералната партия \"Прогресивна Словакия\", която е извън парламента в Братислава. Подкрепа за нея изразиха опозиционни партии и една от партиите в управляващата коалиция, която представлява унгарското малцинство, както и президентът Андрей Киска. След като излязоха резултатите и Шефчович призна поражението си, Чапутова благодари на поддръжниците си като говори на словашкия, унгарски, чешки, ромски и рутенски - език (известен още като западноукраински или старобеларуски), говорен от гръкокатолиците. \"Щастлива съм не само от резултата, но основно от това, че се видя, че е възможно да не се поддаваме на популизма, да казваме истината и да изразяваме интересите си без агресивен език. Всичко това започна от местните избори миналата година, президентските избори го потвърдиха и аз вярвам, че същото ще се случи на изборите за Европейски парламент през май\", заяви Чапутова.", "date": "2019.03.31", "title": "Либерален адвокат разгроми еврокомисар и стана президент на Словакия"}
{"url": "https://www.dnevnik.bg/istorii_na_denia/2019/03/31/3412324_koi_sa_nai-dobrite_barove_v_bulgariia_spored_bakhus/", "text": "Дори в България вече има барове, чието най-високо постижение не е да поднасят коктейл с бенгалски огън и да палят бара, за да впечатлят клиентите. Показа го първото по рода си събитие \"Бар на годината Бакхус\", което снощи раздаде първите си награди. В категорията \"Дебют\" наградата отиде при Dsquared 2 в София. \"Щастливото прасе\" получи наградата в категорията \"Ресторант&бар\". \"Бар на читателите\" стана Funky Monkey - Велико Търново, а най-добрият бар е The Coktail bar от София. Системата на оценяване е заимствана и адаптирана от европейския конкурс MIXOLOGY BAR AWARDS. Специално събрано жури от доказани професионалисти в бранша съвместно с екипа на \"Бакхус\" са изготвили критерии за оценяване и са номинирали широк списък от барове в страната, които ги покриват. Повече по темата четете  тук . Преди наградите лектори от Лондон и Атина проведоха мастър класове. Лорета Тоска от Атина, съосновател на компанията ICE UP, разказа защо да сложиш лед в качествено уиски е проблем. Не заради леда сам по себе си, а заради това, че той не се състои от чиста вода. Такава, която няма вкус и мирис. Заради проблема да си доставят такъв лед за коктейлите, тя и нейни съдружници създават компанията. Георги Радев от Пловдив от миналото лято е горд собственик на бар в Лондон. Много ми е мило и драго да виждам как все по-добри стават нещата в България, каза той пред бармани, имайки предвид този сектор. Посвети класа си на собствената си страст към тропическите коктейли, които имат дълга история и очевидно не излизат от мода, когато са направени с качествени продукти и с нови идеи. Интервю с него очаквайте скоро в \"Дневник\". Друг българин от Лондон - Димитър Василев, разказа, че стандартът в сервирането на коктейли вече е сведен до 30-40 секунди от момента на поръчването им. В компанията, в която работи, той помага на баровете да разработват и подготвят менютата си. Потребителите вече се стремят към това да опитат нещо вкусно, а не такова, което на външен вид изглежда космическо, разказа Василев И до днес в България се наемат бармани по критерия могат ли да хвърлят бутилки, коментира с ирония по време на мастър класа си Димитър Димитров от By The Way. Даде примери с това как се побългаряват неуспешно коктейли - от типа на \"Космополитън\" със сок от касис, \"Мохито\" с намачкан лайм и др. подобни интерпретации. Неговата лекция бе посветена на чалгата в коктейлите. Повече по темата четете  тук . Червено вино с червено месо, бяло - с бяло. Това класическо съчетаване на виното с храната е вече адски остаряло, обясни по време на мастър класа си Тед Лелекас от Гърция, който се занимава със съчетаването на храната с напитките. \"Най-малкото вече има и розе\", пошегува се той. Според него коктейлите са в ролята на фактора, който променя играта при алкохола както гастрономията прави това при храната. Смята се, че в Италия е започнало съчетаването на храната с алкохола, макар че открай време виното е вървяло ръка за ръка с храненето заради неговата достъпност в страни като Гърция, например. Освен това в стари времена не е имало системи за пречистване на водата, което в крайна сметка е правел алкохолът. Така той се е наложил и като убиец на микробите. Според Лелекас лютата храна добре се съчетава с твърдия алкохол, а като цяло баровете не трябва да рискуват да предлагат гореща храна с напитките си, защото е силно вероятно да не се съчетаят добре.", "date": "2019.03.31", "title": "Кои са най-добрите барове в България в конкурса на \"Бакхус\""}
{"url": "https://www.dnevnik.bg/sviat/2019/03/31/3412417_trump_naredi_da_se_spre_pomoshtta_za_tri_durjavi/", "text": "САЩ спряха помощта за Салвадор, Гватемала и Хондурас, след като президентът Доналд Тръмп остро критикува трите държави от Централна Америка, че изпращали към САЩ кервани с имигранти. Малко по-рано той заплаши да затвори следващата седмица границата с Мексико, за да не допусне навлизането на нелегални имигранти в страната. През последните дни на границата се струпаха граждани на трите държави, опитващи се да я пресекат. В петък Тръмп обвини трите страни, че организирали колони от имигранти и ги изпращали на север. Държавният департамент съобщи, че е започнал изпълнението на президентското нареждане и ще се опита да ангажира и парламента във Вашингтон в този процес. Това е признание, че все пак помощта в размер на около 700 милиона долара годишно не може да бъде спряна без одобрение от конгресмените. \"Плащаме им огромни средства, а не получаваме нищо в замяна\", каза Тръмп в петък. Подобни мерки и думи не спират хората от Централна Америка да потеглят към САЩ в търсене на работа и сигурност. \"Ройтерс\" разказва, че в неделя от столицата Сан Салвадор е тръгнала поредната група от около 90 души. Според местни хора това е десетият от октомври насам \"керван\" от имигранти.", "date": "2019.03.31", "title": "Тръмп нареди да се спре помощта за три държави, защото \"изпращат\" имигранти в САЩ"}
{"url": "https://www.dnevnik.bg/sport/2019/03/31/3412428_cherno_more_obvini_srichashtiia_deputat_za_zagubata_ot/", "text": "Треньорът на \"Черно море\" Илиан Илиев отдаде загубата на своя отбор от  ЦСКА с 0:1  в първия мач от шампионските плейофи на съдията Стефан Апостолов. Червените спечелиха на \"Българска армия\" с дузпа в края на мача, вкарана от Али Соу. С трите точки ЦСКА успя да съкрати аванса на \"Лудогорец\" само до три. \"Съжалявам, че загубихме по такъв начин, и за усилията, които положиха футболистите. Второто полувреме не успяхме да покажем същото от първото, но съдията не ни позволи да играем. Това бяха само фаулове в атака, тръгваме контраатака трима на двама, свири фаул. После фаулове срещу нас не свири\", каза Илиев след срещата. Съдията Стефан Апостолов, който е депутат от ГЕРБ, ръководи и първия мач за годината между двата тима. Тогава в дебюта на Любослав Пенев ЦСКА загуби с 0:2, а след мача треньорът на червените  имаше много претенции  и разкритикува рефера и БФС, за което  беше глобен с 9000 лева . \"Не знам дали дузпата я има или не, но говоря като цяло. Той (съдията) накъса много играта, не ни даде да играем с топката. Тези, които са играли футбол, знаят, че когато не играеш с топката, а само тичаш след нея, се измаряш и в един момент се пропукваш\", добави треньорът на \"Черно море\".я \"След мача във Варна, в който бяхме много по-добри и съдията не мисля, че повлия, Любо Пенев не беше видял нищо. После обаче някой му подшушна и започна едни дитирамби по съдията. Сега това тук е следствие на това, което каза Любо Пенев за трите варианта които предложи, то се получи 4-ти вариант - всичко за ЦСКА, заради този сричащия депутат. Съжалявам, че говоря тези глупости, но наистина някой път няма смисъл да пътуваме, пишете им служебно 3:0, да си продължават битката\", завърши Илиев. Апостолов, който е заместник-председател на парламентарната комисия по спорт, стана известен в края на миналата година. Тогава той изпитваше затруднения да прочете доклад на комисията от трибуната на Народното събрание. През лятото на 2018 г. Апостолов отсъди три дузпи по време на  двубой от първия квалификационен кръг  на Шампионската лига между \"Розенборг\" и \"Валур\".", "date": "2019.03.31", "title": "\"Черно море\" обвини \"сричащия депутат\" за загубата от ЦСКА"}
{"url": "https://www.dnevnik.bg/sviat/2019/03/31/3412435_sauditskite_komandosi_ubili_jurnalista_djamal_hashokji/", "text": "Членовете на саудитския екип от командоси, които убиха саудитския журналист Джамал Хашокжи, са били на обучение в САЩ, съобщи в. \"Вашингтон пост\", който разкрива нови елементи около смъртта на бившия си автор, предаде \"Франс прес\", цитирана от БТА. Критикът на саудитския режим, който живееше в САЩ, беше убит на 2 октомври от екип от 15 агенти, пристигнали от Рияд в консулството на страната в Истанбул. Тялото на журналиста и досега не е открито. След като първоначално отричаше убийството, Саудитска Арабия каза, че станалото е резултат от операция, извършена от лица, които са били \"извън контрол\" и затова се изродила.  Съдебен процес срещу 11 подсъдими започна в началото на годината в саудитски съд. Според журналиста на \"Вашингтон пост\" Дейвид Игнейшъс \"саудитец, който внимателно прочел стенограмата от аудиозаписа\", направен с поставен от турските служби микрофон в консулството, му разказал, че екипът смятал да отвлече Хашокжи и да го върне в Саудитска Арабия, за да бъде разпитан. От записа се разбира, че на журналиста била поставена инжекция, \"вероятно с много силен седатив\", преди да му сложат торба на главата. \"Не мога да дишам. Имам астма. Не го правете\", се чувало да вика Хашокжи непосредствено преди смъртта си. Игнейшъс казва, че е разговарял с повече от 10 американски и саудитски източници, пожелали анонимност. Те му съобщили, че някои членове на \"групата за бърза намеса\", създадена от саудитските власти и изпратена в Истанбул, са били обучавани в САЩ. ЦРУ е уведомило други правителствени агенции, че това обучение по специални операции може да е било частично осъществено от групата Tier 1 (Тайър уан) - компания от щата Арканзас с разрешително от Държавния департамент, пише вестникът. \"Това обучение е било проведено преди смъртта на Хашокжи\" и \"не е възобновявано след това\", уточнява всекидневникът, уверявайки, че и други дейности по обмен в сферата на сигурността между САЩ и Саудитска Арабия са преустановени след убийството на журналисти. Телефонът на Джеф Безос бил хакнат по поръчка на Саудитска арабия Междувременно таблоидът \"Нешънъл инкуайърър\" написа, че мобилният телефон на основателя на компанията \"Амазон\" Джеф Безос е бил взломен от хакери, работещи за правителството на Саудитска Арабия и в резултат негови текстови съобщения и снимки с любовницата му са попаднали в компанията \"Америкън мидия\", предаде ТАСС. До тези заключения е стигнал наетият от Безос частен консултант Гевин де Бекер, който вчера публикува резултатите от разследването си в портала \"Дейли бийст\". \"Нашите детективи и още няколко експерти стигнаха до заключението, за което може да се говори с голяма степен на сигурност, че Саудитска Арабия е имала достъп до телефона на Безос и е получила лична информация\", заяви Де Бекер. \"В настоящия момент не е напълно ясно до каква степен \"Америкън мидия\" е била уведомена за това, ако изобщо е била\", добави консултантът. Той каза още, че правителството в Рияд много е искало да навреди на Безос още от октомври 2018 г., когато в. \"Вашингтон пост\" (собственост на Безос) започна активно да отразява убийството на Хашокжи\", обясни Де Бекер. По-рано Безос съобщи, че е наредил започването на частно разследване как неговите лични данни са попаднали у \"Нешънъл инкуайърър\". Дълго се смяташе, че изданието е получило компромат от президента на САЩ Доналд Тръмп или от посредници от Саудитска Арабия. Но адвокат Елкан Абрамовиц, който представлява интересите на \"Американ мидия\", през февруари отрече подобни версии в интервю за Ей Би Си. По-късно в. \"Уолстийт джърнъл\" въз основа на собствени източници съобщи, че вестникът е получил информация с компрометиращи снимки за изневярата на Безос от брата на любовницата му, актрисата Лорън Санчес. Тогава Безос наема Де Бекер, за да провери дали това е вярно. Безос твърди, че главният редактор на \"Нешънъл инкуайърър\" Дейвид Пекър разбрал за разследването и чрез свои представители настоял да бъде прекратено. В противен случай заплашил да публикува нови съобщения, както и снимки с интимен характер, които Безос и Санчес си разменяли. Освен това Пекър искал Безос публично да заяви, че в материалите на \"Нешънъл инкуайърър\" няма политическа подплата. Безос обаче решил да не се поддава на заплахи и публикувал кореспонденцията си с представителите на вестника. Историята със снимките започна, след като Безос официално обяви, че се развежда със съпругата си Макензи след 25 години брак.Това фактически изпревари публикацията на \"Нешънъл инкуайърър\", в която се твърдеше, че изпълнителният директор на Амазон е изневерявал на жена си с Лорън Санчес.", "date": "2019.03.31", "title": "Саудитските командоси, убили журналиста Джамал Хашокжи, са били обучавани в САЩ"}
{"url": "https://www.dnevnik.bg/politika/2019/03/31/3412437_po_ideia_na_siderov_kandidatite_za_evrodeputati_ot/", "text": "Кандидатите за евродепутати от партия \"Атака\" ще бъда избрани чрез своеобразно риалити шоу по патрийната телевизия. Това съобщи днес по БНТ лидерът на организацията Волен Сидеров, като подчерта, че идеята е негова. \"Аз няма да се кандидатирам. Чуколов (зам.-председателят на \"Атака\" Десислав Чуколов, б.а.) няма да се кандидатира, никой от партийното ръководство - не. Ще предложим млади хора, чисти лица, нови, които ще се състезават за листата и ще ги оценяват зрителите на нашата телевизия, като ще гласуват със SMS-и\", уточни Сидеров. Лидерът на \"Атака\" подчерта, че така ще има 100% мажоритарност и 100% преференции. Коментирайки скандала апартаментите, купени от Цветан Цветанов, Цецка Цачева и други хора от властта, Сидеров каза, че Борисов е действал правилно, като е жертвал Цветанов, за да запаси партията. Лидерът на \"Атака\" изрази мнение, че на Цветанов се придава прекалено голямо значение, а ГЕРБ могат да си направят изборите и с него, и без него. Коментирайки реакцията на хората по  апартаментния скандал , Сидеров обяви, че тя е повод политиците да се замислят. \"Може би се отдалечихме от народа си и започваме да плащаме за това. Трябва да се върнем към народа си\", посочи лидерът на \"Атака\". Според него хората искат прочистване сред политиците и това е целта на избрания подход от партията за намиране на кандидати за евродепутати. В отговор на въпрос Сидеров каза, че няма шанс трите партии в коалицията \"Обединени патриоти\" да се явят заедно на евроизборите и вината за това е на НФСБ на Валери Симеонов. Лидерът на \"Атака\" обаче уточни, че в \"Обединени патриоти\" всички действат кооперативно, без емоции и коалицията е стабилна.", "date": "2019.03.31", "title": "По идея на Сидеров кандидатите за евродепутати от \"Атака\" ще се изберат с риалити шоу"}
{"url": "https://www.dnevnik.bg/politika/2019/03/31/3412454_petur_moskov_se_opredeli_kato_desen_konservator_a/", "text": "Политическите противници на \"КОД\" са Българската социалистическа партия и Движението за права и свободи. Останалите политически партии нямат такова голямо значение. \"КОД\" е консервативна дясна партия. Целта на създаването й е дясно консервативно управление\", допълни той. Аз отстоявам дясноконсервативни позиции, а Радан Кънев е член на либерална формация, която защитава зелен екстремизъм, описа той разликата между себе си и водача на листата на \"Демократична България\" Така лидерът на бъдещата партия Консервативно обединение на десницата (КОД), бивш министър на здравеопазването в правителството на Бойко Борисов и бивш член на ДСБ - Петър Москов, обясни по Би Ти Ви разликата между себе си и водача на листата за евродепутати на \"Демократична България\" Радан Кънев. Между КОД и първоначалното ДСБ има много прилики, между КОД и сегашното ДСБ има много разлики. Дясното беше подменено, това трябва да се каже ясно, смята Москов. Той определя БСП и ДПС, като политическите противници на КОД са БСП, а дясното трябвало да се противопоставя на зеления тероризъм. Москов добави, че \"либералният модел на демокрация е провален и ние сме длъжни да му противопоставим ценностите на консервативната демокрация\". \"Аз съм лекар, когато дойде човек при мен, очаква да го лекувам, не да му обяснявам, че не мога заради лошата атмосфера, колегите, които не харесвам, и т.н. От политиците хората очакват да променят правилата, което да доведе до подобряване на стандарта им на живот, не да правят експерименти, коментира още Москов.", "date": "2019.03.31", "title": "Петър Москов се определи като десен консерватор, а Радан Кънев бил либерал"}
{"url": "https://www.dnevnik.bg/sport/2019/03/31/3412444_fotogaleriia_berbatov_i_legendite_na_totnum_otkriha/", "text": "Димитър Бербатов бележи във вратата на \"Интер\" в мача между легендите на \"Тотнъм\" и \"нерадзурите\", с който беше открит новият стадион на \"шпорите\". Италианският тим спечели с 5:4.", "date": "2019.03.31", "title": "Фотогалерия: Бербатов и легендите на \"Тотнъм\" откриха новия стадион на тима"}
{"url": "https://www.dnevnik.bg/biznes/2019/03/31/3412456_krastavicite_ot_vnos_poevtiniavat_s_nad_27_na/", "text": "Индексът на тържищните цени, който отразява цените на хранителните стоки на едро, тази седмица се понижи с 0,25 на сто - от 1.558 на 1.554 пункта, съобщава Държавната комисия по стоковите борси и тържищата (ДКСБТ), цитирана от БТА. Последните четири седмици нивото на индекса е без особена промяна. Базовото ниво на индекса – 1.000, е от 2005 година. Доматите от внос поевтиняват тази седмица с 0.9%, до 2.25 лева за килограм, а цената на краставиците от внос пада с 27.5 на сто, до 1.58 лева за килограм. Картофите поскъпват с 1.8 процента и се продават по 1.16 лева за килограм на едро. Морковите се търгуват по 1.08 лева за килограм. Зелето поевтинява с 3.6% до 1.35 лева за килограм. Ябълките поевтиняват с един процент до 1.02 лв./кг. Цената на портокалите се понижава с 2.3 на сто до 1.25 лева за килограм. Мандарините поевтиняват с 3.0 на сто и се търгуват по 1.60 лева за килограм. Бананите поевтиняват с 1.4 на сто до 2.10 лева за килограм. Лимоните се продават по 1.75 лева за килограм. Кравето сирене поскъпва с 0.5 на сто и се търгува по 5.93 лв./кг; кашкавалът, тип \"Витоша\", поевтиня с 0.6 на сто и се купува по 10.04 лв./кг. Олиото поскъпва с 2.7 на сто и се купува по 1,91 лева за литър. Каймата поскъпва с 2.1 на сто и се търгува по 4.80 лева за килограм. Пакетче краве масло от 125 грама поскъпва с 2.3 на сто и се продава по 2.26 лева. Пилешкото замразено месо поскъпва с 0.8 на сто и се продава по 3.84 лева за килограм на едро в края на седмицата. Захарта се търгува по 1.16 лв./кг, а брашното, тип \"500\" поскъпва с 3.5 на сто и се продава по 0.88 лева за килограм. Яйцата се продават по 0.20 лева за брой.", "date": "2019.03.31", "title": "Краставиците от внос поевтиняват с над 27% на стоковите борси"}
{"url": "https://www.dnevnik.bg/politika/2019/03/31/3412462_stanislav_stoianov_shte_zaeme_miastoto_na_cvetanov_v/", "text": "Станислав Иванов Стоянов ще заеме мястото на Цветан Цветанов като народен представител от групата на политическа партия , съобщиха от Централната избирателна комисия (ЦИК). С писмо от 29 март 2019 г. в ЦИК е получено решение на Народното събрание, с което предсрочно са прекратени пълномощията на Цветан Генчев Цветанов като народен представител от Четвърти изборен район – Великотърновски, издигнат от листата на политическа партия \"ГЕРБ\" в 44-то Народно събрание. Цветанов подаде оставка като депута т по-рано през седмицата след скандала с купения от него апартамент на по-ниска от пазарната цена. Преди Станислав Стоянов да влезе в парламента, решението на ЦИК от 30 март трябва да се обнародва в \"Държавен вестник\". Стоянов от завършил маркетинг и реклама в университета в Свищов и от 15 години е мениджър на рекламна агенция.", "date": "2019.03.31", "title": "Станислав Стоянов ще заеме мястото на Цветанов в парламента"}
{"url": "https://www.dnevnik.bg/detski_dnevnik/2019/03/30/3411552_za_deset_godini_broiat_na_otglejdanite_v_domove_deca_v/", "text": "За десет години България бележи \"похвален прогрес\" при грижата за деца, лишени от родителска грижа. От 2009 до 2017 г. броят на децата, които са настанени в институции за отглеждане, е намалял с 80% - от 7587 до 979. Това се посочва в сравнителен анализ на неправителствената организация Opening Doors for Europe's Children, чиято цел е да подкрепя усилията на държавните институции в европейски страни за осигуряване на добра грижа за децата. През 2009 г. в България е имало 137 институции за деца, лишени от родителска грижа, докато през 2017 г. техният брой е намалял на 36. Деинститулизацията се прави с помощта на средства от европейските фондове, чийто размер е около 100 млн. евро. На фона на резултатите в България реформата на институционалната грижа за такива деца в Румъния продължава да е предизвикателство, тъй като има няколко значителни забавяния, в т.ч. и при усвояването на еврофондовете, се посочва в анализа. В същото време Молдова е успяла да намали с 90% броят на децата, които се отглеждат в институции - от 11 500 през 2006 г. до 1100 през 2017 г. Броят на децата в приемни семейства се е увеличил 15 пъти. За разлика от Молдова реформата в Украйна започва от 2017 г. Около 100 хиляди деца трябва да бъдат изведени от институциите.", "date": "2019.03.31", "title": "За десет години България е намалила с 80% броя на отглежданите в домове деца, сочи анализ"}
{"url": "https://www.dnevnik.bg/politika/2019/03/31/3412466_ot_cik_se_nadiavat_poruchkata_za_mashinite_za/", "text": "Машинното гласуване на евроизборите е под въпрос, стана ясно от думите на председателя на Цeнтралната избирателна комисия Стефка Стоева, предаде БНР. Въпреки че се очаква обществената поръчка за доставка на машините да се обяви следващата седмица, от комисията днес се оплакаха, че няма институция, която да сертифицира машините за изборите. \"Всички държавни органи отказват да изпълнят тази дейност, защото казват, че не е в тяхната компетентност и не разполагат с такава възможност\", заяви новият председател на ЦИК Стефка Стоева. Тя увери, че това не е заплаха за провеждането на изборите. В три хиляди секции трябва да се гласува с машини на евроизборите, в шест хиляди - на местните през есента, припомня БНР. Засега обаче пет държавни агенции, сред които ДАНС и агенцията по метеорология, са отговорили официално, че нямат отношение към сертифицирането на машините. Говорителят на ЦИК Александър Андреев не каза кой трябва да предприеме съответните стъпки. \"Ние сме изправени пред различни въпроси, за да не кажем проблеми, които следва да бъдат решени и те не са от компетентността на ЦИК. Това, което е необходимо, ние ще го направим, за да може да се случи машинното гласуване\", допълни той. Председателят на ЦИК Стефка Стоева заяви, че до снощи от ЦИК са приели 25 решения. Сред тях е хронограмата (сроковете, в който трябва да се изпълнят основните дейности, б.а.), определени са районите и правилата за съставяне на районните избирателни комисии. Стоева посочи, че са били определени и принципите, по които ще се осъществи машинното гласуване, защото Изборният кодекс не ги урежда, обобщава \"Нова телевизия\". По думите на председателя на ЦИК най-важният въпрос е до полунощ да се одобрят всички изборни книжа.", "date": "2019.03.31", "title": "Избирателната комисия предупреди, че машинното гласуване на евровота е под въпрос"}
{"url": "https://www.dnevnik.bg/sport/2019/03/31/3410179_skot_jurek_da_iztichash_niakolko_hiliadi_kilometra/", "text": "На 12.07.2015 г. ултрамаратонецът Скот Юрек отбелязва поредното невероятно постижение в света на спорта – рекорд за най-бързо пробягване на Пътеката на Апалачите (3489 км) за 46 дни, 8 часа и 10 минути. Този рекорд и всичко свързано с него той описва в своята книга \"Север\". Определян е за един от най-великите бегачи на всички времена, с многобройни победи в \"Спартатлон\" (245 км), \"Хардрок\" (160 км), \"Бадуотър\" (216 км) и Западни щати (160 км). \"Нешънъл Джиографик\" го обявява за \"приключенец на годината\", а \"Спортс Илюстрейтид\" го нарежда сред 50-те спортисти в най-добра форма. Автор на бестселъра на \"Ню Йорк Таймс\" \"Яж и тичай\", Юрек участва и в книгата \"Родени да тичат\" и се появява на страниците на \"Ню Йорк Таймс\", \"Ю Ес Ей Тудей\", \"Уолстрийт Джърнъл\", \"Тайм\" и \"И Ес Пи Ен\". Познат със забележителната си издръжливост и бързина, той завършва първи в почти всички елитни ултрамаратони.  Скот е роден в Дълют, Минесота, на 26 октомври 1973 г. Има трудно детство, докато и двамата му родители се борят с тежки здравословни проблеми. Спазва собствен хранителен режим, изготвен специално за нуждите на организма му, и се храни изцяло с растителна храна. Започва да се храни здравословно, да спортува и да се обучава за кинезитерапевт, след като майка му се разболява от множествена склероза. \"Когато имаш случай на хронично заболяване в семейството – ти или бягаш от мисълта, че можеш да влияеш на здравето си, или правиш всичко, на което си способен, за да останеш здрав. Аз избрах второто\", казва той. Днес той живее в Боулдър, Колорадо, заедно със съпругата си Джени и дъщеря им Рейвън. На 45 години, напълно здрав и готов за нови предизвикателства. Казва за себе си, че се наслаждава на живота, опитва се да бъде пример за останалите – за това \"как можеш да остаряваш добре, ако водиш здравословен начин на живот, вместо да чакаш да грохнеш или да се разболееш.\" Книгата му \"Север\" е вече на пазара, издадена от \"Вакон\". Ето и откъс от нея:  Исках да се върна в горите на Минесота, където се бях влюбил в идеята за приключения и безкрайни пътеки, които променят живота. Изведнъж ми се прииска и да избягам от жегата. Набързо съставих план. Щях да пробягам някоя от националните туристически пътеки. Големите бяха три и ние се намирахме на една от тях – ТХП. Някои части от нея познавахме като на длан. Националната гранична континентална панорамна пътека беше най-дългата със своите 4990 километра, движеше се по гръбнака на Скалистите планини право през новия ни дом в Колорадо и ми изглеждаше като добър избор. Но по някаква причина не ми се нравеше. Веднага щом идеята покълна в мен, започна да расте лавинообразно и да набира инерция: защо да не опитам да счупя рекорда за време по Пътеката на Апалачите? Беше идеална. Исках изцяло ново предизвикателство, а почти не бях ходил по туристическите пътеки на изток от Мисисипи. Джей Лу беше права – маратоните и ултрамаратоните вече не ме удовлетворяваха. И нищо чудно, при положение че през последните 20 години се бях състезавал до изнемога. Но рекорд за време сред горите и планините – едномесечно приключение, с което отново да си възвърна хъса? Бях изгубил желанието да надхвърлям физическите си предели и да надвивам съзнанието си, за да поглъщам километрите в състезанията на свръхдълги разстояния. Но все още обичах да бягам и да разучавам заобикалящата ме среда. Харесваше ми да бъда сред природата. Дори и непознатото ме привличаше. Веднага ми допадна идеята да бягам на съвсем ново място, съвсем непознато и съвсем непланирано. Както обичаше да ми казва дядо, докато бродехме из 40-те му акра в Уисконсин: \"Най-добрият начин да опознаеш земята си е да я обходиш\". Всеки завой по пътеката, всяка гледка и скала, всеки кръстопът и начало на път щяха да са ми напълно неизвестни. Един нов, неоткрит свят зад всеки ъгъл. Разбира се, нямаше да бродя безцелно. Щях да гоня рекорд за време. Хорти го беше направил преди години. Знаех, че и аз мога. Може би точно от това имах нужда, за да разпаля отново пламъка, който Джей Лу бе забелязала, че гасне. По-късно щях да се занимая с подробностите, но почти веднага започнах да правя изчисленията наум. Щях да бягам и да се катеря със средна скорост от над 80 километра на ден в продължение на 45 дни през една от най-каменистите туристически пътеки на Земята. Щях да измина 3523 километра, докато се качвам и слизам по стотици хиляди метри денивелация. В рамките на шест седмици щях да покрия цялата дължина на Пътеката на Апалачите по-бързо от всеки друг преди мен. Е, поне щях да опитам. А знаех, че сам не мога да си правя дори планове. Бяхме изминали километри в мълчание след караницата, когато спрях на едно възвишение и нададох гърлен гарванов вик. Това е нейното име по пътя – Гарван, заради цвета на косата й, както и по името на най-умните птици. Джей Лу изграчи в отговор и щом ме настигна, аз избълвах плана си. - Мисля, че искам да измина Пътеката на Апалачите и да счупя рекорда. Пътеката се пресича от много шосета, където може да се срещаме и да сме заедно през деня. Може да обядваме заедно и ти да бягаш по малко с мен. Ще е като почивка, забавно приключение и за двама ни! Може би ако не преставах да говоря, тя нямаше как да откаже. Джей Лу се спря изтощена на място с объркан вид и се намръщи недоумяващо. И преди ме беше чувала да говоря за рекорди и прекосяване на дълги туристически пътеки, но това си бяха просто мечти. А имаше и маршрут, който беше много по-близо до нас от този на Апалачите и който и двамата обичахме. От години живеехме в Сиатъл, така че Тихоокеанският хребетен път беше почти в задния ни двор. Бях изминал по-голямата част от него в щата Вашингтон и донякъде в Орегон, а през някои отсечки в Калифорния бях бягал на състезания. Джей Лу обичаше да си играем на \"намери пресечки с Тихоокеанския хребетен път\", докато пътешествахме из Южна Калифорния през уикенда. ТХП беше моята посока към дома, а сега се беше превърнала в нашата. - Пътеката на Апалачите – каза Джей Лу с израз, който познавах твърде добре. - Защо? Последва тишина, оглушителна тишина, с която дори изначалното мълчание на пустинята Анза-Борего не можеше да се мери. - Защото буксувам. Защото съм на 40 и искам отново да усетя какво е да стигнеш до предела си, а после да го надскочиш. Защото съм благодарен за всичко, което имам, и за малко имам нужда да си спомня какво е да нямам нищо.", "date": "2019.03.31", "title": "Скот Юрек: Да изтичаш няколко хиляди километра"}
{"url": "https://www.dnevnik.bg/politika/2019/03/31/3412475_rumen_petkov_kum_ninova_ne_gledai_na_koaliciia_za/", "text": "Скъпа Корнелия, пиша \"скъпа\", защото ще струваш прекалено скъпо на БСП и на България. Първото не е мой проблем, но не бива да гледаш на \"Коалиция за България\" като на \"Техноимпекс\". Това казва в коментар до лидера на БСП Корнелия Нинова във \"Фейсбук\" председателят на партия АБВ и новата \"Коалиция за България\" Румен Петков. В писмо до медиите той пише, че коментарът му е бил изтрит от Нинова и за това го разпространява през пресцентъра на АБВ. \"Как си се сдобила с \"Техноимпекс\" знаете ти и Иван Костов. Как сте разгонили партиите от \"Коалиция за България\" знаете ти, Сашо Радославов (ДСХ), Елена Нонева (ПДС), Катя Атанасова (ОБТ) и Спас Панчев (Земеделците). В \"Коалиция за България\" винаги е имало атмосфера на взаимно уважение между равнопоставени политически партии, която ти може би няма да разбереш\", пише още Румен Петков. Вчера Петков  обяви създаването на \"Коалиция за България\" , която ще участва в евроизборите. Освен АБВ в обединението са още \"Обединен блок на труда Български лейбъристи\", \"Българска партия Либерали\", \"Възраждане на Отечеството\", \"Българска левица\", \"Движение за социален хуманизъм\" и политически движение \"Социалдемократи\". След обявяването на името на коалицията Нинова реагира,  като обяви пред симпатизанти  в Дивотино вчера, че създателят на АБВ Георги Първанов се опитва да се върне в политиката през задния вход, като краде името на собствената си партия, за да помогне на нейния опонент. Както е известно, новото обединение взима ползваното повече от десет години от БСП и няколко малки партии име \"Коалиция за България\". С него Георги Първанов спечели президентските избори прз 2001 г., а социалистите - парламентарните избори през 2005 г., когато Сергей Станишев стана премиер.", "date": "2019.03.31", "title": "Румен Петков към Нинова: Не гледай на \"Коалиция за България\" като на \"Техноимпекс\""}
{"url": "https://www.dnevnik.bg/kultura/2019/03/31/3408668_otkus_ot_budete_kato_decata_na_vladimir_sharov/", "text": "Само най-верни и близки от обкръжението на Ленин хора знаят, че в края на живота си, вече тежко болен, вождът на световния пролетариат се отрича от революционните си теории и прегръща учението на Христа. След първия удар на 23 март 1921 година, едва започнал да се съвзема, Ленин почти непрестанно мисли за Бог. \"Истина ви казвам, ако се не обърнете като дечицата, никак няма да влезнете в небесното царство\" – предупреждава в Евангелието на Матея Спасителят и Ленин, който постепенно губи разсъдъка си и става като дете, изцяло се прониква от тази идея. Заедно с Троцки и Дзержински, в пълна конспирация, той организира таен кръстоносен поход към Йерусалим. В него трябва да вземат участие само деца – милионите безпризорни, които Гражданската война оставя без покрив и родители. Защото \"всеки ден, изживян от човека на земята, е пълен догоре с грехове и само ни отдалечава от Бог\". И нито църквата с нейния хилядолетен опит, нито мъжеството на работническата класа ще върнат Божието царство на земята. Единствените, които могат да спасят света и човешкия род, са децата. Рицари на световната революция могат да бъдат само истински нищите духом. Владимир Шаров (1952 – 2018) завършва история във Воронежкия университет и работи във Всесъюзния научно-изследователски институт за документиране на архивите, където през 1984 г. защитава дисертация по история на Смутното време в Русия (началото на XVII в.). Разработва няколко оригинални исторически концепции и издава научния труд \"Психология на руската история\". Чете лекции и доклади по руска история, литература и култура в Харвардския, Оксфордския, Кьолнския, Римския, Вашингтонския и други престижни университети. Вл. Шаров е автор на сборници със стихове и есета и на девет романа, сред които \"Преди и по време\" (1993), \"Аз ли не жаля\" (1995), \"Репетиции\" (1997), \"Старото момиче\" (1998), \"Възкресението на Лазар\" (2002), \"Завръщане в Египет\" (2013), \"Царството на Агамемнон\" (2018). Лауреат е на множество литературни награди. Шаров си позволява да интерпретира крайно своеобразно и смело руската история от XVI до ХХ век. Всяка негова нова книга се превръща в събитие и е повод за възторзи и яростни дискусии. Романите му омагьосват с размаха на литературния замисъл, ослепителното въображение, поетичното слово и абсолютната оригиналност на повествованието. Едни го наричат жив класик, други – литературен провокатор, който работи на границата между историософията и религиозно-мистичното възприятие на действителността. Сравняват писането му с реализма на Толстой и фантастичните абсурди на Кафка, а на Запад го наричат \"новият Достоевски\". Съчетаването на игривост и абсолютна сериозност, пародия и лирика, святост и нечестивост показва удивителния талант на Владимир Шаров да асимилира и смесва наследството на руската литература от XIX и XX век. Ослепителното му въображение и абсолютно владеене на руския стил в прозата се радват на световно признание – и въпреки това романите му в съвременната руска литература още не могат да намерят своята ниша. Dictionary of Literary Biography Изключителен абсурдист, сюрреалист и мистификатор. Елена Иваницкая Великолепен разказвач на истории, фантазията му е просто изумителна. Вячеслав Курицин Превод от руски Здравка Петрова Редактор Георги Борисов Художник Кирил Златков Освен това, когато четем Библията, не бива да забравяме, че за човека е по-лесно да се примири със злото, когато то идва отвън. Когато не ние го тво­рим, а ни наказват с него. \"Моите забележки – про­дължаваше Никодим – са особено важни за онези гла­ви, където злото се приписва на самия Бог. Господ е всеблаг и злото, което съществува в света, го твори само човекът. Господ може само да го позволи. Потопът е зло, породено от човека, и човекът ще се удави в него. Ковчегът са добрите дела на праведника, те не потъват в греха и Ной със семейството си търпеливо е чакал кога Господ ще се смили, ще нареди на злото да се върне в преизподнята. Същото като по­топа става с египетските младенци. Всевишният не ги е убивал. Защитавайки своя народ, Той е поставил огледалото и злото на фараона, отразено от медта, е легнало върху Египет. Ожесточаването на сърцето на фараона, неговата забрана семето на Яков да иде в пустинята е онази неволя, в която той, като ги измъчва и преследва, държи синовете на Израил.\" Веднъж, сякаш пригласяйки на Ленин, Никодим каза, че революцията, нейната цел и смисъл са завръ­щане към детството. Хората безкрайно се уморя­ват от сложностите на живота, от хилядите и хи­ляди пролуки, завойчета, задънени улички, в които се крие грехът и откъдето по никакъв начин не можеш да го изчоплиш. Не отведнъж, но накрая стигат до извода, че единственото предназначение на сложността е именно в това – да укрива, да дава приют на злото и докато не я разрушиш, не можеш и да мислиш за спасение. Революцията е опит отново да се разделят доброто и злото, светът да стане също толкова прост, ясен, какъвто е бил преди грехопадението. Оттук чувството за правота, радост, възторг, ли­куване, които въпреки всички бедствия тя поражда у хората. Нещо подобно в онези години аз вече бях чу­вал, учудваше ме само тъгата, разкаянието в гласа на нашия отец. Знаех, че отец Никодим никога не е подкрепял революцията, но сега можех да го разбера така: че и враговете на революцията са били от същия детски лагер. През седемнайсета година предишният свят е рухнал, светкавично е изчезнал. Не е имал никакъв шанс да устои, защото революцията е предложила на всички и на всеки истински рай Господен. Обещан ти е бил живот, лишен от порок, живот без изкушения, без мъки, без съмнения. Щастливо, радостно време – нали, ако си вярвал, бил си предан и изпълнителен, ти си знаел, че каквото и да правиш, не си виновен за нищо. Това наистина е бил хубав, искрен свят, свят на младост и ентусиазъм. Вярата е запазила несмет­но количество сили, ти си бил буквално преизпълнен с тях, затова всичко у теб е пеело и е било леко да се живее. Никодим се вълнуваше и от следната мисъл. При едно етапно прехвърляне един инженер-капитан, който по време на Първата световна война орга­низирал в Галиция понтонните бродове, обяснявал на съкилийниците си, че всеки от нас е блуден син, а вярата е път към Господ, път с всички мислими от­стъпления и лутания. Откровението ни се дава, до­като вървим, само според колко е изминатото ние разбираме думите на Господ. Инак е известен брой обикновени максими и поучения. Инак нищо не е пре­чувствано, нищо не боли, не измъчва. Не би имало нито съмнения, нито измени, нито бягство, просто ти като отличник си назубрил урока и си го издекла­мирал пред класа. В Библията, казвал капитанът, вярата се проявява чрез човешката слабост. Тя е съразмерна на наши­те представи за света, за неговата справедливост, за силата на греха – само така тя може да помогне, да ни прати в правилната посока. Отстъплението от Господ на народа, който Той е избрал, не е само в Синай, но и по-рано, в Египет, и по-късно, в собствената му страна – неговите жалби и стенания са по-вярно свидетелство за това, че човекът не е бил способен на нищо повече. Страхливостта, порочността на синовете Адамови е поставяла предели и те са били тесни. Тоест вярата не е нещо готово, а е като ваене­то на човека от глина: постепенно, крачка след крач­ка. И двата Завета са път неравен, накъсан, труден път, в който всичко е необходимо и всичко е неизбеж­но. Едва като го изминеш от началото до края, мо­жеш да се надяваш на спасение. Пак той, кадровият офицер, твърдял, че военните походи на Русия са пречка в нейната история. Придвижването към Йерусалим е било бавно, явно за народа отражение на нашето вътрешно поправяне. Преди Христос да се яви за втори път, ние ще трябва да повторим пътя, по който вярата е идвала към нас, сами да се върнем на Светата земя. В Генералния щаб много хора са искали да съкра­тят пътя – да вървят към истинната вяра и земя­та на Единния Бог, дори по картата почти без да се отклоняват: Москва – Киев – Константинопол – Йерусалим, а когато целта е вече близо, част от си­лите да се прехвърлят към спомагателния фронт в Междуречието и вече оттам по пътя на Авра­ам също да поемат към Светата земя. Но дворът и гвардията били настроени различно. Техният стратегически план е изхождал от това, че днес светостта се намира в Москва, самото йерусалим­ско направление не значи почти нищо. В която и посока да тръгнем, ние вървим към Йерусалим: разширяването на империята е единствено верният, сигурен път към Господ. Така или иначе преди под скиптъра на руския цар да се окаже цялото земно кълбо – между другото и Палестина, – няма да има Царство Божие.", "date": "2019.03.31", "title": "Откъс от \"Бъдете като децата\" на Владимир Шаров"}
{"url": "https://www.dnevnik.bg/politika/2019/03/31/3412457_mariia_gabriel_e_vodachut_na_listata_na_gerb_za/", "text": "Еврокомисарят по цифрова икономика и цифрово общество в Европейската комисия Мария Габриел е водачът на листата на ГЕРБ и СДС за евроизборите на 26 май, беше обявено днес при представяне на всички кандидати. През седмицата  двете партии обявиха , че ще участват заедно в евровота като СДС ще получи две места в листата. Позицията на Габриел не е изненада, тъй като тя имаше най-много номинации от областните структури на ГЕРБ. През седмицата станаха известни и предложените от СДС кандидати за евродепутати - това са Александър Йорданов и Илия Лазаров, които са поставени съответно на шесто и седемнадесето място в листата. Шанс да влезе в парламента има само Йорданов, тъй като България избира общо 17 евродепутати от всички партии. Вчера Цветан Цветанов обяви , че при най-оптимистичният резултат от изборите ГЕРБ и СДС могат да вкарат осем евродепутати. Ако това стане в Европейския парламент ще влязат кандидатите до Емил Радев включително. Като най-песимистичен вариант председателят на предизборния щаб на ГЕРБ посочи шестима евродепутати, тоест до кандидата на СДС Александър Йорданов включително. В момента ГЕРБ също има шестима евродепутати в европарламента. 1. Мария Габриел (еврокомисар по цифрова икономика и цифрово общество) 2. Андрей Ковачев (депутат в сегашния Европарламент) 3. Андрей Новаков (депутат в сегашния Европарламент) 4. Ева Майдел (депутат в сегашния Европарламент) 5. Асим Адемов (депутат в сегашния Европарламент) 6. Александър Йорданов (СДС) 7. Лиляна Павлова (депутат в Народното събрание) 8. Емил Радев (депутат в сегашния Европарламент) 9. Ивелина Василева (председател на комисията по екология в Народното събрание) 10. Марин Захариев (зам.кмет на община Смолян) 11. Иво Ралчовски (доктор, собственик на очна клиника, общински съветник във Враца) 12. Младен Шишков (депутат) 13. Николай Диков (председател на общинската група на ГЕРБ в общински съвет Стара Загора) 14. Камен Костов (зам.-областен управител на Сливен) 15. Йоана Йончева Фильова (ново лице, идва от община Казанлък) 16. Жечо Станков (зам.-министър на енергетиката) 17. Илия Лазаров (главен секретар на СДС)", "date": "2019.03.31", "title": "Мария Габриел е водачът на листата на ГЕРБ за евроизборите (видео)"}
{"url": "https://www.dnevnik.bg/zelen/2019/03/31/3412483_ot_park_pirin_ogranichavat_dostupa_do_sedem_ezera/", "text": "Достъпът до седем от езерата в Национален парк \" Пирин\" ще бъде ограничен, защото те са са силно замърсени от пашуването на животни във високите части на планината, предаде БНР. Предвижда се ограничаването на достъпа до тях с електропастири и последващо възстановяване на естествената им структура. Замърсените от пашуващи животни езера са в района на Сандански, Кресна и Дамянишкия дял над Банско, каза директорът на парка Росен Баненски. Другият проблем, който вече е забелязан в неголеми територии на надморска височина около 2000 метра, е короядът по дърветата. Всички дейности за подобряване на природозащитното състояние на НП \"Пирин\" са разписани в проект, финансиран по ОП \" Околна среда\" с близо 6.3 млн. лева , който ще се изпълнява в следващите 43 месеца, припомня БНР.", "date": "2019.03.31", "title": "От парк \"Пирин\" ограничават достъпа до седем езера заради замърсяване"}
{"url": "https://www.dnevnik.bg/politika/2019/03/31/3412617_imalo_oshte_sedmica_shans_za_obshto_iaviavane_na/", "text": "Най-добрия вариант е трите партии да се явим заедно, мисля, че тази седмица ще бъде решаваща. Това каза вицепремиерът и лидер на ВМРО Красимир Каракачанов за общо явяване на \"Обединени патриоти\" на европейските избори по Канал 3. По-рано днес лидерът на \"Атака\"  Волен Сидеров каза, че няма шанс  трите партии в коалицията \"Обединени патриоти\" да се явят заедно на евроизборите и вината за това е на НФСБ на Валери Симеонов. Сидеров уточни, че в \"Обединени патриоти\" всички действат кооперативно, без емоции и коалицията е стабилна. Лидерът на НФСБ Валери Симеонов поиска партията му да се яви заедно с ВМРО, но без \"Атака\". Това бе отхвърлено от ВМРО, тъй като според техни проучвания резултатите от общо явяване на две от партиите биха били по-слаби от самостоятелно явяване на европейски избори. Кандидатите за евродепутати от партия \"Атака\" ще бъда избрани чрез своеобразно риалити шоу по партийната телевизия, като идеята е на Волен Сидеров. \"Ще предложим млади хора, чисти лица, нови, които ще се състезават за листата и ще ги оценяват зрителите на нашата телевизия, като ще гласуват със SMS-и\", уточни Сидеров пред БНТ.", "date": "2019.03.31", "title": "Имало още седмица шанс за общо явяване на \"патриотите\" според Каракачанов"}
{"url": "https://www.dnevnik.bg/sport/2019/03/31/3412610_hamiltun_specheli_dramatichno_gran_pri_na_bahrein_sled/", "text": "Световният шампион Люис Хамилтън взе първа победа за сезона във Формула 1 в Гран при на Бахрейн, в състезание доминирано от пилотите на \"Ферари\". Звездата на \"Мерцедес\" стигна до драматичен успех, след като 10 обиколки преди края на надпреварата лидерът Шарл Льоклер изгуби мощност в своя болид и изпусна сигурна победа. Младият пилот на Скудерията потегли от полпозишън и се движеше безоблачно към победата, но техниката не издържа. За Хамилтън победата е 74-а във Формула 1. Зад него завърши съотборникът му Валтери Ботас, който в последните обиколки също изпревари Льоклер. От началото на сезона това е втори пореден двоен успех за \"Сребърните стрели\". Льоклер остана на подиума, като надпреварата завърши зад кола за сигурност. Той подобри най-добрия си резултат във Формула 1, който беше пето място. Пилотът от Монако беше близо до това да стане третия най-млад в историята на Формула 1, спечелил състезание. В деня на Гран при на Бахрейн Льоклер беше на 21 години и 167 дни, като преди тази възраст състезание са печелили единствено Макс Верстапен и Себастиан Фетел. Льоклер започна от първа позиция и беше изпреварен на старта от Фетел, но след това в честна битка на трасето \"Сахир\" надмина съотборника си. Германецът не успя да завърши на второто място, лишавайки \"Ферари\" от очаквана двойна победа. Той допусна елементарна грешка, притиснат от Люис Хамилтън и се завъртя. След две поредни победи в Бахрейн в последните два сезона, този път \"Ферари\" претърпя загуба. \"Мерцедес\" печели за пръв път в кралството от 2016 г. \"Момчета, колко жалко за Шарл, той направи страхотно състезание. Имаме много работа, за да ги настигнем\", обърна се Хамилтън по радиото след края на състезанието. Надпреварата започна с много силен старт на Фетел, който изпревари съотборника си Льоклер. Младият пилот от Монако изпита затруднения и беше атакуван от световния шампион Хамилтън. Все пак Льоклер се защити и започна да намира темпото си, за да може в петата обиколка да настигне съотборника си Фетел. \"По-бърз съм, момчета\", обърна се Льоклер към екипа си по радиото, но не получи отговор. На старт-финалната права той събра повече скорост от Фетел, благодарение на системата DRS и с маневра от външната страна направи изпреварване, за да поведе. Пръв от лидерите, който влезе в бокса за смяна на гуми беше Верстапен. Той посети механиците си в началото на 12-ата обиколка, слагайки по-твърди гуми. Стратегията на холандеца беше опит да изпревари болидите на \"Мерцедес\", но \"Сребърните стрели\" реагираха и веднага вкараха в бокса Ботас в следващия тур. Водачът в надпрварата влезе в бокса в 14-ата обиколка, слагайки гуми медиум на болида си, а Хамилтън избра различна стратегия с най-меките смеси. Междувременно при излизането на двамата от бокса Макс Верстапен застигна Ботас и го изпревари с ефектна маневра, но финландецът си върна позицията. Последен от всички в бокса влезе Фетел, но той нямаше никакъв шанс, излизайки обратно на пистата на трета позиция, зад Хамилтън. Световният шампион беше единственият пилот в челото с меката смес след първите спирания в бокса.", "date": "2019.03.31", "title": "Хамилтън спечели драматично в Бахрейн след проблем с двигателя на Льоклер"}
{"url": "https://www.dnevnik.bg/photos/2019/03/31/3412592_fotogaleriia_svetovnite_snimki_na_denia_-_30-31_mart/", "text": "Поглед към вулкана Попокатепетъл от Сантяго Халицинтла, в щата Пуебла, Мексико.", "date": "2019.03.31", "title": "Фотогалерия: Световните снимки на деня - 30-31 март 2019 г."}
{"url": "https://www.dnevnik.bg/sviat/2019/03/31/3412626_komikut_zelenski_vodi_na_izborite_v_ukraina_i_otiva_na/", "text": "Украинският комедиен актьор Володимир Зеленски води убедително с 30.4% от  гласовете на първия тур на президентските избори  в страната, сочат първите данни от екзит пол след затваряне на секциите. След него е сегашният държавен глава Петро Порошенко, който е получил 17.8%, а трета е бившият премиер Юлия Тимошенко с 14.2 на сто от вота. Тези данни означават, че Зеленски и Порошенко отиват на балотаж. Предстои преброяване на бюлетините и обявяване на окончателни резултати, като окончателните се очакват едва на 10 април. Балотажът трябва да е на 21 април. Проучването бе обявено от Централната избирателна комисия, според която то е направено на базата на гласуване към 18:00 ч. местно (и българско) време. Изборният ден в Украйна продължи до 20 ч. Според агенция \"Униан\" друг екзит пол, осъществен от компанията Kantar TNS на 31 март (днес, в изборния ден) с 20 хил. души, сочи, че Зеленски е получил 30.1% от гласовете, а Порошенко 18.5 на сто. Журналисти, отразяващи изборите, разказват, че Зеленски се е появил в предизборния си щаб след мълко очакване, малко преди затваряне на урните,  за да играе  тенис на маса. Пред избиратели комикът обяви, че изпитва \"малко вълнение\" от резултатите и благодари на всички, които са гласували за него \"не на майтап\", пише РБК Украйна. Повече за Зеленски  можете да прочетете тук . Порошенко обяви малко по-късно, че според него изборите са били свободни и удовлетворителни по международните стандарти. Изборите минаха с 1768 сигнала за нарушения, съобщи вътрешното министерство на Украйна във \"Фейсбук\". Основните са за незаонна агитация, снимане на бюлетини и подкупване на избиратели. Според украинската ЦИК обаче не е имало сериозни проблеми по време на вота.", "date": "2019.03.31", "title": "Комикът Зеленски води на изборите в Украйна и отива на балотаж с Порошенко, сочи екзит пол"}
{"url": "https://www.dnevnik.bg/sport/2019/03/31/3412625_avtogol_v_poslednata_minuta_ostavi_livurpul_na_vurha/", "text": "Шест кръга преди края на сезона \"Ливърпул\" остава начело във Висшата лига след изстрадана победа на своя \"Анфийлд\" над \"Тотнъм\" с 2:1. Мърсисайдци стигнаха до успеха с автогол на Тоби Алдервайрелд в 90-ата минута, след като \"шпорите\" изпуснаха отлични шансове да си тръгнат с трите точки. Тимът на Юрген Клоп остава с две точки пред шампиона \"Манчестър сити\", като \"гражданите\" имат и мач по-малко (градско дерби с \"Юнайтед\"). \"Ливърпул\" направи много силно първо полувреме, след което водеше с гол на Роберто Фирмино. След почивката \"Тотнъм\" доминираше в големи периоди и стигна до изравнително попадение, дело на Лукас Моура. В крайна сметка в последната минута на редовното време Алдервайрелд вкара в собствената си врата, след като не успя да изчисти. Загубата оставя \"Тотнъм\" трети в подреждането с 61 точки от 31 мача. \"Шпорите\" обаче са преследвани от \"Манчестър юнайтед\" (61) и \"Арсенал\" (60). След силен домакински натиск в началните минути \"Ливърпул\" успя да открие резултата. Това се случи в 16-ата, когато Андрю Робъртсън получи пространство отляво и без да се бави центрира остро в наказателното поле. Фирмино се беше пласирал отлично между тримата централни защитници на \"шпорите\" и вкара с глава. Бразилският нападател вкара 12-ото си попадение през сезона. За левия бранител на \"Ливърпул\" това беше девета асистенция от началото на сезона. В историята на Висшата лига само два пъти защитници имат повече (Лейтън Бейнс и Анди Хинчклиф по 11). Освен попадението на Фирмино, мърсисайдци доминираха през първата част. Те имаха не само по-голямо притежание на топката, но и създаваха по-големите опасности. Точните удари за тима на Юрген Клоп липсваха, но в предни позиции \"Ливърпул\" беше опасен. За 45 минути \"шпорите\" нямаха точен удар, като по-интересните неща за тях бяха свързани повече с грешки на \"Ливърпул\". Два пъти отбраната в червено се пропука най-вече при дълги подавания на гостите от Лондон. Няколко пъти липса на концентрация показа и Алисон.", "date": "2019.03.31", "title": "Автогол в последната минута остави \"Ливърпул\" на върха във Висшата лига"}
{"url": "https://www.dnevnik.bg/sviat/2019/03/31/3412636_dokosvane_po_ramoto_i_podushvane_na_kosa_nosiat/", "text": "Бившият вицепрезидент на САЩ Джо Байдън не смята, че някога се е държал неподобаващо, след като активистка го обвини в поведение, което я е накарало да се чувства неудобно на митинг през 2014 г., предаде \"Ройтерс\", цитирана от БТА. Обвиненията бяха отправени онлайн в текст, написан от Луси Флорес, активистка на Демократическата партия, кандидатирала се за вицегубернатор на Невада. Тя заяви, че на обща проява Байдън е докоснал раменете й и е подушил косата й. \"Може да не си спомням тези моменти по същия начин и може да съм изненадан от това, което чувам. Но ние доживяхме време, когато жените чувстват, че могат и трябва да споделят своите преживявания и мъжете трябва да слушат. И аз ще го направя\", гласи декларация на бившия 76-годишен вицепрезидент на Барак Обама. Байдън подчерта, че през дългогодишното си участие в политически надпревари и в обществения живот се е ръкувал и е прегърнал безброй хора, за да изрази привързаност и подкрепа и да предложи утеха. \"Нито веднъж, никога, не съм смятал, че действам неподобаващо\", увери той, но добави, че е готов да изслуша с уважение всички твърдения за противното. \"Никога не съм имал подобно намерение\", заяви Байдън, който не си спомня случая през 2014 година.", "date": "2019.03.31", "title": "Докосване по рамото и подушване на коса носят проблеми на Джо Байдън"}
{"url": "https://www.dnevnik.bg/sviat/2019/03/31/3412624_misteriozno_izchezna_nai-skupoto_proizvedenie_na/", "text": "Спасителят на света\" (Salvator Mundi) - най-скъпото произведение на изкуството, купувано някога на търг, трябваше да се появи преди половин година в поделението на Лувъра в Обединените арабски емирства, но днес никой не знае къде се намира. За картината на Леонардо да Винчи (споровете за авторството не са приключили) през ноември 2017 г. на търг бяха платени 450.3 млн долара. Кандидатът бе анонимен и месеци по-късно журналистически разследвания насочиха вниманието към саудитския кралски двор и може би лично към престолонаследника Мохамед бин Салман. Министерството на културата на Абу Даби обяви миналата година, че е получил възможност да включи произведението в експозицията на местния Лувър редом с картини на Рембранд, Вермеер, Моне, Ван Гог и Мондриан. Но нищо не последва, няма обяснение какво се случва, министерството мълчи, а от \"Лувъра в Абу Даби\" неофициално твърдят, че нямат представа къде е картината, съобщи \"Ню Йорк таймс\". От парижкия \"Лувър\" също не могат да установят местонахождението. Френското правителство, което управлява \"Лувъра\" във френската столица, все още се надява тази есен да включи \"Спасителят на света\" в изложбата по повод 500 години от смъртта на Леонардо. Историци на изкуството от Оксфорд и САЩ също казват, че не са чували къде би могъл да е \"мъжкият еквивалент\" на \"Мона Лиза\". Саудитското посолство в САЩ не коментира, макар че е доказано, че собственик се води принц Бадер бин Абдула бин Мохамед бин Фархан ал Сауд. Това е член на разклонение на кралската фамилия в Саудитска Арабия, което е доста далеч от трона, а той самият не е известно да разполага със средства, за да си позволи подобна покупка. Но се знае, че той е близък до престолонаследника и че няколко месеца след търга стана министър на културата на кралството. Близък на принц Мохамед бин Салман е и престолонаследникът на Абу Даби принц Мохамед бин Зайед. Последната известна информация за \"Спасителят на света\" е за изпращането ѝ в Цюрих за експертна оценка от застрахователна компания. Но този анализ е бил отменен и след това следата изчезва.", "date": "2019.03.31", "title": "Мистериозно изчезна най-скъпото произведение на изкуството"}
{"url": "https://www.dnevnik.bg/sviat/2019/03/31/3412639_zagina_sobstvenikut_na_nai-goliamata_chastna_ruska/", "text": "Наталия Фильова, председател на Управителния съвет на ЗАО \"Группа компаний S7\", загина в самолетна катастрофа в Германия, съобщи РБК. Новината е потвърдена от два независими източника, допълва агенцията. Първоначално РБК съобщи, че е загинал съпругът ѝ Владислав Фильов, основател и собственик на най-голямата руска часта авиокомпания. Но последва уточнение, че на борда е била Наталия. Според руското сп.\"Форбс\" през миналата година тя е била петата сред най.богатите жени в страната с лично състояние от 600 милиона долара. От авиокомпанията са потвърждили новината, посочва още РБК. Германският \"Билд\" посочва, че малък самолет Epic се е разбил в района на Франкфурт с трима души на борда, включително пилота. Той е паднал малко преди пистата на летището в Егелсбах и е изгорял напълно с тримата души. Полицията казва, че катастрофата е станала в 15:30 днес и че заиналите са били руски граждани и са пристижали от Кан. S7 Airlines се появи след сливането на авиокомпаниите \"Сибир\" и \"Глобус\" и е член на глобалния авиационен алианс Oneworld. Тя има 216 дестинации до 32 държави. През 2018 г. тя е превозила почти 16 милиона пътници. Фильов е на 55 години и е бивш инженер от ракетно-космическите войски на СССР/Русия. От март 1998 г. бе директор на авиокомпания \"Сибир\", а от 2009 г. ръководи S7.", "date": "2019.03.31", "title": "Загина ръководител на най-голямата частна руска авиокомпания (коригирана)"}
{"url": "https://www.dnevnik.bg/sviat/2019/03/31/3412616_partiiata_na_erdogan_zapazi_kmetskiia_post_v_istanbul/", "text": "Управляващата Партия за справедливостта и развитието (ПСР) в Турция вероятно ще запази кметското място в най-големия турски град Истанбул след изключително оспорвана надпревара, но може да го загуби в Анкара, където опозиционният кандидат Мансур Яваш увеличава предмината си пред Мехмет Йозхасеки. Това сочат първите резултати от местните избори днес при над 90% преброени бюлетини според онлайн изданията на Анадолската агенция и в.  \"Дейли сабах\" . Кандидатът за кмет на   и бивш премиер и председател на парламента  Бинали Йълдъръм  води в Истанбул, където самият президент Реджеп Тайип Ердоган някога държеше кметското място, но преднината е различна от тази, която предричаха Ердоган и членове на ПСР. Часове след края на вота обаче надпреварата между двамата изглежда оспорвана, сайтът на изборната комисия не работи, а Йълдъръм и опонентът му обявяват победа, въпреки че десетки хиляди бюлетини не са преброени. Разликата между него и избраника на опозиционната Републиканска народна партия (РНП) Екрем Имамоглу обаче се топи бързо - при почти 98.7% преброени бюлетини тя бе под 7 хил. гласа. За сравнение преднината на Йълдъръм бе малко над 40 хил. гласа при преброени над 96% от бюлетините в града и над 200 хил. при преброени две трети. На пресконференция минути след първите резултати Имамоглу обяви, че според данните, с които разполага, води с няколко пункта пред Йълдъръм. Бившият премиер обаче настоя, преди да е приключило преброяването, че е спечелил. В   обаче Яваш увеличава преднината си пред бившия министър на околната среда Йозхасеки и бе получил малко над 50 на сто от гласовете при 87% обработени резултати. РНП ще задържи кметското място в  , където кметът на Сеферихисар (град в провинция Измир)Тунч Сойер води с 57.8% при над 83% обработени гласове. Предварителните данни освен това сочат, че ПСР ще увеличи подкрепата си в населени предимно с кюрди райони на югоизточна Турция - например  , където Народнодемократичната партия (HDP) имаше силна подкрепа. Членове на партията и кюрдски активисти твърдят, че този успех е осигурен с измами. Управляващите обаче губят позиции в Анадола (съседните на Анкара  ,   и  ), по северното и южното крайбрежие (например в  ). Причина са както опозицията, така и националистическата ПНД, която е в предизборен съюз с управляващите и чиито кандидати водят в няколко провинции на север и юг. Това са  първите избори , откакто Ердоган се закле като президент по новата конституция, даваща му сериозни изпълнителни правомощия. Президентът, който на пресконференция в Истанбул след изборите повтори позицията си за местния вот като \"национално оцеляване\", обеща, че Турция ще се съсредоточи върху икономиката, политиката, отбраната и индустриалното производство до следващите избори. Именно икономиката бе сочена за слабо място на управляващите и бе във фокуса на опозиционната кампания. Държавният глава обяви и че правителството го чака много работа до 2023 г. С тези думи той заяви, че засега не мисли за нови парламентарни избори въпреки слуховете, че може да се стигне до тях при слаби резултати за ПСР днес. След над 16 години на власт Ердоган е спорна фигура и разделя турското общество. Милиони подкрепят него и ПСР, но критиците му, а и много западни политици, го обвиняват, че стои зад срива на турската демокрация от последните години. Опозицията вече го свързва и с икономическите проблеми на Турция, които започнаха със срива на лирата и инфлацията миналата година. Разклатените му позиции в най-големите градове се смятат за сигнал, че отслабналата икономика е намалила доверието към него и ПСР през последната година. Активността, традиционно висока в Турция, бе над 83%. Изборният ден бе белязан от насилие както в югоизточната част на страната, така и в Истанбул. В Малатия, в югоизточна Турция, представител на секция и наблюдател бяха застреляни при свада между привърженици на ПСР и членове на Партията на щастието. В \"Туитър\" лидерът на партията Темел Карамолаоглу написа, че не ставало дума за \"обикновен спор\" - имало опит хората \"открито да показват за кого гласуват\", а наблюдателят и членът на секционна комисия възразили срещу този натиск. Ердоган побърза да увери, че би било грешка да се говори за политически проблем. В Диарбекир двама кандидати пострадаха при спор, един от тях - тежко.", "date": "2019.03.31", "title": "Партията на Ердоган губи Анкара и води едва с няколко хиляди гласа в Истанбул"}
{"url": "https://www.dnevnik.bg/sport/2019/03/31/3412644_federer_detronira_isnur_v_maiami_i_grabna_titla_101/", "text": "Роджър Федерер спечели 101-а титла в своята кариера, след като победи на финала в турнира от сериите \"Мастърс\" в Маями. Швейцарецът надви шампиона от 2018 г. Джон Иснър с 6:1, 6:4 след 62 минути. Първият сет мина изцяло под диктовката на Маестрото, а във втората част беше много по-оспорвано. Когато Иснър показа най-добрата си възможна игра, той не издържа физическо. Американецът показа мъжество и от уважение остана на корта до самия край, вместо да се откаже. За Федерер това е четвърта титла от надпреварата във Флорида. Той спечели през 2005, 2006 и 2017 г. Маестрото има и един загубен финал в Маями през 2002 г. По пътя към 101-ата си титла Федерер загуби само един сет - в първия си мач срещу 46-ия в света Раду Албот (Румъния). Титлата е общо 28-а за него в надпреварите от сериите 1000. С повече от него са единствено Рафаел Надал (33) и Новак Джокович (32). Федерер затвърди доброто си представяне през пролетта, след като в Индиън Уелс игра финал, но загуби от Доминик Тийм.   Победата е шеста за швейцарския ветеран над Иснър в общо осем срещи. Двамата се срещнаха за пръв път от 2015 г., когато американецът победи Федерер на мастърса в Рим. През 2019 г. Федерер вече има две титли, след като спечели надпреварата и в Дубай в края на месец февруари. С класирането си за мача за титлата Федерер записа поредните две исторически постижения в знаменитата си кариера. Той подобри рекорда за най-много финали в сериите \"Мастърс\". Швейцарецът вече има 50, като изпревари с един Рафаел Надал. Освен това Федерер стана най-възрастният финалист в историята на турнира в Маями. Маестрото, който на 8 август ще навърши 38 години, подобри рекорда на Джими Конърс. През 1988 г. американецът участва в мача за титлата на 35-годишна възраст. Първият сет продължи само 28 минути, като публиката в Маями нямаше много възможност да наблюдава тенисистите. Федерер даде един гейм на Иснър, като равенство нямаше. Срещата започна с пробив на сметката на Маестрото в един маратонски гейм. Пробивът беше затвърден преди да се стигне и до гейм на сметката на шампиона от 2018 г. Това беше единственият гейм за Иснър за дългъ период. Федерер спечели следващите четири, правейки нови два пробива, за да затвори сета с 6:1. В първата част Федерер загуби само една точка на свой сервис, като буквално не оставяше Иснър да разгърне играта си. Маестрото записа само един ас, но от другата страна на мрежата Иснър направи две двойни грешки, които не бяха компенсирани от четирите му аса. Вторият сет започна по същия начин, както завърши първият - с гейм на нула за швейцареца. Той го направи общо в четири поредни свои подавания и поведе с 2:1 във втория сет. За сметка на това Иснър имаше много големи проблеми в подаванията си, защото Федерер връщаше всичко. В крайна сметка постепенно Иснър намери отговор на играта на Федерер и поне не губеше своите подавания, което доведе до движение на резултата гейм за гейм. Два пъти американецът имаше проблеми с физическото си състояние, искайки медицински таймаути. Първоначално му беше направен масаж на глезена, след което лекар му даде и обезболяващи при резултат 5:4 в полза на Федерер, когато Иснър трябваше да сервира за оставане в срещата. Американецът все пак остана на корта, за да покаже уважение към съперника си и турнира, но Федерер нямаше проблеми да пробие и да грабне титлата.", "date": "2019.03.31", "title": "Федерер детронира Иснър в Маями и грабна титла №101"}
{"url": "https://www.dnevnik.bg/sviat/2019/03/31/3412649_gruckata_policiia_arestuva_bulgarin_za_trafik_na/", "text": "Гръцката полиция арестува българин за трафик на наркотици на стойност над 7.3 милиона евро, предаде БНР. От отдела за борба с организираната престъпност разследват дали той е част от международен канал. Задържаният българският гражданин е на 31 години и е заловен на пристанище Игуменица с наркотични хапчета, съобщават от гръцката полиция. Българинът е пренасял каптагон в специален тайник в личния си автомобил. Хапчетата са открити в газовата бутилка в багажника. Полицията не е имала предварителна информация за този пренос, личи от изявлението на властите, които разследват дали наркотикът е внесен от Турция, или българинът е извършил нелегален внос от друга страна. Разкритието става при рутинна проверка на пътниците на ферибота за Италия, като специално обучени кучета са реагирали при преминаване на българската кола.", "date": "2019.03.31", "title": "Гръцката полиция арестува българин за трафик на наркотици за над 7 млн. евро"}
