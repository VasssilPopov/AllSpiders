{"url": "https://www.dnevnik.bg/gradska_sreda/2019/05/08/3506505_fandukova_granitnite_paveta_na_ploshtad_sv_aleksandur/", "text": "Гранитните павета в зоната на площад \"Св. Александър Невски\", включително и по ул. \"Оборище\" от ул. \"Раковски\" до храма, се запазват\", заяви днес столичният кмет Йорданка Фандъкова. Така тя отговори на  вчерашния призив на сдружение \"Зограф\" , в което участват преподаватели от Художествената академия, за градски референдум срещу подмяната на паветата с нова гладка настилка. В проекта на архитектурното бюро А.Д.А., който спечели конкурса на Столичната община за възстановяване и обновяване на Зона 4 на централната градска част - пространството около катедралния храм \"Св. Ал. Невски\", през 2013 г., се планира премахването на част от паветата и замяната им с гладка настилка. Тя прилича на поставената по ул. \"Граф Игнатиев\", тъй като ремонтът там също е по одобрен проект на А.Д.А., ръководено от арх. Иво Пантелеев. \"Още миналата година, когато представяхме проекта преди започването му, стана ясно, че по мое настояване заедно с главния архитект на София и с Националния институт за недвижимото културно наследство беше променен проектът на архитектурно студио А.Д.А., който предвиждаше промяна на настилките, и се запазиха гранитните павета\", обясни Фандъкова. Столичният кмет е променил одобрения проект и в частта, предвиждаща скулптурната композиция \"Ослепените Самуилови войни\" на Любомир Далчев да бъде преместена от градинката зад Военния клуб. \"Скулптурите на Далчев няма да се местят, няма да се местят никакви паметници в зоната\", подчерта Фандъкова днес. Изравняването на нивото на всички тротоари на площад \"Св. Ал. Невски\" с уличното платно е друга идея на А.Д.А., залегнала в спечелилия проект за Зона 4. Кметът Фандъкова заяви, че и тази планирана новост е отменена. \"Нивото на тротоарите няма да се променя. Вече сме възложили и решения за отводняването на целия площад. Запазва се нивото такова, каквото е. \"Златните\" павета мисля, че остават\", заяви тя. Затова пък осветителните тела с високи мачти, както е в проекта на А.Д.А., също са отменени и \"възложихме да се изпълнят осветителни тела, характерни за времето, когато е изграден площадът\", добави Фандъкова. Бюджетът на ремонта на Зона 4, който се изпълнява от фирма \"ПСТ груп\", е 20 милиона лева и не се променя. На въпроса защо съществените изменения в спечелилия проект не са били извършени още по време на общественото му обсъждане, а години по-късно, кметът Фандъкова каза: \"Този проект беше класиран на първо място от много голямо жури. Аз не искам да се бъркам в работата на експертите от журито, но мога да предприема мерки, така че моята визия за запазване на архитектурата на Стара София да се реализира.\" Оказва се, че и двата спечелили първо място проекта на А.Д.А. – за ремонта на ул. \"Граф Игнатиев\" и на пространството около храм-паметника \"Св. Ал. Невски\" - се наложи спешно да бъдат променяни. За реализацията на втория сега възниква още един проблем - в момента се извършва и детайлно обследване на катедралния храм \"Св. Ал. Невски\", за да се извърши ремонт на самата сграда. Не е ли по-логично първо той да приключи и после да започне обновяването на околното пространство. \"Обсъждаме това, но там не се очаква някакъв голям ремонт да се прави. Аз очаквам да се приключи с обследването, с проектирането и да се отпуснат средства и реставрацията на знаковия храм \"Св. Ал. Невски\" да бъде изпълнена. Ще намерим вариант за координация, защото и единият, и другият проект са важни\", обеща столичният кмет Фандъкова.", "date": "2019.05.08", "title": "Фандъкова: Гранитните павета на площад \"Св. Александър Невски\" се запазват"}
{"url": "https://www.dnevnik.bg/zdrave/2019/05/08/3518372_problemite_v_pediatriiata_bili_nedorazumenie/", "text": "На третата седмица от  протестите на лекарите в многопрофилната детска болница  и два дни преди планираното от тях затваряне на булеварда пред болницата здравните власти обявиха, че всъщност проблемите са плод на недоразумение. Днес надзорният съвет на Националната здравноосигурителна каса (НЗОК) се събра, а сред обсъжданите въпроси трябваше да бъде и напрежението в педиатрията, исканията за промяна на статута на болницата и отпадането на лимитите за лечение на деца. Основен проблем за лекарите настъпи след решението от тази година касата да плаща за лечението на пациенти в зависимост от броя на леглата в различните отделения на болниците. Така, ако една болница има например 20 легла в кардиологично отделение и те са запълнени, но дойде 21-ви пациент с кардиологичен проблем, той няма да може да бъде приет и лекуван за сметка на касата в друго отделение на болницата, независимо че там може да има свободно място. Заради ограничението педиатрите заявиха, че са принудени да се лишават от средства за заплати, за да не връщат деца и да ги лекуват за своя сметка. И поискаха пълно отпадане на лимитите за педиатрията. В края на април  зам.-министърът на здравеопазването д-р Бойко Пенков  каза пред \"Нова телевизия\", че действително в педиатрията не бива да има лимити. И на предстоящото заседание на надзорния съвет на НЗОК той лично ще предложи отпадане на лимитите за педиатрията. Днес обаче другият зам.-министър на здравеопазването, Жени Начева, заговори, че проблемите са по-скоро недоразумение. И не знае защо служителите на болницата не са известени, че ограниченията за приема из различните отделения не важат за педиатрията. \"Педиатричната болница може да отчита приема на пациенти с общия код за педиатрична дейност. Това е било практика и досега. Защо служителите не са били известни не мога да кажа. Няма да има контрол по отделения и клиники за броя на децата, които се лекуват, и няма ограничения по легла. Това ограничение не важи за педиатричните звена и отделения. При тази болница специфичното е, че всички отделения и звена са такива и вероятно това е била причината за притеснението на служителите й. Кодът, с който се отчита цялата им дейност, е общи, което показва, че касата не налага ограничение за дейността им\", каза Начева, която е председател на надзорния съвет, цитирана от сайтът zdrave.net. Жени Начева съобщи, че днес ще се срещне с ръководството на болницата отново, за да бъде обсъден този въпрос. \"Когато има проблем с финансирането, трябва да бъдат сигнализирани и РЗОК или НЗОК. Писма за недостиг на средства не са постъпвали в касата от тази болница от началото на годината\", каза още Начева. Засега няма реакция от протестиращите педиатри, които досега планираха на 10 май да блокират за кратко движението на бул. \"Иван Гешов\" в столицата в опит да блокират \"бездушието\".", "date": "2019.05.08", "title": "Проблемите в педиатрията идвали от неразбиране"}
{"url": "https://www.dnevnik.bg/bulgaria/2019/05/08/3518384_na_vseki_22_sekundi_v_sveta_umira_chovek_v_katastrofa/", "text": "На всеки 22 секунди в света умира човек в катастрофа на пътя, на 1:20 минути умира шофьор, на 7 минути умира велосипедист, на 53 секунди умира моторист, на 1:16 минути - пешеходец. Травмите от пътнотранспортни произшествия са водещата причина за смъртност при децата от 5 до 14 г. и втората по честота причина за смърт при хората от 15 до 29 години. Тази статистика е причината Световната здравна организация да обяви Световна седмица за безопасност по пътищата от 6 до 12 май. Днес беше дадено официално началото на седмицата за безопасност по пътищата в България с пресконференция, организирана от местния офис на Световната здравна организация, новоучредената  държавна агенция \"Безопасност на движението по пътищата\"  и асоциацията на пострадалите при катастрофи. Мотото на световната седмица за безопасност по пътищата е е \"Лидерство за безопасност на пътя\", СПАСИ ЖИВОТИ #ГОВОРИ. \"Смъртните случаи в резултат на катастрофи са се увеличили през 2018 г. – 1.35 милиона души умират годишно в пътни инциденти. Цената на спешната помощ, медицинското обслужване и човешката мъка е огромна. Катастрофите на пътя не са само \"нещастни случаи\", те имат рискови фактори и следователно са предотвратими. Затова трябва да намерим начин да елиминираме рисковите фактори\", коментира д-р Скендер Сила от СЗО. Всеки ден в България стават средно по 18 пътно-транспортни произшествия, а при 10% от тях се стига до фатален край за някой от участниците, каза председателят на Държавната агенция \"Безопасност на движението по пътищата\" Малина Крумова. Росен Рапчев, началник на отдел в \"Пътна полиция\", припомни, че през първите четири месеца на 2019 г. са станали 1838 катастрофи в България със 153 загинали и 2338 ранени. Той обяви, че предстоят кампании за контрол на движението. През миналата година при такива кампании са наказани 25% повече шофьори, като с автоматични средства са регистрирани 130 хил. нарушения на пътя. Върху безопасното превозване на деца акцентира Владимир Тодоров от асоциацията на пострадалите при катастрофи. \"70% от загиналите в катастрофи деца са пътували в колите на родителите си, без да са с поставен предпазен колан или не са седели в специално столче или седалка. Това означава, че са убити от собствените си родители\", заяви той. По думите му шофьорите масово са неподготвени да оказват първа помощ при катастрофи.", "date": "2019.05.08", "title": "На всеки 22 секунди в света умира човек в катастрофа"}
{"url": "https://www.dnevnik.bg/sviat/2019/05/08/3518393_sasht_vuvejdat_ot_petuk_nakazatelni_mita_za_kitai_za/", "text": "В петък Съединените щати ще повишат митата за китайски стоки на обща стойност 200 млрд. долара годишно. Промяната е от 10% на 25%, като службата за външна търговия на САЩ ще създаде процедури за изключването на отделни продукти. Това е записано в съобщение, публикувано днес във Федералния регистър - еквивалентът на Държавен вестник в България. Това става малко преди във Вашингтон да пристигне китайският вицепремиер Лю Хъ за търговски преговори в четвъртък и петък. Тази среща е смятана за последна възможност за постигане на сделка, с която да се избегне рязкото вдигане на митата за Китай, наредено от президента Доналд Тръмп. Сега в съобщението се посочва, че новият режим влиза в сила на обед вашингтонско време в петък, още преди да е приключила визитата на китайската делегация. От миналата седмица американски представители твърдят, че Пекин е направил крачка назад от готовността за споразумение, а основният спор е около механизма за прилагане на договореното и графика за отмяна на досегашните мита в търговската война. \"Причината за китайското оттегляне и опити да предоговарят търговска сделка е искрената им надежда, че ще могат да \"преговарят\" с Джо Байдън или някой от много слабите демократи\", написа Тръмп днес в \"Туитър\", имайки предвид предстоящите след година и половина президентски избори в САЩ. \"Познайте - това няма да стане! Китай току що ни информира, че идват в САЩ за сделка. Ще видим, но аз съм много щастлив с над 100 млрд. долара годишно от мита, пълнещи американските сметки.\"", "date": "2019.05.08", "title": "САЩ въвеждат от петък наказателни мита за Китай за $200 млрд."}
{"url": "https://www.dnevnik.bg/biznes/2019/05/08/3518399_spas_rusev_i_elvin_guri_veche_sa_sobstvenici_na/", "text": "Сделката за покупката на \"Телеком Албания\" от най-големия акционер в БТК Спас Русев и предприемача Елвин Гури е финализирана с плащане на договорената цена от 50 млн. евро, съобщи  \"Капитал\"  като се позова на съобщение до инвеститорите на досегашния собственик на оператора - гръцката OTE Group, която е контролирана от германската Deutsche Telekom. Тя е осъществена чрез специално създаденото дружеството \"Албания телеком инвест\", в което собствеността се поделя между Русев и Гури в съотношение 65% към 35%. Финансирането е през албанския клон на Първа инвестиционна банка (ПИБ). Сделката вече получи одобрението на местните регулаторни органи. Процедурата за продажба на втория по големина мобилен оператор в Албания, който обслужва 1.8 млн. абоната, продължи близо година, а тандемът Русев - Гури беше предпочетен в конкуренцията на още три кандидата -  турският Eagle Mobile, който държи и третият по големина оператор в Албания Albtelecom, гръцки консорциум и държавния Telekom Serbiа.", "date": "2019.05.08", "title": "Спас Русев и Елвин Гури вече са собственици на \"Телеком Албания\""}
{"url": "https://www.dnevnik.bg/sport/2019/05/08/3518423_todor_nedelev_udulji_dogovora_si_s_botev/", "text": "Звездата на \"Ботев\" (Пловдив) Тодор Неделев продължи договора си с клуба, обявиха \"канарчетата\". Споразумението е подновено за още една година и изтича през лятото на 2021 г. \"Намиращият се в отлична форма Неделев прави много силен сезон, в който, освен че дирижира играта на \"канарчетата\", записва и най-резултатната си година. В 37 мача за първенството и Купата на България \"осмицата\" на \"Ботев\" и националния отбор е реализирал 17 гола и е асистирал за още 16\", пише в сайта на пловдивския клуб. Неделев имаше ключова заслуга за  триумфа срещу ЦСКА в полуфиналите за Купата на България . Твърди се, че атакуващият полузащитник е искан от червените и от \"Левски\". Той няколко пъти заяви, че  в България би играл единствено в \"Ботев\" . Заедно със съотборниците му са насочили вниманието си към финала за купата, в който ще срещнат градския си съперник \"Локомотив\". Двубоят е на 15 май от 19.00 часа на \"Васил Левски\" в София.", "date": "2019.05.08", "title": "Тодор Неделев удължи договора си с \"Ботев\""}
{"url": "https://www.dnevnik.bg/sviat/2019/05/08/3464485_zapochnaha_testove_za_purvata_elektro-magistrala_v/", "text": "\"Дойче веле\" разказва , че от вторник по една от най-натоварените германски магистрали се движат първите товарни камиони, захранвани с ток отвън. Ако изпитанието излезе успешно, скоро ще бъдат електрифицирани и други аутобани. Все повече тежкотоварни камиони се движат по пътищата на Германия, чиито двигатели с вътрешно горене замърсяват атмосферата с въглероден двуокис. Германското правителство си е поставило като климатична цел до 2050 година товарният транспорт в Германия да стане напълно безвреден и да не замърсява повече атмосферата с вредни парникови газове. Стъпка към постигането на тази цел е пускането в експлоатация на първата в Германия електрифицирана магистрална отсечка за товарни камиони. Тя е част от проекта ELISA (електрифициран иновативен тежкотоварен транспорт по магистралите) и обхваща трасе от 5 километра по автомагистрала А5 в двете посоки. През следващите няколко години по този eHighway ще се движат редовно по пет хибридни камиона, които са свързани с електрическата контактна мрежа чрез токоприемници (пантографи). Токът в тази мрежа пък е изцяло от възобновяеми енергийни източници. Експериментална отсечка в Хесен Електрифицираната отсечка е изградена на една от най-натоварените германски магистрали - между Дармщат и Франкфурт на Майн - и ще тества най-вече това как електрическите камиони ще се вградят в останалия оживен трафик. При изпреварване те например ще трябва да напускат най-дясната пътна лента, над която е инсталирана електрическата контактна мрежа. За целта те ще ползват специална батерия, която се зарежда с ток през цялото време, в което камионът е свързан с контактната мрежа. Енергията, освобождавана при спиране на камиона, също ще отива за зареждането на въпросната батерия. Ако батериите по някаква причина останат без заряд, движението продължава по конвенционалния начин - с включване на дизеловия двигател на камиона. Хибридната система ще позволява на тези превозни средства да се движат безпроблемно и в неелектрифицирани участъци от пътя. Изграждането на експерименталната отсечка е струвало 14.6 милиона евро, отпуснати от Министерството на околната среда. Изградени са били общо 229 метални стълба за токопреносната мрежа. Във въпросния участък от автомагистрала А5 средно на ден преминават по 135 000 превозни средства, от които 14 000 тира. Скоро и на други места в Германия Отделно от експерименталната отсечка в провинция Хесен скоро ще има и две други места в Германия, на които ще се движат електрически камиони. В провинция Шлезвиг-Холщайн на автомагистрала А1 край Любек ще бъде тествано как функционира връзката с пристанище, а в провинция Баден-Вюртемберг ще бъде електрифицирана отсечка на първокласен междуградски път, за да се изпробва преминаването на електрически камиони през населено място. Скоростни отсечки за електрически камиони вече има изградени на някои места в САЩ и Швеция, а в Италия първата eHighway е в процес на планиране.", "date": "2019.05.08", "title": "Започнаха тестове за първата електро-магистрала в Германия"}
{"url": "https://www.dnevnik.bg/detski_dnevnik/2019/05/08/3518438_nov_obrazovatelen_softuer_podgotvia/", "text": "Тестове по български език, математика, \"Човекът и природата\" и \"Човекът и обществото\" очакват четвъртокласниците на  Envision Play   https://editor.nimero.com/ . Платформата е безплатна и съществува отскоро, но вече са решени повече от 55 хиляди теста и 900 хиляди задачи, като на ден учениците (а може би и техните родители) завършват над 2500 нови теста, съобщиха създателите на платформата от фирма \"Нимеро\". Националното външно оценяване по български език и литература е на 9 май, по математика – на 10 май, по \"Човекът и обществото\" – на 14 май, и по \"Човекът и природата\" – на 16 май. Най-добре децата се представят по \"Човекът и природата\", където средният успех е 80%, а най-големи предизвикателства срещат по математика със средна успеваемост от 72%. При започване на нов тест системата автоматично генерира произволен набор от въпроси, така че да гарантира максимално покритие на учебния материал. Учебното съдържание е създадено специално за матурите през 2019 година от екип от специалисти в областта на началното образование - Ани Господинова, Геновева Йотова, Десислава Миленкова, Йорданка Първанова и Розалина Паскалева. Те са изработили набор от 300 въпроса по всеки предмет. Платформата е подходяща и за групова или индивидуална работа в училищата. Тестовете могат да бъдат достъпени от всяко устройство – телефон, таблет или компютър – и са напълно безплатни на  сайта на \"Нимеро\" , като за избор на съдържание се въвеждат следните кодове: Математика – 1111; \"Човекът и природата\" – 3333; \"Човекът и обществото\" – 5555; български език и литература – 7777. \"Създадохме този продукт като част от дългогодишната си стратегия да направим ученето по-забавно и достъпно с помощта на модерните технологии\" , каза Кирил Русев, един от основателите на \"Нимеро\". По думите му интересът, който тези тестове са предизвикали, дава увереност на създателите на платформата да я развиват и обогатяват.", "date": "2019.05.08", "title": "Нов образователен софтуер подготвя четвъртокласниците за матура"}
{"url": "https://www.dnevnik.bg/kultura/2019/05/08/3518376_alek_popov_vze_nagrada_za_literaturen_prinos_kum/", "text": "Писателят Алек Попов е тазгодишният носител на наградата за принос в развитието на литературата на Балканите \"Прозарт\". Тя ще му бъде връчена на 21 май в Скопие по време на 7-ия международен литературен фестивал \"Про-За Балкани\", съобщи македонската информационна агенция МИА.  \"Алек Попов е добре познат на балканската и световната публика с романа си \"Мисия Лондон\", чиято екранизация е един от най-гледаните български филми – се казва в официалния сайт на фестивала. Той е активен на балканската литературна сцена от много години, високо оценяван и носител на редица престижни награди\", пише коментира решението си журито в състав Ермис Лафазановски, Александър Прокопиев и Деян Трайкоски. В мотивите са изтъкнати и \"изразителното чувство за хумор\" на Попов, иронията му, в която умело са вплетени изтънчен и фолклорен дух, и изключителният му усет за фабула.  Пред агенция МИА Алек Попов изтъкна, че литературният фестивал от няколко години дава възможност на писателите от Балканите да се запознаят един с друг и че така се създава чувство за общност. \"Някои от тях се познават, други за пръв път се срещат. Всеки е уникален в нещо, но носи и частица от карнавалния балкански дух, който ни помага да разберем нещата, трудни за разбиране от другите, а някои дори не се опитват и да ги разберат\", отбеляза той. \"Способността да се смееш за своя сметка и да работиш с материята на абсурда, която преминава през цялото ни съществуване, включително и в историята, е в основата на елементите на този дух. Изключително съм щастлив, че има такъв форум, където Балканите са не само екзотичен гост и където великият разговор за изкуството минава през оригиналния, динамичен и разнообразен свят на балканската проза. Знам, че ще бъда разбран тук и ще се почувствам като вкъщи\", завърши писателят. Алек Попов е автор на романите \"Мисия Лондон\", \"Черната кутия\" и \"Сестри Палавееви\". Роден е през 1966 г. в София и първо става известен като автор на разкази със сборниците си  \"Мръсни сънища\" и \"Ниво за напреднали\". Той е двукратен носител на наградата \"Хеликон\" (за \"Ниво за напреднали\" през 2002 г. и \"Сестри Палавееви\" за 2013 г.). Два пъти взема и \"Цветето на Хеликон\" за най-продавана българска книга с \"Черната кутия\" и \"Сестри Палавееви\". Попов е вторият български писател, който получава наградата \"Прозарт\". През 2016 г. с нея е отличен Георги Господинов. ", "date": "2019.05.08", "title": "Алек Попов взе награда за литературен принос към балканската литература"}
{"url": "https://www.dnevnik.bg/sviat/2019/05/08/3518437_hakeri_otkradnaha_bitkoini_na_stoinost_41_mln_dolara/", "text": "Хакери откраднаха биткойни на стойност 41 милиона долара от \"Байнанс\" (Binance), една от най-големите борси за криптовалута в света, съобщи компанията днес, цитирана от агенция \"Ройтерс\". Това е поредната кражба от борса за криптовалута. Хакери са изтеглили 7000 биткойна, като са използвали различни техники, включително \"фишинг, вируси и други атаки\", посочва главният изпълнителен директор на Байнанс Чжао Чанпън на сайта на компанията. В съобщението се уточнява, че средствата на потребителите няма да бъдат засегнати, тъй като компанията ще използва фонда си за гарантиране на активи на потребители, за да покрие загубите. Цената на биткойна се понижи с 4.2 процента в ранната азиатска търговия при разпространяването на новината, макар че по-късно дигиталната валута възстанови част от загубите си. Чжао Чанпън написа в \"Туитър\", че други борси за криптовалути, включително \"Койнбейс\", са блокирали депозити от адреси, свързани с хакването. / БТА", "date": "2019.05.08", "title": "Хакери откраднаха биткойни на стойност 41 млн. долара"}
{"url": "https://www.dnevnik.bg/bulgaria/2019/05/08/3536306_i_vurhovniiat_sud_niama_da_proveriava_kude_jivee/", "text": "След като Централната избирателна комисия (ЦИК) не намери причина да провери  къде живее фактически Делян Пеевски  и Върховният административен съд (ВАС) обяви, че няма да го направи. Решението е окончателно. С него ВАС потвърди, че кандидатурата на Пеевски за евродепутат от листата на ДПС отговаря на закона и се мотивира с това, че са спазени изискванията и той има постоянен и настоящ адрест в България повече от 6 месеца. Заличаването му от листите бе поискано от сдружение \"БОЕЦ със сигнал до ЦИК в края на април заради съмнения и техни данни, че Пеевски не живее в България, макар че по документи има постоянен и настоящ адрес в София. Задължително изискване на Изборния кодекс е кандидатите за евродепутати да имат постоянен и настоящ адрес повече от 6 месеца в България или друга страна от ЕС. Само за ден  ЦИК установи, че няма проблем  с кандидатурата. От \"БОЕЦ\" обаче обжалваха решението на ЦИК и  поискаха от ВАС да направи справки  – живее ли Пеевски в България. Още вчера по време на заседанието от ВАС отказаха да събират доказателства и да изискват справки от летищата, митниците и граничните пунктове. \"БОЕЦ\" се позоваха на полетни данни,  публикувани от сайта \"Биволъ\",  че в периода от 2016 до 2018 г. Делян Пеевски често се регистрира за полети за Дубай - столицата на едноименното емирство от Обединените арабски емирства. Според справките (чийто източник не е посочен) полетите му от София най-често са с прекачване през Виена, има през Милано и по-рядко през Лондон и Цюрих (още за данните четете  тук ). Според \"Биволъ\" Пеевски ползва и два паспорта, като вторият е дипломатически в качеството му на депутат. Много от полетите са в работни за парламента дни, отбелязват още от изданието. В решението си ВАС посочва, че: \"Рамките на проверката относно изискването на чл.351, ал.1 ИК на ЦИК и Главна дирекция \"ГРАО\" е свързана с легалното определение на понятието \"Живял най-малко през последните 6 месеца\", дадено в чл. 1, т. 3, б. \"а\" от ДР на ИК. Според него това е български гражданин, който има адресна регистрация по постоянен адрес и по настоящ адрес на територията на Република България или в друга държава-членка на Европейския съюз\". \"От данните по делото безспорно се установява, че такава проверка е извършена от Главна дирекция\" ГРАО\" относно кандидата Д. Пеевски, при която е установено, че не само тай, но и останалите кандидати на партия \"Движение за права и свободи\" отговарят на изискването на чл.351, ал.1 ИК. От това следва, че твърдението на жалбоподателя, че не е извършена проверка от страна на ЦИК на изискването на чл.351, ал.1 ИК е неоснователно\", допълват съдиите. (Цялото решение -  тук ). Последното му публично появяване в България е на 19 април 2017 г. при конституирането на 44-ото Народно събрание. Това е и единственото му участие в заседанията на сегашния парламент, но отсъствията му са извинени \"по уважителни причини\" от председателя на парламентарната група на ДПС Мустафа Карадайъ. Липсва информация - какви са те. Той не се появи и на официалното представяне на кандидатите за депутати на ДПС, в чиято листа е на второ място.", "date": "2019.05.08", "title": "И Върховният съд няма да проверява къде живее Пеевски"}
{"url": "https://www.dnevnik.bg/bulgaria/2019/05/08/3536317_sled_smianata_na_sobstvenika_nova_televiziia_osvobodi/", "text": "Дългогодишният член на борда на директорите на \"Нова телевизия\" Силва Зурлева е освободена. Това става по-малко от месец след  смяната на собственика на медията , придобита на 10 април от братята Кирил и Георги Домусчиеви. \"Нова Броудкастинг Груп\" се разделя със Силва Зурлева, се казва в съобщение до медиите без да се посочват причини. В него се добавя, че мениджмънтът на \"Нова\" цени постигнатите от нея успехи, благодари й за всеотдайна работа и огромния принос за компанията през годините. Припомня се също, че професионалната биография на Зурлева в последните 20 г. е свързана с телевизията като тя има принос за получаването на лиценза за национално ефирно разпространение на телевизията през 2003 г., както и създаването на множество иновативни формати и предавания. В момента телевизията се управлява оперативно от Георги Домусчиев, а Зурлева се водеше съветник на борда. Наскоро за шеф на новините в \"Нова\" беше назначена  Миляна Велева,  дългогодишен ръководен кадър на ТВ7 и Канал 3.", "date": "2019.05.08", "title": "След смяната на собственика \"Нова телевизия\" освободи Силва Зурлева"}
{"url": "https://www.dnevnik.bg/sviat/2019/05/08/3536312_v_braziliia_riazko_e_oblekchen_rejimut_za_orujie/", "text": "Десният бразилски президент Жаир Болсонаро подписа указ за облекчаване на ограниченията за внос на оръжие и притежание на боеприпаси, предаде \"Ройтерс\". Указът първоначално бе насочен към облекчаване на ограниченията за колекционери, професионални стрелци и ловци, като разрешаваше например носенето на заредено оръжие в стрелбищата, но бе разширен, за да включи и други разпоредби. Досега вносните оръжия бяха забранени, ако имаха бразилски еквивалент. \"Разбихме освен това монопола\", заяви Болсонаро на церемонията по подписването в президентския дворец и добави: \"Не можеше да бъдат внасяни (оръжия), а сега прекратихме тази практика.\" Болсонаро фокусира предизборната си кампания върху обществения ред, което включваше облекчаване на ограниченията за притежаване на оръжие и вече подписа указ през януари в тази насока. Поддръжниците му приветстваха стъпката за разрешаване на самоотбрана в залятата от насилие Бразилия, но някои се страхуват, че разпространението на оръжия ще навреди на обществената сигурност. Указът вдига ограничението за купуване на боеприпаси до 5000 патрона на година за обикновено оръжие при досегашно ограничение от 50 патрона, а за оръжие от ограничителния списък - до максимум 1000 патрона на година, включително за голямокалибрени и полуавтоматични оръжия, чието използване е ограничено само до военните и полицията. Болсонаро заяви, че указът ще влезе в сила до 30 дни, което ще даде време да се обсъдят данъчните въпроси за вносните оръжия с министерството на икономиката. Акциите на бразилския производител на оръжие \"Таурус СА\" се повишиха с 10.45 процента на борсата вчера.", "date": "2019.05.08", "title": "В Бразилия рязко е облекчен режимът за оръжие"}
{"url": "https://www.dnevnik.bg/bulgaria/2019/05/08/3518407_boiko_borisov_obiavi_che_niama_doverie_na/", "text": "Премиерът Бойко Борисов обяви, че няма доверие в председателя на Върховния касационен съд (ВКС) Лозан Панов. В интервю за Би Ти Ви той уточни, че Панов се \"изявява като политическа фигура\". На въпрос дали може да посочи подобни негови изказвания той каза, че са много, но не даде конкретен пример. Борисов сам повдигна темата дали има доверие в Лозан Панов, като по този начин направи едно от редките си изказвания за висш магистрат. Първоначално премиерът беше попитан дали има доверие в антикорупционната комисия заради скандала с нейния председател Пламен Георгиев. В момента той е в отпуска по предложение на Бойко Борисов, докато прокуратурата проверява законността на имотните му сделки. \"Комисията свърши добра работа, над 2 млрд. лева е конфискувала. Проверката за апартамента (бел. ред. на Пламен Георгиев) е приключила. Трябва да се събори най-вероятно нещо и ще се събори. А на председателя на ВКС имам ли доверие? Нямам му доверие. Изявява се като политическа фигура. Панов и Георгиев са две абсолютно еднакви неща\", добави Борисов. Пред журналисти Пламен Георгиев  отказа да отговори на многократно зададения му въпрос  колко души ползват терасата на апартамента му, заради която е проверяван. В официална позиция той обясни, че  терасата е част от общите площи на кооперацията  и затова не я е декларирал като своя. Няколко дни по-късно обаче Би Ти Ви обяви, че тя фигурира в договора за ипотека на жилището. След разследване на антикорупционния фонд се разбра, че  Георгиев е пропуснал да декларира 186 кв.м тераса  от своя апартамент - мезонет, а сделките, които е сключил, са на цена под данъчната оценка на имотите. За несъответствието в данните за средствата на Георгиев четете  тук.  Какви обяснения даде Георгиев за имотите си четете  тук. С думите си, че Панов се изявява като политическа фигура, Борисов най-вероятно визира речта на висшия магистрат на форума \"Независим съд - свободна държава! За правото и справедливостта\", организиран от инициативата \"Правосъдие за всеки\" и гражданското сдружение БОЕЦ по повод 140 години от приемането на Търновската конституция. Тогава Панов каза, че  ключови държавни институции са завладени от частни интереси . \"Mpaĸoбecнитe вpeмeнa в бългapcĸoтo пpaвocъдиe тeпъpвa пpeдcтoят. Главният прокурор  Coтиp Цaцapoв вeчe ce e пpицeлил в ĸpecлoтo нa глaвния cъдeбeн инcпeĸтop . Taзи инcтитyция щe ce пpeвъpнe в пopeднoтo cpeдищe нa oлигapxични интepecи, ĸaĸтo cтaнa c пpoĸypaтypaтa. Cпиcъци нa вpaгoвe и пpeдaтeли виcят пo вecтницитe, ĸceнoфoбиятa и oмpaзaтa ce пpeвъpнaxa в нaциoнaлнa пoлитиĸa\", добави по време на речта си Панов. Само няколко дни преди форума новоизбраният правосъден министър Данаил Кирилов заяви, че една от първите задачи, които си поставя на новия пост, е да установи  режим за предсрочно прекратяване на пълномощията на главния прокурор  и председателите на Върховния касационен съд и Върховния административен съд (ВАС). Той уточни, че България търпи критики от Европейския съюз, защото няма конкретни механизми, по които може да се прекрати мандатът на някой от т.нар. трима големи и трябва да предприеме конкретни стъпки за разрешаването на казуса. Борисов е доволен от Порожанов Бойко Борисов каза още, че към момента няма да иска оставката на министъра на земеделието Румен Порожанов, който също беше замесен в няколко скандала в последните дни. Според медийни публикации той е купил апартамент в София през 2004 г. на цени под пазарните. Освен това той пряко отговаря за дейността на Държавен фонд \"Земеделие\", който следи как са изразходвани европейските пари за строителство на къщи за гости. Скандалът доведе досега до две оставки - на зам.-министъра на икономиката  Александър Манолев  и зам.-директора на ДФЗ  Иванка Багдатова-Мизова . \"Днес се видях с него. Каза ми, че е готов да даде оставка и само трябва да му я поискам. Той се справи добре с много от задачите и виждате, че е сравнително спокойно в сектора. Сега явно Порожанов е на прицел и всички се съсредоточават към него. При най-малката нередност аз ще го отстраня. Ако има нарушения по контрола на европейските средства, веднага ще му се вземе оставката\", заяви Борисов.", "date": "2019.05.08", "title": "Бойко Борисов обяви, че няма доверие на председателя на касационния съд Лозан Панов"}
{"url": "https://www.dnevnik.bg/analizi/2019/05/08/3460492_endshpil_za_borisov_bsp_pecheli/", "text": "Този път социолозите са единодушни в прогнозите си - партията, която от десет години насам печели (почти) всички избори, засега изостава на второ място. Или в най-добрия случай може да се надява на \"реми\" на предстоящите евроизбори. Подобни прогнози е имало и по-рано, но те (почти) никога не са се сбъдвали. Сега обаче това може да се промени. За което говорят и някои промени в поведението на двете водещи партии. Не за първи път шумни скандали съпътстват управлението на ГЕРБ, но отражението на разкритията за имотите на знайни и незнайни управленци се оказа по-дълбоко и много по-трудно преодолимо от друг път. Премиерът явно го е разбрал и затова, както показа последното му телевизионно интервю, е възприел самокритиката като основна защитна поза. Е, не чак дотолкова, че да признае системния проблем и личната си отговорност. Но за разлика от друг път, вместо яростно да напада разобличителите, той им благодари. А в изреждането на управленските \"постижения\" бе не енергичен и изчерпателен, а по-скоро вял и лаконичен. Призна, че оставките не могат да заличат \"тежките щети\". И даде да се разбере, че демонстративното скриване на Цветанов ще е може би завинаги. Въобще, за разлика от друг път премиерът изглеждаше не толкова изнервен и ядосан, колкото уморен, отегчен и даже примирен със задаващия се на изборите \"жълт картон\". Самооценките му звучаха вече някак от перспективата на историята. Дори бе забравил някъде прословутия си мерак да се шегува. Вярно, това за \"всеки (в ГЕРБ), поддал се на манталитета си\" беше много смешно, но не бе търсено. Така се получи случайно изпуснато и неосъзнато признание за мисловните настройки на партийния актив. С две думи, ГЕРБ е в тежък цуг-цванг и вече дори изглежда като партия, запътила се към политическия си ендшпил. Което обаче не означава, че премиерът се готви да \"хвърля кърпата\" - има да се свършат още важни работи (например да се намери подходящ нов главен прокурор). Може ли нещо да помогне на ГЕРБ да избегне прогнозираното изборно поражение? Посещението на папата бе въодушевяващо. То, както практично отбеляза премиерът, може и да рекламира България. Но заради ярко набилия се на очи контраст с поведението, посланията и излъчването на госта, едва ли може да послужи за реклама на управлението и въобще на българския политически елит (още по-малко на тукашния висш църковен клир). Евентуалното избиране на България за новата инвестиция на \"Фолксваген\" би било отлична новина. Все още обаче тя далеч не е сигурна, а и не е ясно колцина биха се вдъхновили от нея дотолкова, че да идат да гласуват за управляващата партия. Би могла да помогне и прокуратурата - с някое и друго обвинение срещу \"свои\" (за да потвърди обещанията на премиера) или пък с някое разкритие за \"апартаменти, тераси и асансьори\" на политическите противници. Но тази помощ (както и самата прокуратура в днешния ѝ вид) по принцип е нож с две остриета. Тъй че дотук положението за ГЕРБ на тези избори е малко по Вазов: \"помощ не иде, от никъде взорът надежда не види\". Остава да се види какво ще направи този път най-сигурната им \"патерица\" от последните години - самата БСП. В социологическите проучвания в навечерието на парламентарните избори преди две години тя пак се беше изравнила с водещата партия и за малко да я изпревари. Но тогава под ръководството на новата си лидерка БСП развихри кампания от \"алтернативни факти\", ретроградни лозунги и откровени лъжи, с които успя да надвика дори най-отявлените популисти и националисти. Плашеше с \"бежанска вълна\" и сочеше \"национални предатели\", клеймеше санкциите срещу Русия и се заканваше на \"господарите\" и \"началниците\" в Брюксел. Така накрая успя да подари първото място на изборите, като накара мнозина избиратели, макар и с отвращение, пак да гласуват за ГЕРБ (за да не им се изгубят гласовете). Сега обаче отвращението е още по-голямо и още по-трудно преодолимо. А и БСП коренно е променила поведението си. Вместо студиата (няма я дори в предизборните телевизионни дебати), обикаля градове и села. Какво точно говори там пред своите си хора - не знам, но посланията, които се появяват в новините, са умерени, обрани и подчертано проевропейски. Набляга се на апартаментите, корупцията и социалната справедливост, но без никакви крайнолеви и националистически изцепки. Истанбулската конвенция и \"джендърите\" са се изпарили, нито дума за Русия, санкциите и прочие. ЕС е не заплаха, а надежда за България. Ако удържат новата си роля до изборите, този път социалистите няма да налеят толкова много подплашени гласове на конкуренцията си. Така че социологическите прогнози може и да се потвърдят. Гласовете за самата БСП едва ли ще станат повече като абсолютна величина (там таванът отдавна е стигнат), но пък относителната им тежест може да се увеличи. Извън темата за първото място, на тези избори ще има още един важен въпрос: как ще постъпят онези дясноцентристки и проевропейски настроени избиратели, които никога не биха гласували за БСП, но този път няма да гласуват и за ГЕРБ? Дали ще се въздържат от участие в евроизборите или ще се решат да подкрепят алтернативата, която ценностно е най-близо до тях, без да се притесняват, че гласовете им ще се изгубят? Този въпрос ще е още по-важен на следващите парламентарни избори - защото за управлението на България също е нужна алтернатива. А както съвсем основателно отбеляза премиерът по отношение на БСП: \"От другата страна няма нищо\".", "date": "2019.05.08", "title": "Ендшпил за Борисов, БСП печели?"}
{"url": "https://www.dnevnik.bg/sport/2019/05/08/3452738_shte_izdurji_li_aiaks_pod_natiska_na_golemite/", "text": "\"Аякс\" приема \"Тотнъм\" в последното си изпитание по пътя към финала в Шампионската лига. Холандският отбор е на крачка от мечтата, като младият състав на Ерик тен Хаг влиза в непозната територия. В предишните си мачове от елиминациите \"Аякс\" беше в ролята на аутсайдер срещу грандовете \"Реал\" (Мадрид) и \"Ювентус\". С представянето си тимът от Амстердам впечатли и донесе свеж полъх в турнира, като преобърна предварителните прогнози. Сега холандците са в ролята на фаворит за място на финала след  успеха си с 1:0 в Англия . Преди реванша стои въпросът дали \"Аякс\" ще издържи на напрежението, или младият състав ще се огъне под натиска на очакванията. Крайният победител ще играе във финала срещу  \"Ливърпул\", който сътвори велик обрат и отстрани \"Барселона\" . Забележителното при холандския отбор е, че той се представя по-силно като гост в Шампионската лига. \"Аякс\" спечели всичките си мачове далеч от у дома в елиминациите, като надигра последователно \"Реал\" (4:1), \"Ювентус\" (2:1) и \"Тотнъм\" (1:0). Вкъщи тимът от Амстердам не е толкова убедителен, като няма успех в последните си три домакинства с \"Байерн\" (3:3), \"Реал\" (1:2) и \"Ювентус\" (1:1). Ако се класират за финала, без да победят \"Тотнъм\" в реванша, холандците ще станат третият отбор след \"Манчестър юнайтед\" (2011 г.) и \"Ювентус\" (2017 г.), който достига до мача за титлата с повече победи като гост, отколкото като домакин през кампанията. Домакинската форма на \"Аякс\" дава надежда на \"Тотнъм\", че тимът може да сътвори обрат. Само веднъж обаче в последните 17 години отборът, загубил като домакин в първия полуфинал, успя да се класира за финала. Това направи \"Аякс\" през 1996 г. срещу \"Панатинайкос\" (загуба с 0:1, последвана от успех с 3:0). Срещу себе си \"Тотнъм\" ще срещне енергични и вдъхновени футболисти, които през уикенда спечелиха купата на Холандия след 4:0 във финала с \"Вилем II\". През сезона \"Аякс\" показва атрактивна игра, като тимът има 111 гола в 32 мача в първенстовото и е вкарал 20 попадения в 11 срещи в Шампионската лига. Тен Хаг ще може да разчита на пълен потенциал, като извън състава е единствено Карел Ейтинг. За \"Тотнъм\" аут са контузените Хари Кейн, Хари Уинкс и Серж Орие, а под въпрос са Ерик Ламела, Давинсон Санчес и  получилият травма в главата Ян Вертонген .  Важно за мениджъра на \"шпорите\" Маурисио Почетино е завръщането на Хьон Мин Сон. Южнокореецът пропусна първия мач с \"Аякс\". Дотук Сон отбеляза четири от осемте попадения на \"Тотнъм\" в петте мача от елиминациите. Умората също е фактор при англичаните, които до последно водеха оспорвана битка за мястото си сред първите четири във Висшата лига. През уикенда \"шпорите\", които загубиха пет от последните си шест мача, играха дълго време с девет души при поражението от \"Борнемут\". От своя страна, \"Аякс\" има предимството, след като холандската федерация промени графика в първенството, за да подпомогне отбора по пътя към европейската му мечта. В историята петкратният шампион в турнира е излизал краен победител в шест от осемте си участия в полуфиналите, докато това е първо участие за \"Тотнъм\" в тази фаза. Решителният двубой за определянето на втория финалист в Шампионската лига е от 22 ч. и ще се предава по \"Би Ти Ви екшън\".", "date": "2019.05.08", "title": "Ще издържи ли \"Аякс\" под натиска на големите очаквания за финал"}
{"url": "https://www.dnevnik.bg/sport/2019/05/08/3464544_fotogaleriia_mechtai_viarvai_sbudvai_-_magicheskata/", "text": "Ливърпул\"  . Червените победиха с 4:0 на \"Анфийлд\" и заличиха загубата с 0:3 от първата среща.", "date": "2019.05.08", "title": "Фотогалерия: Мечтай, вярвай, сбъдвай - магическата футболна вечер на \"Анфийлд\""}
{"url": "https://www.dnevnik.bg/sviat/2019/05/08/3452799_ako_sasht_obiaviat_mjusjulmanski_bratia_za_teroristi/", "text": "Намерението на САЩ да включат \"Мюсюлманските братя\" в черния списък на \"терористични организации\", буди опасения от радикализация на това ислямистко движение и задълбочаване на разделението в регион, в който те са силно представени. Правителството на американския президент Доналд Тръмп спомена подобна за възможност неотдавна, малко след визитата на египетския му колега Абдел Фатах ас Сиси, чиято страна е родина на \"Мюсюлманските братя\". През 2013 г. Сиси, тогава министър на отбраната, бе архитектът на свалянето на президента Мохамед Морси, излязъл от редиците на \"Мюсюлманските братя\". Решението на САЩ рискува да тласне членовете на \"Мюсюлманските братя\" към ултрарадикални движения като \"Ал Кайда\" или \"Ислямска държава\", твърди един от тях - Яхия Хамед. \"Тези сили ще отидат при младежите от \"Мюсюлманските братя\" и ще им кажат: вие сте мирни и въпреки това продължават да ви определят като терористи\", заяви пред АФП бившият министър на инвестициите при президента Морси, който сега живее в изгнание в Турция. \"Това в крайна сметка ще налее вода в мелницата на екстремистите от групировки като \"Ислямска държава\", каза за АФП Абделрахман Аяш, изследовател на ислямистките движения, базиран в Истанбул. Основаното през 1928 г. от египетския учен Хасан ал Банна сунитско движение официално се отказа от насилието през 70-те години. То има разклонения и привърженици в Мароко и Турция. Понякога репресирана от властите, а понякога толерирана от тях, в зависимост от политическите обстоятелства, организацията оставаше важен фактор в Египет чак до изборите през 2012 г., които позволиха  Морси да стане първият цивилен президент , избран демократично в тази страна, в която доминира армията. След идването на власт на Сиси стотици привърженици на  \"Мюсюлманските братя\"  - най-организираната опозиция, бяха арестувани, екзекутирани или принудени да емигрират от режима, редовно обвиняван от НПО, че потиска дисидентите. За египетските власти обаче \"Мюсюлманските братя\" са екстремистка организация. Те я обвиняват, че подстрекава действията на движенията \"Хасм\" и \"Лиуа ал Таура\", които зачестиха нападенията срещу магистрати и силите за сигурност през последните години. Кайро е подкрепен в позицията си от двамата си големи съюзници от Залива - Саудитска Арабия и Обединените арабски емирства, привилегировани партньори на Вашингтон. Хамед твърди, че ще започне съдебна процедура срещу евентуално решение на администрацията на Тръмп, от което се смята лично засегнат. \"Това е посегателство срещу личността ми, което ще ми забрани свободно да пътувам до САЩ, а и до други страни\", със съжаление казва той. Включването на \"Мюсюлманските братя\" в този списък позволява на Вашингтон да налага санкции на всяко лице или организация, които имат връзки с тях. За Фауаз Гергес, преподавател по политически науки в Лондонското училище по икономика, решението на Тръмп може да задълбочи \"дългогодишната гражданска война\" в региона между ислямисти и националисти, ръководени от армията. \"Във вътрешен план (в Египет), както и във външен план, \"Мюсюлманските братя\" се чувстват \"под обсада\" и атакувани\", отбелязва той, напомняйки за разделенията в движението и \"сериозната съпротива на радикализираните членове\". \"Тръмп би проявил неблагоразумие, ако развали отношенията на САЩ с много страни само за да угоди на Египет и ОАЕ\", смята изследователят Абделрахман Аяш. Също близки съюзници на Вашингтон, Турция и Катар подкрепят \"Мюсюлманските братя\", което вреди на отношенията им с другите страни от Залива и с Египет. През юни 2017 г. Саудитска Арабия, ОАЕ, Бахрейн и Египет скъсаха  дипломатическите си отношения с Доха , като наложиха на Катар икономическа и дипломатическа блокада заради обвинения, че поддържа екстремистки движения - нещо, което Доха отрича. От друга страна, бившият египетски генерал, член на Националния съвет за борба с тероризма Халед Окаша е оптимист. Проектът на Доналд Тръмп е \"позитивен жест, който ще избави всички от идеологията на \"Мюсюлманските братя\" веднъж завинаги\", твърди той. \"Това не е само наш проблем, това е световно движение. Политическият ислям се провали и неговите опасности станаха очевидни\", заяви той пред АФП. /БТА", "date": "2019.05.08", "title": "Ако САЩ обявят \"Мюсюлмански братя\" за терористи, рискуват да ги радикализират"}
{"url": "https://www.dnevnik.bg/evropa/2019/05/08/3464590_brjuksel_ochakva_rekorden_dulg_i_slab_rastej_v_italiia/", "text": "Очакваният слаб растеж в Италия през 2019 и 2020 година би трябвало да доведе до увеличаване на бюджетния дефицит и рекорден дълг. Това съобщи вчера Европейската комисия, която от няколко месеца е разтревожена от ситуацията в третата икономика на еврозоната, предаде \"Франс прес\". Песимистичните й прогнози противоречат на тези на управляващата в Рим популистка коалиция, като се очертава ново напрежение в отношенията между Италия и Брюксел. Комисията трябва да публикува в края на месеца, тоест след европейските избори, препоръките си за всяка страна от еврозоната. В пролетните си прогнози, които бяха представени вчера, Брюксел предвижда растеж от 0.1 процента през 2019 година и 0.7 процента през 2020 година спрямо предварително обявените очаквания на Рим съответно за 0.2 процента и 0.8 процента. Прогнозите на Еврокомисията поставят Италия на най-ниското ниво сред страните от еврозоната. Италианският бюджетен дефицит би трябвало да достигне 2.5 процента от брутния вътрешен продукт (БВП) на страната през 2019 година и 3.5 процента през 2020 година, според Еврокомисията. Самата Италия обяви цел за дефицит от 2.4 процента , който да се понижи до 2.1 процента през 2020 година. Като следствие от това, според Брюксел, италианският държавен дълг би трябвало да достигне до рекордно високи нива: 133.7 процента през 2019 година и 135.2 процента от БВП през 2020 година спрямо 132.2 процента през миналата година. Слабият италиански растеж се обяснява със \"забавянето на световната търговия и слабостта на производствения сектор\", които са се \"разпрострели и в националната икономика\". Това обясни на пресконференция европейският комисар по икономическите и валутните въпроси Пиер Московиси. Брюксел не спира с призивите си към Италия, която поднови растежа си в началото на 2019 година след 6 месеца на рецесия през 2018 година, да предприеме действия, за да намали огромния си държавен дълг и да спазва европейските разпоредби. В края на 2018 година Рим, който води експанзионистична бюджетна политика, и Еврокомисията имаха разногласия във връзка с италианския бюджет, преди да се договорят за бюджетен дефицит от 2.04 процента от БВП. В крайна сметка тази цифра би трябвало да бъде в голяма степен надхвърлена. /БТА", "date": "2019.05.08", "title": "Брюксел очаква рекорден дълг и слаб растеж в Италия през 2019 и 2020"}
{"url": "https://www.dnevnik.bg/sviat/2019/05/08/3429822_toksichni_patrioti_na_vlast_-_kakva_bulgariia_vidia/", "text": "Хладен прием от антиимигрантски настроена страна, враждебна и към религиозните си и други малцинства, с крайни националисти във властта и управление, заради което гражданите ѝ не виждат бъдеще в родината си и емигрират с милиони. Това е образът, с който в сбит вид бе представена България от водещи световни агенции и медии непосредствено преди и в дните на посещението на папа Франциск. Поклонническата му визита по стъпките на двама негови предци практически не бе отбелязана от руските медии, макар че след като бе в Скопие и му предстои гостуване в Букурещ в края на месеца това е необичайна активност на Ватикана в район, който Москва смята за особено важен за интересите ѝ в Европа. Що се отнася до обикновените българи, Божидар Андонов  казва  за англоезичната версия на \"Дойче веле\", че те харесват състраданието на Франциск към най-бедните членове на обществото. За мнозина от сънародниците му от най-бедната страна в ЕС той е пример \"с ролята си на водач и служене на църквата, особено в сравнение с нашите митрополити\", допълва православният теолог. Това е \"бедна страна, макар да е в ЕС, а хората живеят бедно и скромно\" и ще посрещнат папата с приповдигнат от великденските празници дух, допълва той. Но за разлика от обикновените хора, епископите, начело на православната ни църква, все още не са свикнали с идеята за междуцърковен диалог в контекста на една демокрация, цитира думите му германската медия. Проблемът с позицията на Българската православна църква да не участва в съслужение с папата присъства във всички репортажи от София. \"Ню Йорк таймс\"  посочва  като олицетворение на това догматично логично, но демонстративно хладно отношение към диалога, кадрите с Франциск, който самотен се моли в центъра на катедралния храм \"Св. Ал. Невски\". Американското издание цитира и острите нападки на пловдивския митрополит Николай от понеделник, когато той определи визитата като политическа и целяща \"да обедини всички религии около папата, така че когато дойде Антихристът, папата да го посрещне с тях. (...) Как да се обединим всички. Невъзможно е да се обединят светлината и мракът.\" \"Франс прес\" припомня, че такива остри критики са отправяли руски консервативни националисти след първата от почти 1000 години среща между папата и московския патриарх Кирил в Куба през февруари 2016 г. След това започна затопляне на отношенията между католици и православни, но БПЦ е единствената православна църква, която не участва в този диалог, припомня агенията. \"Същата (като при руските националисти) тенденция подейства като спирачка за какъвто и да е ход на българския патриарх Неофит към по-голямо отваряне.\" Но за всички западни агенции и медии, следили посещението, по-важен момент са антиимигрантските настроения в България и фактът, че те са подстрекавани от партии в правителството. \"Папската визита ще предостави навременна възможност на администрацията на премиера Бойко Борисов за промяна на дневния ред в момент, когато няколко високопоставени служители са замесени в скандали с имотни сделки\", писа  Агенция \"Франс прес\" . След коато допълва: Борисов управлява от 2017 г. благодарение подкрепата на националистимески групи, чиито членове - според Хелзинкския комитет за правата на човека - \"използват език на омразата и агресивно поведение към най-незащитените части от обществото с цел да се възползват от страховете на хората\". Миналия четвъртък, броени дни преди да пристигне в София, папата критикува \"национализма, който предизвиква конфликти, издига стени и увеличава расизма\". \"Начинът, по който един народ посреща мигрантите, разкрива и представата му за човешко достойнство\", допълни Франциск. В момента центровете за настаняване на мигранти в България са заети едва на 10%, а по цялата граница с Турция се издига ограда с бодлива тел, напомня \"Франс прес\". Подобен акцент поставя и англоезичната версия на  \"Свободна Европа\" . \"Папата ще се срещне с премиера Борисов, чието зясноцентристко проевропейско коалиционно правителство включва три националистически антиимигрантски партии. Кабинетът е призовавал за затваряне границите на ЕС за имигранти и запечата собствената си граница с Турция с бодлива тел, докато правозащитни организации и Европейската комисия обвиняват България в нарушаване на законите да предоставяне на убежище.\" В същото време населението на страната бързо се топи, напомня  \"Асошиейтед прес\" . \"Според ООН сегашното 7-милионно население на България ще се свие до 5.4 млн. души през 2050 г. и до 3.9 млн. души в края на века. Анализатори казват, че страната може да се нуждае от повече миграция, за да стабилизира икономиката и бъдещето си.\" Това е страната с най-висока смъртност и с едни от най-ниските показатели за раждаемонст, продължава агенцията. \"Това, в комбинация с десетките хиляди хора, напускащи всяка година страната за по-добре платена работа, създава сериозни проблеми за финансирането на пенсионната ѝ система. България е с най-ниската средна заплата - 575 евро, и най-малките средни пенсии - 190 евро.\" \"Ройтерс\"  също обръща внимание на антиимигрантските настроения и заплахата от бързо застаряващото население на България и емигрирането на 2 милиона души за последните 30 години. Мартин Гак, анализатор на \"Дойче веле\" по религиозните въпроси, заяви за англоезичния телевизионен канал на германската медия, че папата се е поставил в центъра на политическия дебат в България с повдигането на въпроса за емигрирането на българи заради липсата на шанс в страната и отношението към имигрантите. \"Това, разбира се, е европейска тема и отвъд границите на България, но в София има управляваща коалиция, вкарала в правителството екстремни крайнодесни партии със силни антиимигрантски позиции\", допълни той. Гак припомни, че правителството е призовало за издигане на стена по границата с Турция и обърна внимание, че е \"особено интересно, че тези екстремни партии често са доста близки с религиозни групи и позиции\". Казано накратко, призивът на папата е в известен смисъл обичайният му подход да работи за помирение, \"но в същото време би могло и дори би трябвало да се разчете като пряка конфронтация с определен тип политика, установила се в значителна част от Европа\". Анализаторът на \"Дойче веле\" бе поредният, изтъкнал, че БПЦ е една от православните църкви с най-сложни отношения с Ватикана. Според Гак с посещението си Франциск е посочил за проблемно отношение на българите не само към малцинства, идващи отвън, но и към вътрешни религиозни малцинства като католиците. \"Очевидно е, че като национална църква БПЦ има близки отношения с националистите и не се чувства комфортно\" в ситуация да отслужи съвместно с папата. Гак каза още, че е логично в най-бедната страна от ЕС папата да засегне въпроса за социалното неравенство и емигрирането, но не това е най-важният въпрос във визитата му. \"Фундаментарният проблем е националистическият или иредентисткият популизъм в различните му форми в политическата система.\"Този популизъм не само противоречи на църквата като универсална институция, но и на възгледите на този папа, който демонстрира силна привързаност към интеграцията, универсализма и хуманността.\" България е безпощаден терен за посланието на папата - страна, където православната църква определи мигрантите като инвазия, и често се среща яростна опозиция срещу приемането на бежанци, писа \"Ню Йорк таймс\". Въпреки това той го повтори на няколко пъти и го изтъкна с посещението си в център за имигранти край София, допълва изданието. \"Проучване на агенцията на ООН за бежанците през 2018 г. показа, че 48% от българите смятат, че бежанците никога няма да се интегрират в българското обществото заради културните различия. В същото време 90% от тях никога не са срещали бежанец в България.\" \"В центъра във Враждебна, намиращ се в бивша сграда на училище, Таха Сабер Исмаил, бежанец от Ирак, даде на папата написана на лош английски бележка с молба да помогне на неговото и на други 6 семейства от Ирак да получат разрешение за пребиваване, защото се надяват \"да имаме добра и сигурна страна, в която да живеем\",  написа \"Ройтерс\" .", "date": "2019.05.08", "title": "Токсични патриоти на власт - каква България видя светът при визитата на папата"}
{"url": "https://www.dnevnik.bg/evropa/regioni/2019/05/08/3429414_kak_budapeshta_opitva_da_stane_po-dobur_za_koloezdene/", "text": "С растяща мрежа от специални пътища и услуга за споделяне на велосипеди, позната като  Bubi bikes , Будапеща опитва да се превърне в по-пригоден за колоездачите град, разказва \"Евронюз\". Велосипедите на Bibi bikes, които са се превърнали в обичайна гледка в унгарската столица, могат да се използват безплатно през първите 30 минути. \"MOL Bubi е важна част от мрежата на обществения транспорт в Будапеща. В момента има 128 станции за колела и над 1500 велосипеда, които могат да се ползват\", коментира Балаж Бот, който ръководи маркетинга на компанията за обществен транспорт на Будапеща ВКК. Местните клиенти плащат 60 евро за годишен абонамент, докато тези, които посещават града, могат да се регистрират за по-кратки периоди, ако искат. Мрежата Bubi bikes е подкрепена от ЕС. Началото на проекта е поставено през 2014 г. Той струва 3.3 милиона евро, от които 2.8 милиона евро са финансирани чрез кохезионната политика на ЕС. От създаването на услугата клиентите са извършили над 2.5 милиона пътувания. Станциите не са свързани с централното електрозахранване, а разчитат на слънчева енергия и батерии през цялата година. Градските власти гледат на Bubi bikes като на допълнение към други опции за транспорт, като трамвай и метро, а данни показват, че местните използват колелата за кратки пътувания. \"Карат велосипедите на кратки разстояния и се опитваме да се развиваме според това, станциите да са разположени по-нагъсто. Средно половин километър, 500 метра, разстоянието между две станции, това изглежда оптималният вариант според сегашните данни, с които разполагаме\", коментира Бот. Според Евелин Пистер, клиент на услугата, шофьорите вече обръщат повече внимание на колоездачите и има повече велоалеи. В града има 300 км велосипедни пътища. Бот допълва: \"Не можете да очаквате Будапеща да стане веднага град, пълен с велосипеди, като Амстердам. Но ако погледнете ситуацията преди четири години, можете да видите развитието, и ако то продължи, Будапеща ще стане по-пригоден за колела град.\"", "date": "2019.05.08", "title": "Как Будапеща опитва да стане по-добър за колоездене град"}
{"url": "https://www.dnevnik.bg/detski_dnevnik/2019/05/08/3452587_muzika_ot_detski_filmi_za_kraia_na_uchebnata_godina/", "text": "С музика от детски филми ще завърши тазгодишният сезон от музикално-образователната програма \"Фортисимо Фамилия\", която цели да насърчи интереса на децата към класическата музика. На 19 май от 11.30 часа Софийската филхармония под диригентството на Найден Тодоров ще представи популярни мелодии от любими детски филми, а публиката ще научи любопитни факти за изпълняваните произведения и за музиката като цяло в компанията на музиканта Добрин Векилов-Дони, и съпругата му - актрисата Антоанета Добрева-Нети. В концерта е включена българска, американска, руска и друга детска музика, уточняват организаторите на концерта и обещават специални изненади за всички присъстващи в залата. Билетите са вече в продажба на касата на зала \"България\", както и онлайн в сайта на Софийската филхармония. И този път \"Детски Дневник\" дава възможност на читателите си да спечелят   за концерта (до четирима души) и да се насладят на представлението безплатно. Вижте какво ви питат във видеото Дони и Нети, дайте   в анкетата по-надолу в статията и може да бъдете късметлията, когото жребият ще посочи.", "date": "2019.05.08", "title": "С музика от детски филми ще завърши учебната година на \"Фортисимо Фамилия\""}
{"url": "https://www.dnevnik.bg/evropa/2019/05/08/3464594_velikobritaniia_potvurdi_che_shte_uchastva_v/", "text": "Великобритания ще трябва да участва в изборите за Европейски парламент на 23 май, защото няма да успее да одобри сделката за Брекзит преди това, заяви британският първи министър и фактически вицепремиер Дейвид Лидингтън, цитиран от \"Франс прес\" и \"Ройтерс\". Премиерът Тереза Мей се беше ангажирала да анулира тези избори във Великобритания, ако бъде прието споразумение. Според Лидингтън обаче правителството смята, че вече няма достатъчно време парламентът да ратифицира различните текстове, които са необходими за влизането в сила на споразумението преди 23 май. Мей се надяваше да избегне участие на Великобритания в изборите за европарламент, но до момента преговорите с опозиционната Лейбъристка партия за постигане на споразумение по Брекзит не дават резултат. \"За жалост няма да е възможно да завършим този процес преди датата на изборите за Европейски парламент, така че те ще трябва да се състоят. Ще удвоим усилията си забавянето след това да е възможно най-кратко. В идеалния случай бихме искали да сме в ситуация, при която избраните британски евродепутати изобщо да не заседават в Европейския парламент и да приключим с въпроса преди лятната ваканция\", заяви Лидингтън. /БТА", "date": "2019.05.08", "title": "Великобритания потвърди, че ще участва в евроизборите"}
{"url": "https://www.dnevnik.bg/bulgaria/2019/05/08/3464596_sustoianieto_na_chetirite_deca_blusnati_vchera_ot_kola/", "text": "Състоянието на четирите деца,  блъснати вчера от кола в София  до стадион \"Георги Аспарухов\", остава стабилно, Това съобщи директорът на \"Пирогов\" проф. Асен Балтов, цитиран от БНТ. При инцидента най-тежко бяха ранени момче и момиче на 15- и 17-годишна възраст, паднали от моста. \"Момчето претърпя две операции вчера. Днес предстои да бъде оперирано момичето на 17 години. Другите две момичета са добре, едното даже пожела да си отиде вкъщи. Другото остана за наблюдение при нас и скоро ще бъде изписано\", каза още проф. Балтов. 17-годишното момиче е с тежка височинна травма на кръста и няма никаква чувствителност на ръцете и краката. Опасенията на медиците са, че може да остане инвалид. Момчето е с открита фрактура на крака и е било оперирано по спешност. Вчера по обед автомобил блъсна четиримата, след което падна в коритото на минаваща под пътя река \"Перловска\". Инцидентът стана на кръстовището на булевард \"Владимир Вазов\" и улица \"Васил Кънчев\" (в близост до стадион \"Георги Аспарухов\"). Шофьорът не е пострадал. Според първоначалната информация той е загубил контрол над колата си и така се е стигнало до инцидента. Пред дошлите на мястото журналисти шофьорът обясни, че е пътувал по бул. \"Владимир Вазов\" в посока бул. \"Ботевградско шосе\", влязъл е на кръстовището на зелено, но е бил засечен от минал на червено автомобил. Според него скоростта му е била 50-60 км/ч, а при опита да избегне катастрофата, е изгубил контрол над своята кола. \"Изключително тежък и неприятен инцидент. От МВР е извършен оглед на местопроизшествието. Образувано е досъдебно производство. В неговия ход ще стане ясно какви са причините\", заяви гл. инсп. Калоян Драганов от \"Пътна полиция\" пред \"Нова телевизия\". По думите му контакт между два автомобила не е имало. \"На двамата водачи са взети проби за алкохол и наркотици и на двамата са отрицателни\", допълни още той. По думите му кръстовището е добре регулирано. \"Нямаме статистика за множество произшествия там\", посочи той. Водачът на колата, причинител на ПТП-то, има 4 нарушения, 2 от които са за превишена скорост.", "date": "2019.05.08", "title": "Състоянието на четирите деца, блъснати от кола в София, остава стабилно"}
{"url": "https://www.dnevnik.bg/analizi/2019/05/08/3464480_slizaneto_na_slavi_trifonov_ot_efir_niakolko_scenariia/", "text": "Изявлението на Слави Трифонов, че в края на юли шоуто му приключва отношенията си с bТВ след 19 години съвместна работа, породиха за пореден път слухове и спекулации за негово \"влизане\" в политиката. В официално изявление на телевизията от вторник бе съобщено, че са предложили на Трифонов нов договор от есента. Към този момент обаче няма официален отговор от продуцентската компания \"Седем осми\". Единственото, което знае ръководството на телевизията, е това, което знаят и зрителите – че Слави и екипът му не искат да продължават отношенията си с bТВ. Изненадващото съобщение поднови обичайния въпрос от последните години – От екипа на Трифонов официално отказаха коментар пред Свободна Европа. Сценаристите на предаването, които се очаква да са ангажирани с \"новия проект\", дори и неофициално отказват да съобщят какъв точно е той - дали става дума за политическа организация или за нов медиен продукт. \"Каквото имаме да обявим, ще го направим като снощи - когато му дойде времето\", обясниха близки до Трифонов. Неофициално обаче е \"съвсем вероятно Слави и хората му да се явят на избори\". \"Изобщо не става дума за европейски вот, защото няма смисъл. При следващото раздаване за парламент – защо да не играят, съвсем спокойно могат да произведат една малка парламентарна група, с влияние\", коментират източници на \"Свободна Европа\". Друга възможност е Трифонов и екипът му да започват нов медиен проект, а \"разиграването\" на томбола с имуществото на \"Шоуто на Слави\" да е само рекламен трик. Слави Трифонов обясни, че той и екипът му не се чувстват \"част от медийната среда\" и \"на място\". \"Бихме желали медийната среда да е друга. Имаме други разбирания за свобода и за начините на отстояването ѝ. От позицията, в която сме сега, не можем да направим повече\", каза водещият в понеделник. Съществува и трета възможност, която вече се разпространява като версия - водещият да се кандидатира за кмет на София. Този вариант обаче не намира никакво потвърждение. Преди повече от година Слави Трифонов организира кастинг за политици. Той често е споделял желанието си да се включи в българската политика. След прослушванията, които бяха излъчвани на живо в интернет, така и нищо не се случи с \"препитваните\". Една от участничките в кастинга \"Има такава държава\" обаче се оказа на трето място в листата на БСП - това е Цветелина Пенкова. Идеята за прослушването за политици пък се роди, след като Слави Трифонов и екипът му организираха референдум за въвеждане на мажоритарна избирателна система. Водещият използва шоуто, за да агитира гражданите да подкрепят предложените от него въпроси. Допитването не събра достатъчно гласове, за да стане приемането на предложенията задължително за Народното събрание. Веднага след това екипът на предаването съвместно с омбудсмана Мая Манолова изготвиха проектозакон за въвеждане на идеите им. Най-често споменаваната спекулация за бъдещето на Трифонов е свързана именно с това партньорство и въпросът е дали няма да обедини сили с Манолова, която също като него се радва на високо одобрение. Колко обаче е рейтингът на Трифонов? За момента няма отговор на този въпрос. Причината е, че социологическите агенции преди измерваха евентуалната подкрепа за политически проект на Трифонов, но напоследък вече не го правят.", "date": "2019.05.08", "title": "Слизането на Слави Трифонов от ефир: няколко сценария"}
{"url": "https://www.dnevnik.bg/politika/2019/05/08/3464599_prokuraturata_mi_pripisva_narusheniia_na_kolata_na/", "text": "Прокуратурата обявява за мои нарушения на пътя, които са направени от служебния автомобил на бившия организационен секретар, а сега лидер на ДПС Мустафа Карадайъ, обяви днес Лютви Местан пред Би Ти Ви. Изказването му беше по повод  съобщение от говорителя на главния прокурор Румяна Арнаудова , че той има наказателно постановление, акт и 13 фиша за превишена скорост в периода преди катастрофата, при която загина дете. Арнаудова изнесе данните на пресконференция, за да мотивира искането към съда да отнеме книжката на Местан,  след участието му в катастрофа на 14 април , при която загина бебе. \"Това не е просто лъжа, а квалифицирана клевета. Ако е вярно, че тези нарушения са извършени от мен, аз няма да си поискам книжката обратно никога, но ако не е вярно, тя трябва да понесе отговорност\", каза Местан. Той показа два от фишовете, за които вероятно говори прокуратурата. Те са за един и същи автомобил и са за превишения на скоростта в периода когато Лютви Местан е бил лидер на ДПС. Днес той посочи, че това е колата, която е возила Мустафа Карадайъ, към този момент организационен секретар на движението. Местан обяви, че очаква информация и за другите фишове, като изрази увереност, че и с тях случаят ще е същият. \"От 2013 година до април 2017 година нямам и секунда зад волана, не съм изминал и милиметър като шофьор и това може да се докаже от Националната служба за охрана\", обобщи настоящият лидер на ДОСТ. Той каза още, че за 30 години шофьорски стаж има само едно документирано нарушение и то е преди много години. Лютви Местан изрази мнение, че кампанията срещу него е подготвена от ДПС, които били притеснени от бъдещият резултат на ДОСТ на евроизборите на 26 май. \"Притеснителното е, че атаката е от ДПС, но идва през прокуратурата\", каза политикът. Той призова главния прокурор да нареди проверка на фишовете, които му се приписват. Лютви Местна препоръча да се обърне внимание и на шофьорското минала на втория участник в инцидента. Той посочи, че доскоро в профила на другия водач във \"Фейсбук\" е имало над 30 клипа, документирали \"брутални нарушения на Закона за движение по пътищата, които обясняват и катастрофата\". \"Става въпрос за един откровен камикадзе. Има превишения на скоростта със 70, 80 до 100 км/ч\", допълни лидерът на ДОСТ. Клиповете вече били изтрити. В отговор на въпрос Лютви Местан каза, че е платил гаранцията от 10 хил. лева, въпреки че е можел и да не го направи  след решенията на съда по случая . \"Направих го, за да не дам основание на прокуратурата да продуцира фалшиви новини\", поясни лидерът на ДОСТ. Той уточни, че няма намерение да се укрива, защото е невинен. Описвайки катастрофата, Местан за пореден път обясни, че колата му е била ударена, докато се е намирала в собствената си лента, като другият автомобил е напуснал своята. Той показа и снимки, от които се вижда че щетите по неговия автомобил са като от челен удар, а лявата страна, която би поела удара, ако не е бил спазил предимство, е без поражения. По повод съмненията на роднините на загиналото дете, че процесът няма да е справедлив, защото има влияние, Местан обяви: \"Този процес вече е несправедлив в своята досъдебна фаза.\" Към момента Лютви Местан е подсъдим за причиняване на смърт по непредпазливост. След като след решения на съда  бяха върнати книжката на Местан  и  паричната му гаранция беше отменена , на 24 април главният прокурор обяви, че  неговото дело ще е под специалния надзор на прокуратурата . Буквално часове след това беше издадено ново постановление за отнемане на книжката му. Също на 24 април Кърджалийският окръжен съд отмени забраната на Местан да напуска страната. Катастрофата с Лютви Местан стана броени дни преди началото на предизборната кампания за изборите за евродепутати. На тях лидерът на ДОСТ се надяваше да спечели гласове в районите със смесено население с идеята си да организира  подписка за признаване на турско малцинство в България . Това му решение обаче накара  главния прокурор Сотир Цацаров да разпореди проверка  на дейността на политическата сила.", "date": "2019.05.08", "title": "Прокуратурата ми приписва нарушения на колата на Карадайъ, обяви Местан"}
{"url": "https://www.dnevnik.bg/biznes/2019/05/08/3464600_ministur_porojanov_svikva_izvunredno_konsultativniia/", "text": "Министърът на земеделието Румен Порожанов свиква извънредно днес Консултативния съвет по пчеларство. Причината са протестите на браншовите организации заради случаите на изтровени с пестициди пчелни семейства в Добруджа, съобщава БНТ. Пчелари от цялата страна  се обявиха срещу незаконното пръскане , което доведе до загиването на повече от 5 хил. пчелни семейства в Плевенско. Те настояват за по-строг контрол от страна на държавата срещу нарушителите. \"Положението е критично. Необичайно рано и необичайно много пчелни семейства загиват, мащабите са толкова големи, че се наложи да направим протести. Около 70% от пчелите в областите Добрич, Варна, Плевен и други места са поразени\", заяви Михаил Михайлов, председател на Обединения български пчеларски съюз пред БНТ. По думите му на Консултативния съвет трябва да бъдат решени два проблема - с отравянето на пчелите и с поставянето на жълти табели за маркировка и идентификация на пчелни семейства. Той акцентира, че нормативните разпоредби са да не се пръска през светлата част на деня, освен това трябва надлежно да се уведомяват пчеларите за обработка на земеделски площи с пестициди, но това не се спазва. \"Ще поискаме увеличение на санкциите, земеделците да бъдат наказвани с по-строги финансови глоби и да бъде завишен контролът върху пръскането с пестициди\", каза той. Михайлов отбеляза, че браншът е в готовност за национален протест, ако не се изпълнят представените искания. На 4 май пчелари  от цялата страна  се включиха в протест в Плевен срещу незаконното пръскане .Протестиращите са изпратили декларация с над 500 подписа за строг контрол от страна на държавата срещу нарушителите. На него стана известно, че за четвърта поредна подават сигнали, наказани няма, а тази година отравянето е в по-голяма степен, а делата се водят с години. ", "date": "2019.05.08", "title": "Порожанов свиква извънредно Консултативния съвет по пчеларство"}
{"url": "https://www.dnevnik.bg/bulgaria/2019/05/08/3464622_papata_pokaza_nov_put_za_razvitie_na_bulgarskata/", "text": "Папата показа нов път на развитие на Българската православна църква (БПЦ) - за по-голяма близост с хората, за по-голяма актуалност. Нейното отношение към посещението на папата трябва да бъде преосмислено. Това заяви началникът на кабинета на премиера Борисов и главен координатор на посещението на папа Франциск в България Румяна Бъчварова в ефира на БНТ. \"Отсъствието на БПЦ беше видимо от най-важното събитие. Но във вчерашния ден се появиха становища от важни хора от църквата да отправят положителни послания. Канонът не може да бъде над гражданите и над техните желания\", смята тя. По думите й България е била \"видяна\" и \"разбрана\". Бъчварова изрази надежда, че Българската православна църква ще си извади нужните уроци. \"В лицето на папата видяхме един човек като нас, който се вълнува от съвременните проблеми, който знае какво искаме, от какво имаме нужда\", добави началникът на кабинета на премиера. Според нея папа Франциск е успял да провокира мисленето по въпроси, които забравяме \"като да умеем да мечтаем, да не страдаме заради злобата на другите, да не се чувстваме сами и тъжни\". Тя акцентира, че посещението в бежанския център пък е привлякло внимание към нуждата от съпричастност и човечност към хора, които страдат. Екипите на Ватикана и на София са имали добро сътрудничество, едно от изискването на папата е било да няма прекалено строги мерки за сигурност, гражданите да могат да стигнат до него и организацията да бъде скромна и без лукс. Самата подготовка за събитието е продължила половин година, а решението е взето шест месеца по-рано. Посещението на папа Франциск в България приключи на 7 май. Ден по-рано с  Молитва за мир от София  той призова за \"активен и укрепен мир срещу всички форми на егоизъм и безразличие\". На сцената на площад \"Незавсимост\" до папата застанаха ръководители на мюсюлманското вероизповедание, на арменската църква, на евангелистко-протестантска общност, на евреи, католици. Както се и очакваше,  след решението на Светия синод  за неучастие в събития на папа Франциск на сцената не се качи представител на  Българската православна църква . Мястото беше заето от директора на дирекцията по вероизповеданията към Министерския съвет.", "date": "2019.05.08", "title": "Папата показа нов път за развитие на българската църква, заяви Румяна Бъчварова"}
{"url": "https://www.dnevnik.bg/politika/2019/05/08/3464706_ot_gerb_deklariraha_jelanie_da_upravliavat_sled/", "text": "Желание да управляват след европейските избори заедно с \"Обединени патриоти\" и да правят реформи изрази парламентарната група на ГЕРБ, след като парламентът успя да събере минималния кворум от 121 души в пленарната зала за започване на заседание. Депутатите от ДПС не са в парламента заради месеца на пости Рамазан, а БСП напуснаха парламента през февруари. В декларация, прочетена от от председателя на групата на ГЕРБ Даниела Дариткова, се казва, че предизборната кампания за европейските избори и следващата за местни избори ще се отразят на работата на Народното събрание. Дариткова препотвърди ангажимента към правителството и функционирането на парламента и заяви, че предизборната кампания няма да попречи на работата в пленарната зала и в различните парламентарни комисии. Тя каза, че са обезпокоени от отсъствието на БСП, а парламентарният диалог е подменен от самоцелна конфронтация. Определени кръгове искали хаос \"Желанието ни е да сформираме нов стил на политическо поведение, който стои отвъд рамките на прехода. ГЕРБ ще се противопоставя на опитите за дестабилизация на страната и на желанието на определени политико-икономически кръгове да хвърлят обществото в хаос, както и на опитите то да бъде разделено\", каза Дариткова. \"ГЕРБ сме достатъчно самокритични, за да видим собствените си проблеми, и достатъчно решителни, за да се опитаме да ги решим бързо и безкомпромисно. Нашето присъствие в парламента не е нито самоцелно, нито опит да избягаме от проблемите на реалния живот\", каза Дариткова. Тя декларира, че депутатите от партията на Бойко Борисов ще продължат линията на поведение, \"която ни задължава да съхраняваме доверието на онези български граждани, които са гласували за нас, и чрез политически действия да предотвратяваме всеки опит това доверие да бъде разрушено със съмнение за корупция и злоупотреби\". \"Независимо от изборния резултат ние ще продължим да демонстрираме висока обществена чувствителност и да реагираме бързо и решително както чрез законодателни промени и с личен пример за носене на политическа отговорност\", каза Дариткова. Тя благодари на депутатите от \"Обединени патриоти\", ДПС, \"Воля\" и независимите, \"че изпълняват ангажиментите към избирателите си съвестно и коректно и с присъствието си засвидетелстват своето уважение към парламентаризма и волята на българския народ\". Без повишаване на данъци \"Като част от управляващото мнозинство ПГ на ГЕРБ не може и няма право да предаде хората, които са избрали настоящото управление. Затова ще продължим да изпълняваме управленската програма и след изборите на 26 май. И през тази сесия приоритет на ГЕРБ ще бъде икономическото развитие на страната\", прочете Дариткова. Тя добави, че ГЕРБ продължат да полагат усилия за максимално висока заетост, която да доведе до увеличение на доходите в публично-частния сектор, потвърди ангажимента да не се увеличават данъците и да продължи успешната политика по отношение на борбата с контрабандата и сивата икономика. \"Ще продължим да изпълняваме последователно стъпките за присъединяване на страната към валутния механизъм и към банковия съюз. Образованието ще продължи да бъде сред основните приоритети на управлението\", добави Дариткова. Тя каза още, че ГЕРБ ще инициират законодателни промени в сферата на енергетиката, здравеопазването, транспорта и земеделието. както и дейностите с модернизацията на отбранителните способности. Тя спомена и съдебната реформа, в която ще бъде направен механизъм за смяна на \"тримата големи\" - главния прокурор и председателите на Върховния касационен и Върховния административен съд. Дариткова добави още, че ще бъдат направени промени в законите за защита на жените и децата. \"Бог да пази България\", завърши декларацията си Даниела Дариткова. След нея декларация \"прочете\" и лидерът на \"Воля\" Веселин Марешки. Той направи каламбур с приказката за неволята, която не идвала при повикване, но идвала \"Воля\".", "date": "2019.05.08", "title": "От ГЕРБ декларираха желание да управляват след изборите и да правят реформи"}
{"url": "https://www.dnevnik.bg/intervju/2019/05/08/3464617_vladimir_gradev_sinodut_tulkuva_kanona_tolkova/", "text": "- Преди всичко радостта от самото идване на папа Франциск в България. Можахме да го видим отблизо, непосредствено да усетим неговата човешка топлота и доброта, сигурен съм, че тъкмо те ще останат най-силно в сърцата на хората. Не по-малко съществени, разбира се, бяха и всички послания, които той отправи към нас, а от България и към целия свят. Основното послание беше, такова беше и мотото на визитата, за мир. И този мир е възможен, каза ни папа Франциск, когато хората, а всички хора имат еднакво достойнство пред Бог, имат също това достойнство и в нашия свят, тук долу на земята. Когато това се случи, тогава ще има и мир, а той е винаги над конфликтите и противоречията, които не трябва да бъдат загърбвани, а решавани чрез искрен и честен диалог както между народите, така и между религиите. Показа ни също, че няма нищо страшно в това, че сме различни, че това не трябва да ни плаши, разделя, затваря в себе си, а напротив, да ни радва и обогатява, да ни кара да излизаме от себе си и да общуваме помежду си, а когато има проблеми между нас, да търсим в един, както вече казах, открит и честен диалог причините за тях, както и пътищата за тяхното решаване. Накрая с вниманието, което ни оказа, с усилието, което ни оказа, при своята вече напреднала възраст, с времето, което ни отдели, при своята свръхнатоварена програма, той ни даде и морален компас, като със своята скромност и всеотдайност ни показа, че да излезем от себе си, за да се погрижим за другите, е много по-съществено и смислено от фиксирането ни все в собствения ни интерес и комфорт, както и че се обогатяваме истински само когато сме отворени един за друг и взаимодействаме помежду си. - Лично аз намерих думите и жестовете на патриарха за чисто протоколни, а посрещането, това е моето впечатление, посрещането - за формално и студено, не почувствах искрено гостоприемство в него, още по-малко братска, християнска любов. На този потискащ, предполагам не само за мен, фон още повече изпъкна непринудеността на папа Франциск, неговото топло, човешко докосване, с което топи всички ледове. Спомняте си как целуна само панагията на патриарха. А за патриарха най-съжалявам за това, което той пропусна да направи - какъв образ и за него и още повече за България щеше да бъде само, ако той лично, както впрочем и протоколът го изисква, беше придружил папа Франциск в \"Св.Александър Невски\", все пак става дума за патриаршеската катедрала. Но най-вече какъв ярък образ щеше да обиколи света, какво силно послание щеше да даде нашата страна, ако двамата бяха влезли заедно в \"Св. Александър Невски\". Беше пропиляна уникална възможност. - Църквата е отделена от държавата и е независима. Синодът е автономен, взема сам своите решения и си носи отговорността за тях. - Не, по никакъв начин. По време на голямата молитва за мир в Асизи през 2002 г., след атентатите от 11 септември синодът изпрати свой представител, който тогава се моли за мир с представителите на всички останали религии. Нима тогава синодът престъпи канона? Не, по-скоро сегашният синод тълкува канона толкова превратно, колкото му отърва. Знаете кой чете така Евангелието.  - Като думи на невежество и фанатизъм. На това може да се каже само: \"О, свещена простота\"! Няма друго обяснение. Когато впрочем започваше молитвата за мир, заваля силно. В този момент навярно митрополитът е решил, че небето потвърждава думите му. Аз пък си спомних, че по време на молитвата за мир в Асизи заваля също толкова силно и тогава папа Йоан Павел се засмя и каза, че дъждът носи Божия благослов, който ще умножи плодовете на молитвата ни. Намерих християнския смисъл в тези думи и се молих за това. - Опитът за историческо обосноваване на сегашното поведение на синода беше несръчен, свидетелстваше единствено за липсата на по-дълбоко историческо познание и мислене. - На тесногръдие и затваряне в себе си, на отдалечаване от нашия народ и неговите добродетели. ", "date": "2019.05.08", "title": "Владимир Градев: Синодът тълкува канона толкова превратно, колкото му отърва"}
{"url": "https://www.dnevnik.bg/sport/2019/05/08/3464627_ugloviiat_udar_koito_nakara_barselona_da_izglejda_kato/", "text": "Ливърпул\"  сътвори един от най-големите обрати в историята на Шампионската лига . \"Барселона\" за втора поредна година допусна крах, като пропиля три гола преднина. Нещо повече - каталунците бяха въвлечени в рядко срещана ситуация. Такава, която е необяснима за професионален отбор. В 79-ата минута \"Ливърпул\" спечели ъглов удар. Докато играчите се подреждаха, Трент Алекзандър–Арнолд изпълни много хитро и оставеният сам пред вратата Дивок Ориги вкара за 4:0.  Веднага след ситуацията камерите уловиха разочарованието на нападателите на \"Барселона\" Лионел Меси и Луис Суарес. Уругваецът се изказа остро за поведението на отбора при това положение. \"При техния четвърти гол бяхме като ученици\", заяви Суарес. По думите му в \"Барселона\" трябва да са готови за дъжда от критики, който ще последва. \"Много сме тъжни, изпитваме силна болка. Усещаме тази болка, въпреки че сме професионалисти\", добави нападателят. Според него клубът трябва да подходи с автокритика, след като се допуска подобен обрат за втора година поред. \"Те направиха това, което искаха, като вкараха рано. Вярваха от първата до последната минута\", заяви Суарес.", "date": "2019.05.08", "title": "Ъгловият удар, който накара \"Барселона\" да изглежда като ученически отбор (видео)"}
{"url": "https://www.dnevnik.bg/sviat/2019/05/08/3464621_ostavete_horata_da_piiat_i_pushat_zaiavi_noviiat/", "text": "Силви Листауг, новият здравен министър на Норвегия, предизвика поредна вълна от критики срещу себе си, след като заяви, че хората трябва да бъдат оставени да пият, пушат и ядат \"колкото си искат\". Според нея пушачите несправедливо са докарани до състояние да бъдат презирани, разказа Би Би Си. Тя е определяна като популист с антиимигрантски възгледи и член на дясната Партия на прогреса, една от четирите в коалиционното правителство, предвождано от Консервативната партия. През 2016 г. тя стана обект на присмех, след като си сложи спасителен костюм и скочи от лодка в морето, за да видела какво е да си бежанец. Преди година бе принудена да подаде оставка, след като обвини управляващите, че поставяли \"правата на терористите\" пред националната сигурност, защото спрели закон за отнемане норвежкото гражданство на заподозрени терористи или присъединили се към радикални групировки. Листауг бе назначена на поста в петък, макар че критиците ѝ казват, че почти не разбира от здравеопазване. В понеделник в интервю за националната телевизия тя заяви: \"Отправната ми точка за общественото здраве е съвсем проста. Не планирам да се държим като морална полиция и няма да казвам на хората как да си живеят живота, а възнамерявам да им помогна да получат информация и на нейна основа да правят избор.\" \"Хората трябва да могат да пушат, да пият и да ядат червено месо колкото си искат. Властите може да ги информират, но те достатъчно знаят кое е здравословно и кое не. Мисля, че пушачите бяха докарани до състояние да ги презират. Затова са принудени да се крият, а това е глупаво. Пушенето не е нещо добро, защото вреди, но пълнолетните хора трябва сами да решат какво да правят\", допълни Листауг, която е бивш пушач и споделя, че и сега от време на време пали по цигара. Според нея властите трябва да изработят стратегия, която да предпази младите хора от пушене и да помогне на възрастните да откажат цигарите. Анне Лизе Риел, главен секретар на Норвежкото общество за борба с рака, заяви, че коментарите на здравния министър може да навредят. \"Мнозина ще се придържат към това, което тя казва. А по този начин общественото здраве се връща десетилетия назад.\"", "date": "2019.05.08", "title": "Оставете хората да пият и пушат, заяви новият здравен министър на Норвегия"}
{"url": "https://www.dnevnik.bg/skorost/avtomobilna_industriia/2019/05/08/3469986_turseneto_na_novi_dizeli_spada_s_18_v_evropa_i/", "text": "Търсенето на нови дизелови автомобили през първото тримесечие на годината спада с около 18% спрямо същия период на миналата година както в Европа, така и в България, сочат разпространените днес данни на Асоциацията на производителите на автомобили в Европа (АСЕА). Разминаването е 0.3%, като в страните от ЕС сделките с тях са със 17.9% по-малко от периода януари - март 2018 г., а у нас намалението е с 18.2%. Причините са ясни - скандалът с измамите при разхода на гориво и въвеждането на все повече зони, в които дизелови коли няма да се допускат. В повечето случаи ограниченията са за стари дизели, но покрай общата истерия страдат всички модели, въпреки че предлаганите сега на пазара коли често са по-малко цапащи от бензиновите си аналози. При това положение през първото тримесечие на годината около 60% от продадените нови коли в ЕС са на бензин, а по-малко от една трета ползват дизел. Моделите на алтернативни горива - ток, газ и т.н., формират 8.5% от сделките в страните от ЕС. Само автомобилите с електромотор - електромобили и хибриди, държат 2.5% от пазара. От петте големи пазара единствено в Германия няма ръст в търсенето на бензинови коли, където дори се отчита намаляване на популярността им с почти 6%. В същото време в Италия скокът в търсенето е над 21 на сто. В същото време от всички обхванати от статистиката страни само в Германия, Естония, Латвия и Литва продажбите на дизели са по-големи от първото тримесечие на предходната година. В ЕС търсенето на автомобили на алтернативни горива скача с близо 26%. Най-голяма заслуга за ръста имат плъгин хибридите и електромобилите, от които са продадени с 40% повече коли (99 174 бройки). Поглед само към сделките с електромобили сочи скок в търсенето с 84.4%. При хибридите, които не се зареждат от електрическата мрежа, продажбите са се повишили с 33.3%, а от колите на пропан-бутан и метан са продадени със 7.2% по-малко. В България търсенето на бензинови автомобили се увеличава с 15%, като стига 5232 бройки. Купените дизели са 3936 при 4810 година по-рано. Продадените електромобили през тримесечието са 94, или с 96% повече от януари - март 2018 г. При плъгин хибридите скокът при регистрациите е над 157%, но формиран от едва 18 автомобила. Ако говорим за класическите хибридни модели, там търсенето нараства със скромните 10.7%, като са купени 272 такива коли.", "date": "2019.05.08", "title": "Търсенето на нови дизели спада с 18% в Европа и България през първото тримесечие"}
{"url": "https://www.dnevnik.bg/sviat/2019/05/08/3472141_nju_iork_taims_trump_e_zagubil_nad_1_mlrd_dolara_za/", "text": "Финансите на Доналд Тръмп са били на червено в периода 1985 - 1994 г., когато нюйоркският бизнесмен е загубил близо 1.2 милиарда долара. Това съобщи в. \"Ню Йорк таймс\", който е получил информация за данъчните декларации на тогавашния магнат на недвижими имоти, предадоха агенция \"Асошиейтед прес\" и \"Франс прес\". Вестникът е получил от приходната агенция копия от официалните  данъчни декларации на бъдещия президент.  Той е декларирал загуби от 46.1 милиона долара през 1985 г., над 250 милиона през 1990 и през 1991 г. и общо 1.17 милиарда за 10-годишния период. Тръмп е  загубил толкова много пари , че е могъл да не плаща подоходни данъци за осем от десетте години, посочва \"Ню Йорк таймс\", цитиран от агенция \"Ройтерс\".  Комисията по бюджетните средства към Камарата на представителите в Конгреса поиска приходната агенция да предостави информация за данъците на Тръмп от 2013 до 2018 г. Министърът на финансите  Стивън Мнучин  отказа, под предлог че комисията няма легитимно законодателно основание за това искане. Отказът на Мнучин бе очакван и вероятно ще задейства съдебна битка, прогнозира \"Асошиейтед прес\".  След като бе избран за президент през 2016 г., Тръмп прехвърли управлението на бизнеса на синовете си. Той наруши десетилетната традиция, като отказа да публикува данъчните си декларации и в предизборната кампания през 2016 г., и след като влезе в Белия дом. Един от адвокатите на президента отговори на въпрос на \"Ню Йорк таймс\", че информацията на вестника за данъчните декларации и за бизнеса на Тръмп отпреди 30 години е изключително неточна, посочва АФП. ", "date": "2019.05.08", "title": "\"Ню Йорк таймс\": Тръмп е загубил над 1 млрд. долара за десет години в бизнеса"}
{"url": "https://www.dnevnik.bg/citat_na_deniia/2019/05/08/3472542_citat_na_denia_ne_znam_kak_go_napraviha/", "text": "Това бяха едни от първите думи на мениджъра на \"Ливърпул\" Юрген Клоп след  зрелищната победа с 4:0 срещу \"Барселона\"  и историческия обрат, който изпрати отбора му на финал в Шампионската лига. \"Това значи много за всички нас. Има по-важни неща на света, но създаването на тази емоционална атмосфера заедно е толкова специално. Всичко е за футболистите. Съчетанието от възможностите им и невероятното сърце е такова, каквото не съм виждал никога преди. Показва какво е възможно във футбола.\" \"Казах на момчетата преди мача: \"Не мисля, че е възможно, но тъй като това сте вие, смятам, че имаме шанс.\" Те са с гигантска психика. Невероятно е.\" \"След сезона, който изиграхме, мачовете, които имахме, контузиите в този момент, ако отидете и попитате кой би заложил и пени за нас, не мисля, че бихте намерили много хора.\" \"Знаем, че този клуб е съчетание от атмосфера, емоция, желание и футболни умения. Махнете едно от тях и няма да се получи.\"", "date": "2019.05.08", "title": "Цитат на деня: Не знам как го направиха"}
{"url": "https://www.dnevnik.bg/sviat/2019/05/08/3475271_porshe_shte_plati_polovin_miliard_evro_globa_zaradi/", "text": "Луксозната марка от групата \"Фолксваген\" (Volkswagen) - \"Порше\" (Porsche), прие да плати глоба от 535 млн. евро в Германия в рамките на скандала с манипулираните резултати от тестовете за вредни емисии на дизелови автомобили. Това съобщи съдът в Щутгарт, цитиран от агенция \"Франс прес\". Магистратите подчертаха, че \"Порше\" е допуснала \"небрежност при спазването на задълженията си за надзор\", като по този начин е направила възможна продажбата на дизелови автомобили \"чиито  емисии от азотен диоксид  не отговарят на нормите\". Тази сума се добавя към глобата от 1.8 милиарда евро, наложена на марките  \"Фолксваген\" и \"Ауди\"  (Audi) в Германия за подобни нарушения. Това е единствената възможна юридическа основа, за да бъде преследвана наказателно компания в Германия. След тази глоба повече няма да има процедури от този род срещу групата \"Фолскваген\" и марките й, каза говорител на автомобилостроителя. Това плащане обаче няма \"влияние\" върху индивидуалните съдебни преследвания или петиции на клиенти, уточни съдът в Щутгарт. Няколко германски съдилища започнаха разследвания за злоупотреба, манипулиране на котировките на борсата или лъжлива реклама. При представянето на резултатите за първото тримесечие миналата седмица групата посочи, че е заделила допълнителна сума от 1 милиард евро, която покрива тази глоба. Така  скандалът струва около 30 милиарда евро  на автомобилостроителя, откакто той призна, че е оборудвал 11 милиона от дизеловите си автомобили със софтуер, който може да манипулира резултатите от тестовете за вредни емисии. По обяд акциите на компанията на франкфуртската борса поевтиняха с 2.26 процента до 154.06 евро при спад на индекса Dax с 0.72 процента. / БТА", "date": "2019.05.08", "title": "\"Порше\" ще плати половин милиард евро глоба заради скандала с емисиите"}
{"url": "https://www.dnevnik.bg/bulgaria/2019/05/08/3475842_mojem_da_si_pozvolim_-_za_11_min_kabinetut_odobri_48/", "text": "За 11 минути Министерският съвет одобри извънредно финансиране за общо 47 млн. лв. за проекти в областта на здравеопазването и образованието. Премиерът Бойко Борисов на два пъти изтъкна, че държавният бюджет е в добро състояние и \"можем да си позволим\" този разход. \"Пази, боже, да си болен в Ямбол\", коментира Борисов лошото състояние на тамошната болница \"Св. Пантелеймон\", която  посети вчера , се вижда от видео от тази част на заседанието, публикувано в профила на премиера във \"Фейсбук\". Министрите одобриха за дострояването на новата сграда, започната преди 40 г., да бъдат отпуснати 27 млн. лв. - през тази година 8.1 млн., догодина 13.5 млн., а през 2021 г. - още 5.4 млн. лв. Болницата, която сега е в стари павилиони, ще има 250 легла в сграда на 10 етажа и ново отделно ниско тяло за инфекционно отделение. По предложение на министъра на образованието Красимир Вълчев правителството одобри и 20 млн. лв. за подмяна на остарели над 100 училищни автобуси, както беше обещано преди седмица. Важното е, че можем да си позволим тези пари заради живота и здравето на децата\", каза премиерът. Миналата седмица  кабинетът отпусна извънредно 7.8 млн. лв.  за дострояването на нов корпус на Университета за национално и световно стопанство и 2 млн. лв. за ремонта на покрива на Националната библиотека \"Св. св. Кирил и Методий\". По  данни на Министерството на финансите към 30 април  приходите в бюджета превишават разходите с рекордните за последните 10 г. към тази дата 2.7 млрд. лв. или 2.3% от прогнозния БВП.", "date": "2019.05.08", "title": "\"Можем да си позволим\" - за 11 мин. кабинетът одобри 48 млн. лв. за болните и децата"}
{"url": "https://www.dnevnik.bg/analizi/2019/05/08/3469691_da_ne_se_otmetne_chovekut_ili_koi_i_dokoga_shte/", "text": "Колкото и да са закърнели обществените сетива за думите, описващи причините за срива на доверието в съдебната власт, спорадично изплуват факти, които все още оставят драскотини в съзнанието и пораждат въпроса, звучащ вече свръхнаивно: \"Но как е възможно, спи ли Висшият съдебен съвет?\" Не, Висшият съдебен съвет (ВСС) - и сегашният, и предишният, и по-предишният, не само не спи, но е на път да затвърди усещането, че е част - и то основополагащата и най-жилавата, от проблема със зависимостта. Особено ако и този път си затвори очите пред изнесените драстични факти за задкулисните лостове в подбора на върховете в съдебната власт. Защото конституцията му е възложила да брани независимостта на съдебната власт. От 3 май в Съдийската колегия на ВСС стои  писмо от Съюза на съдиите в България (ССБ)  до Етичната комисия, повод за което е изнесен факт от съдията от Софийския районен съд (СРС) Методи Лалов, бивш председател на същия съд. На конференция публично той разказа за участие на \"корпулентния политик\" в неформална среща по време на кандидатстването на Лалов за председател на СРС през 2012 г. От думите на съдията се разбра, че на срещата, организирана от тогавашния председател на Софийския градски съд Владимира Янева (близка на тогавашния вътрешен министър Цветан Цветанов), присъствал и тогавашният председател на Върховния административен съд (ВАС) Георги Колев. Целта била да се получи подкрепа от Колев в откритата вече процедура за избор на председател на СРС. В заведението, в което се провела срещата, се намирал и \"корпулентният политик\", който дошъл при тях и попитал: \"Какво става тук?\" Фактологичните детайли в разказа на Лалов са зашеметяващи: \" (Методи Лалов - бел. ред.)", "date": "2019.05.08", "title": "\"Да не се отметне човекът\", или \"кой\" и докога ще кадрува в съдебната власт"}
{"url": "https://www.dnevnik.bg/na_put/2019/05/07/3416783_fotogaleriia_kanyonut_prez_koito_se_promukva_reka/", "text": "Съвсем близо до архитектурните чудеса от центъра на Скопие се намира каньонът Матка. Макар и не много голям той представлява внушителна гледка, особено ако човек реши да тръгне по извисяващите се над водата урви вместо да се остави на мързела и да се повози само на лодка.", "date": "2019.05.08", "title": "Фотогалерия: Каньонът, през който се промъква река Треска"}
{"url": "https://www.dnevnik.bg/razvlechenie/2019/05/08/3469693_disni_obiavi_oshte_tri_filma_ot_mejduzvezdni_voini/", "text": "Дисни\" обяви планираните дати на още три филма от \"Междузвездни войни\", а премиерата на \"Аватар 2\" е отложена с година. Затова пък почитателите на \"Марвел\" могат да очакват цели 8 нови заглавия, съобщи Би Би Си. Новите филми от \"Междузвездни войни\" ще излязат през 2022, 2024 и 2026 г. В края на тази година ще бъде пуснат \" Междузвездни войни: Възходът на Скайуокър\" - финалът на последната трилогия , в която бяха въведени герои като Рей, Фин и Кайло Рен. За момента може само да се спекулира дали новите епизоди ще са фокусирани върху тях, или историята ще поеме в различна посока. А защо не и действието в тях да се развива в друг времеви период от вселената на \"Междузвездни войни\"?  И ако запалените фенове могат да бъдат сигурни, че още три пъти ще видят изписването на знаменитата фраза \"Имало едно време в една далечна галактика...\" на големия екран, то почитателите на \"Марвел\" ги очакват цели 8 нови заглавия. Едно от тях ще бъде посветено на персонажа Черната вдовица. Това ще бъде и вторият филм, който ще се фокусира изцяло върху супергерой жена. Другото заглавие, което ще излезе със сигурност, е втората част на \"Черната пантера\". Всичко останало все още е в сферата на слуховете. След две добри новини следва следва и една не толкова добра. \"Аватар 2\", чиято премиера трябваше да бъде следващата година, е отложен за 2021 г. Това ще се отрази и на следващите филми от поредицата, които ще излязат през 2023, 2025 и 2027 г. Създаването на \"Аватар\", който излезе през 2009 г., отне на Джеймс Камерън около 10 години. Но търпението му се изплати - печалбите от лентата за продуцентите от студиото \"Фокс\" бяха в размер на 2.8 млрд. долара. Това изстреля \"Аватар\" на първо място в класацията за най-успешните филми. В средата на тази година  \"Дисни\" купи развлекателния бизнес на \"Фокс\" за 71 млрд. долара . ", "date": "2019.05.08", "title": "\"Дисни\" обяви още три филма от \"Междузвездни войни\", \"Аватар 2\" се забавя"}
{"url": "https://www.dnevnik.bg/politika/2019/05/08/3483679_ataka_iska_sociolozite_da_deklarirat_imushtestvoto_si/", "text": "Собствениците на социологически агенции и тези, които работят в тях, да декларират имуществото си и членство в неправителствени организации. Това предложиха от \"Атака\" и за целта внасят промяна в антикорупционния закон. Депутатът Десислав Чуколов каза, че социологическите агенции могат да променят общественото мнение. Той даде пример, че агенция може да излезе със заключение, че голяма част от българите са против построяването на \"Южен поток\". Обаче, когато имаме информацията, тогава може да се погледне - ами този социолог е член на неправителствена организация, и тогава се вижда конфликт на интереси, каза Чуколов. Според него при декларирането на доходите и проверката им може да стане ясно защо социологическите агенции променяли мнението си. Който няма какво да крие, няма от какво да се притеснява, каза Чуколов. Той добави, че в \"обществено-политическото пространство\" се говорело за социолози със страхотно имущество, голф комплекси и високи доходи. Идеята е и този сектор да бъде прозрачен, обясни Чуколов. Не е много в партийните интереси на партия \"Атака\" да иска това, защото всеки иска да е в добри отношения със социолозите, каза още Чуколов и добави, че който е против предложението им, е обвързан със социолозите. Миналата седмица \"Атака\" се закани да съди държавната телевизия БНТ и някои социологически агенции, защото телевизията не разкрила параметрите на договора си със \"Алфа рисърч\" през 2018 г. Партийната телевизия \"Алфа ТВ\" обяви, че започва разследване за корупцията сред социолозите. Според  последното проучване  на \"Алфа рисърч\" едва 1.2% биха гласувал за кандидатите на \"Атака\" на изборите за Европейски парламент.", "date": "2019.05.08", "title": "\"Атака\" иска социолозите да декларират имуществото си"}
{"url": "https://www.dnevnik.bg/evropa/2019/05/08/3461115_iran_zaplashi_da_podnovi_obogatiavaneto_na_uran/", "text": "Иран ще поднови обогатяването на уран, ако световните сили, страна по споразумението от 2015 г. за иранската ядрена програма, не спазят дадените в него обещания. Това заяви в реч иранският президент Хасан Роухани по повод първата годишнина от оттеглянето на САЩ от договора. В словото му, предавано по националната телевизия, държавният глава посочи, че останалите - Русия, Китай, Великобритания, Франция и Германия - разполагат с 60 дни, за да приложат ангажиментите си да защититят иранския петролен и банков сектор от американските санкции. Националната телевизия IRIB съобщи днес, че посланиците на страните по споразумението са били уведомени, че Техеран ще оттегли част от дадените в него обещания. Роухани добави, че страната му ще реагира твърдо, ако случаят с ядрената ѝ програма бъде внесен отново за разглеждане в Съвета за сигурност на ООН. Това не означава, че Техеран не е готов на преговори. Иран спира да продава обогатения си уран и тежка вода на други държави, каза още президентът. Това става часове, след като американският външен министър Майк Помпео изненадващо отмени в последния момент планирано посещение в Берлин и се появи в Багдад. Малко преди това САЩ обявиха, че изпращат в района бойна група със самолетоносач, а американски официални лиза говорят за заплаха срещу силите на САЩ и техни съюзници в района от страна на Иран. Сделката от 2015 г. предвижда международен контрол над ядрената програма и обекти на Иран, за която страната винаги е настоявала, че е с мирни цели, но имаше сериозни основания да се подозира, че тя скоро може да доведе до появата на иранско ядрено оръжие. В замяна Западът отмени тежките санкции, от които страдаше иранската икономика и население. През 2018 г. обаче президентът Доналд Тръмп обяви едностранното оттегляне на САЩ и завръщането на два етапа на американските санкции срещу търговия с ирански петрол и банкови операции с Техеран. Икономиката отново бе ударена тежко, а инфлацията скочи 4 пъти. Още в предизборната си кампания през 2016 г. Тръмп обещаваше да направи този ход, защото споразумението било най-лошата възможна сделка. При сключването му Израел заяви, че така само се замразява и отлага във времето появата на иранска бомба, а в същото време аятоласите получават стотици милиарди долари, с които финансират и подривна и терористична дейност в обширен район. Иран има право да се оттегли от сделката, ако бъдат възстановени санкциите - частично или изцяло - и европейските сили се опитват да намерят вариант да останат в него. Сред резервните варианти е и прилагането на специална схема, която да позволи на европейските компании да търгуват с Иран без да използват подлежащите на американски санкции инструменти и мрежи. В петък говорителят на Държавния департамент Морган Ортагус заяви, че САЩ прекратяват изключението от санкциите, благодарение на което Техеран може да притежава повече от 300 кг ниско обогатен уран, произведен в ядрения му обект в Натанц. Според Вашингтон това е дейност, потенциално свързана с разпрозстранението на ядрено оръжие. Когато обемът наближи квотата от 300 кг, Иран го изнасяше към Русия. Сега САЩ искат иранците изобщо да не обогатяват уран. От събота Вашингтон забрани и всякаква помощ за Иран, засягаща разширяването на единствената ядрена централа в Бушер. Тя работи от 2011 г. с един изграден от руснаците реактор, а през 2014 г. бе подписан договор с Москва за добавянето на още 8 реактора. САЩ подлагат на санкции и схемата, съгласно която Иран изнасяше в Оман създадена в Ирак тежка вода. Тя може да се използва в реактори за производство на плутоний, а според споразумението от 2015 г. Техеран може да притежава не повече от 300 тона.", "date": "2019.05.08", "title": "Иран заплаши скоро да поднови обогатяването на уран"}
{"url": "https://www.dnevnik.bg/politika/2019/05/08/3473337_na_purvo_chetene_parlamentut_dade_pravo_na_neizbejna/", "text": "На първо четене парламентът прие инициирани от \"Обединените патриоти\" промени в Наказателния кодекс, с които собствениците на взломен имот да не носят наказателна отговорност за действията си при всяко незаконно влизане нощем, при нападение, извършено от две или повече лица, или когато нападателят е въоръжен. Промените бяха подкрепени единодушно от присъстващите 106 народни представители, макар депутати от ГЕРБ да имат резерви. Очаква се между двете четения да има прецизиране или отмяна на текстове. Срокът за предложенията преди окончателното гласуване е максималният - три седмици. Разглеждането на законопроекта, който е внесен от депутати от \"Обединените патриоти\" една година по-рано, бе вкарано предизборно като първа точка в дневния ред на Народното събрание чрез дадената от правилника възможност всяка първа сряда на месеца да се гледат предложения на отделните групи независимо от волята на мнозинството и дали са разгледани в парламентарни комисии. Законодателната инициатива дойде след разразилия се през април 2018 г. скандал в Пловдив, където  лекар простреля смъртоносно мъж, докато се опитвал да обере гаража му . По предложенията няма доклади на комисии. Целта на внесените от \"Обединените патриоти\" промени е да се разшири обхватът на случаите, в които няма превишаване на пределите на неизбежната отбрана. Според сега действащите разпоредби това е така, ако нападението е извършено чрез проникване с насилие или с взлом в жилище. Приетите на първо четене текстове предвиждат, че няма превишаване на пределите на неизбежна отбрана, когато \"нападението е извършено чрез противозаконно влизане в жилище\", както и когато \"нападението е насочено срещу живота, здравето, свободата или половата неприкосновеност на отбраняващия се или на другиго и е извършено от две или повече лица, от въоръжено лице или нощем\". Приетите на първо четене промени предвиждат още обхватът на т.нар. маловажни кражби да се стесни - за такива да се смятат кражби на стойност под една минимална заплата, а не под две, както е в момента. В същото време обаче се увеличава дължимата при такива кражби глоба в случаите, когато предметът им е възстановен. В момента санкцията е от 100 до 300 лева, а според приетите на първо четене текстове се предвижда да бъде от 500 до 1000 лева. Предвижда се при повторна маловажна кражба на стойност над 150 лева в рамките на една година наказанието да е по общия ред, а не глоба, както е в момента.", "date": "2019.05.08", "title": "На първо четене парламентът даде право на неизбежна отбрана при всяко незаконно нахлуване нощем"}
{"url": "https://www.dnevnik.bg/biznes/2019/05/08/3489007_deputatite_odobriha_otchujdavaneto_za_nacionalni/", "text": "Парламентът прие на първо четене промени в Закона за държавната собственост, свързани с отчуждаването на земеделски имоти, когато те попадат в бъдещи обекти с национално значение. Одобрени са общо два законопроекта - единият на депутати от ГЕРБ, а другият - съвместно на ГЕРБ и Обединени патриоти. Съвместният законопроект предвижда съдът да може в закрито заседание да допуска предварително отчуждаване в седемдневен срок от искането на отчуждаващия орган, ако се налага да се защитят особено важни държавни и или обществени интереси. Предварителното изпълнение на акта се допуска при наличието на влязъл в сила подробен устройствен план и когато имотът е отреден за национален обект или обект с национално значение, предвиждат измененията. С проекта е предвидено да отпаднат и протоколите, които следва да бъдат подписани от две длъжностни лица и един от съседите. Изменението, предложено от ГЕРБ, е за случаите на принудително отчуждаване на земеделски имоти или горски територии собственост на едно физическо или юридическо лице с обща площ над 50 дка за изграждане на национален обект. Идеята е да не се прилага сегашният ограничителен текст, според който \"не се допуска имотно обезщетяване, когато отчуждаваният имот е с размери, по-малки от 3 дка за ниви, 2 дка за ливади, 1 дка за трайни насаждения и 1 дка за гора\". В мотивите се казва, че така ще бъде по-добре защитен интересът и правата на собствениците. Депутатът от ГЕРБ Александър Ненков поясни, цитиран от БНР, кои са новите моменти при компенсирането: \"За периода, от който държавата влезе в техния имот, до окончателното влизане в сила на акта за отчуждение. Ако примерно земята е земеделска, прави се оценка и се вижда каква продукция евентуално от производството на земеделската продукция би се реализирала на пазарни цени. В периода от влизането на държавата в имота до окончателното влизане в сила на акта за отчуждение, тази продукция, ако биха я продали, сумата от нея също ще бъде възстановена на собствениците. Ако пък съответно сградата е просто сграда и не се произвежда нищо в нея, то тогава пък собствениците ще получат обезщетение за това евентуално ако биха я отдавали под наем, какъв пазарен наем биха постигнали\". ", "date": "2019.05.08", "title": "Депутатите одобриха отчуждаването за национални обекти да става по-лесно"}
{"url": "https://www.dnevnik.bg/bulgaria/2019/05/08/3489001_kratki_novini_rumuniia_predade_na_bulgariia_obvinenite/", "text": "Парламентът купи първи хибриди за автопарка си Народното събрание прибави първи хибриди към автопарка си. Това е стана чрез обществена поръчка, като са избрани зареждащи се от контакта хибриди \"Киа Ниро\". Купени са три автомобила и две зарядни станции. До момента използваните от парламента коли са само с традиционен двигател. Земеделското министерство ще има пети зам.-министър Министерският съвет прие промени в Устройствения правилник на Министерството на земеделието, с което броят на зам.-министрите се увеличава на петима. Петият на поста ще отговаря за ефективното изпълнение на държавната политика в растениевъдството, биологичното земеделие и политиката на качество. Това ще доведе до значително засилване на партньорството с бизнеса и неправителствените организации в сектора на зеленчуците, овощарството, биологичното производство, тютюна и розопроизводството, мотивират решението си министрите. Постът  бе обещан на протестиращи  производители от ресорния министър. Румъния предаде на България обвинените за телефонни измами Петимата са предадени на българските власти на граничния пункт на Дунав мост, съобщава пресцентърът на МВР. Те са на възраст от 24 до 36 години и бяха обявени за международно издирване в Шенгенската информационна система на 18 април.  Бяха задържани от румънската полиция същия ден  в рамките на специализирана операция. Задържаните са част от една от най-големите организирани престъпни групи, занимавала се с телефонни измами, в София, Велико Търново и Румъния. В рамките на операцията бяха задържани пет лица от България – \"мулета\", в Румъния – още шестима от най-високото йерархично ниво на групата, включително и ръководителят, както и над 23-ма \"въртачи\", които постоянно набирали различни телефонни номера в България.", "date": "2019.05.08", "title": "Кратки новини: Румъния предаде на България обвинените за телефонни измами"}
{"url": "https://www.dnevnik.bg/sviat/2019/05/08/3489011_turizmut_v_shri_lanka_se_srina_sled_atentatite_na/", "text": "Туристическият сектор на Шри Ланка, който се оценява на 4.4 милиарда долара, преживява изключително тежък период, тъй като туристите избягват слънцето и пясъка на острова в Индийския океан след няколкото  самоубийствени бомбени нападения , при които загинаха над 250 души преди две седмици, предаде агенция \"Ройтерс\". Предполагаеми атентатори самоубийци от малко известни ислямистки групировки в Шри Ланка  нападнаха църкви и луксозни хотели  на Великден,  убивайки вярващи , туристи и техните семейства. \"Ислямска държава\" пое отговорността за нападенията. Туризмът, който представлява 5 процента от брутния вътрешен продукт на страната, пострада, тъй като туристите отмениха самолетните и хотелските си резервации от страх от нападения. \"Това е голям удар за икономиката, както и за туристическия сектор\", каза президентът на Шри Ланка Маитхрипала Сирисена в интервю миналата седмица. \"Важно е за развитието на икономиката туризмът да се завърне там, където бяхме преди атаките\", допълни той. Нетните хотелски резервации спаднаха с поразителните 186 процента средно през седмицата след нападенията спрямо същия период миналата година, сочат данните на консултантската компания \"Форуърдкийс\" (ForwardKeys). Спад над 100 процента означава, че има повече анулирания, отколкото резервации. Равнището на анулираните резервации в хотелите в страната са средно 70 на сто до събота, като столицата Коломбо понася по-големия удар, каза пред \"Ройтерс\" председателят на туристическата агенция на Шри Ланка Кишу Гомес. Някои авиокомпании спряха полети. Коефициентът на натовареност е много по-нисък, отколкото беше, каза Гомес. \"Това е притеснително със сигурност,\" допълни той. Туризмът в Шри Ланка, чиято брегова линия е 1600 километра, тръгна нагоре след края на продължилата десетилетия гражданска война с тамилските сепаратисти през 2009 година. Секторът бе третият по големина и най-бързо растящ източник на валута за страната миналата година. Решителни мерки в областта на сигурността ще бъдат необходими за съживяване на сектора и в подкрепа на икономическия растеж, отбеляза Международният валутен фонд. Засега от луксозните хотели до баровете на плажа всички търпят все по-големи загуби. В Бентота, един от многото крайбрежни курорти южно от Коломбо, заетостта на стаите рязко е спаднала, казват мениджъри на хотели. 54-годишната Саманмали Колон управлява хотел \"Варахена Бийч\", който разполага със 7 стаи, чиято цена е 10 000 шрилански рупии (56 долара). Хотелът й преди е бил изцяло зает, но след новината за нападенията всички гости отменят резервациите си. Няма резервации - за тази седмица, за следващия месец, дори за октомври, отмениха всичко, казва тя в пустия си ресторант край плажа, където сервитьорите лъскат чаши и пренареждат масите, но няма признаци, че пристигат гости. Колон изтъква, че ако резервациите не се съживят скоро, тя ще трябва да освободи част от персонала си от 16 души. И преди сме имали проблеми, но това е напълно различно, отбеляза тя. /БТА", "date": "2019.05.08", "title": "Туризмът в Шри Ланка се срина след атентатите на католическия Великден"}
{"url": "https://www.dnevnik.bg/bulgaria/2019/05/08/3489015_otpada_izlishna_deklaraciia_iskana_dosega_vsiaka/", "text": "Националният осигурителен институт ще преизчислява служебно личните пенсии за трудова дейност на хората, които са придобили осигурителен стаж след пенсионирането си. За целта работещите пенсионери ще трябва да подадат еднократно заявление за ежегодно преизчисляване, а не всяка година да заявяват това, както е в момента. Това предвиждат одобрени от правителството промени в Наредбата за пенсиите и осигурителния стаж, с които се облекчава административната тежест за гражданите, съобщи правителствената пресслужба. Друго улеснение за хората е, че ще могат посочват сметки за изплащане на отпуснатите им пенсии не само в банки, но и в други лицензирани от БНБ доставчици на платежни услуги, както и в клонове на доставчици на платежни услуги, осъществяващи дейност на територията на страната.", "date": "2019.05.08", "title": "Отпада излишна декларация, искана досега всяка година от работещите пенсионери"}
{"url": "https://www.dnevnik.bg/razvlechenie/2019/05/08/3488900_vigo_mortensen_zakleimi_krainodiasnata_ispanskata/", "text": "Виго Мортенсен осъди действията на крайнодясната испанска политическа партия \"Вокс\", след като  пусна в \"Туитър\" колаж  със снимка на актьора в ролята на Арагорн във \"Властелинът на пръстените\", писа Би Би Си.  Снимката, публикувана в официалния \"Туитър\" профил на националистическата партия през април, показва Арагорн, готов да се изправи срещу събраните орди от явните настоящи врагове на \"Вокс\", сред които попадат и медиите, каталунските сепаратисти и малък призрак в цветовете на дъгата, използвани обикновено от ЛГБТ общността. \"Нека битката започне\", гласи посланието към колажа. В свое съобщение до редактора на испанския вестник \"Ел Паис\", публикувано във вторник, Мортенсен казва, че използването на неговия образ от \"Вокс\" е било \"абсурдно\". \"Не само е абсурдно, че аз, актьорът, който изпълнява този герой за [\"Властелинът на пръстените\"] Питър Джаксън, и личност, интересуваща се от богато разнообразие от култури и езици, които съществуват в Испания и в света, съм свързан с една ултранационалистична и неофашистка политическа партия\", пише актьорът и допълва: \"Още по-нелепо е да използваш образа на Арагорн, държавник полиглот, които защитава знанието и приобщаването на различни раси, обичаи и езици в Средната земя, за да легитимира една антиимигрантска, антифеминистка и ислямофобска политическа група.\" \"Трябва да сме внимателни и проактивни като Арагорн в сагата на Толкин\", казва Мортенсен. Публикуването на писмото предизвика силна реакция онлайн. Името на актьора, както и на един от неговите най-популярни герои бяха използвани широко в \"Туитър\". Много от коментарите в интернет подкрепят позицията на Мортенсен, докато други наблягат на изборния успех на \"Вокс\", който е явно доказателство за популярността им. През април \"Вокс\" спечели 24 места в общите избори, обещавайки да \"направи Испания отново велика\". Партията се противопоставя на мултикултурализма, неограничената миграция и онова, което тя нарича \"радикален феминизъм\". Макар да отхвърля определението крайнодясна, политиките й относно имиграцията и исляма я поставят наравно с други крайнодесни и популистки партии в Европа. Успехът на партията е и първият случай, в който крайнодясна партия печели места в испанския парламент от повече от 40 години. Във филмовата трилогия \"Властелинът на пръстените\", базирана на книгите на Дж. Р. Р. Толкин със същото име, Мортенсен играе воина Арагорн, влюбен в елф. Той е част от задругата, която заминава, за да спаси Средната земя от злия Саурон. В нея влизат още хобити, човек, елф, джудже и магьосник. От \"Уорнър брос\" потвърдиха през април, че не са давали разрешение тяхна интелектуална собственост да бъде използвана от \"Вокс\". \"Знаем, че \"Властелинът на пръстените\" има много фенове, но \"Уорнър брос\" не е давал разрешение за използването на наша интелектуална собственост за каквато и да било политическа кампания\", написа студиото в \"Туитър\" профила си на испански.", "date": "2019.05.08", "title": "Виго Мортенсен заклейми испанската партия \"Вокс\" заради туит с Арагорн"}
{"url": "https://www.dnevnik.bg/evropa/evropeiski_parlament/2019/05/08/3452816_recepti_za_evropa_kakvo_ne_sgotviha_bulgarski/", "text": "Рецепти за Европа\" - под този надслов представители на няколко граждански организации (кои - можете да видите на края на текста) проведоха дискусия по пет теми в контекста на наближаващите избори за Европейски парламент. На събитието бяха поканени кандидати за евродепутати от петте водещи според социологическите проучвания политически сили, но в крайна сметка се отзова единствено Емил Георгиев от \"Демократична България\". Модераторът Мария Силвестър изрази надежда, че останалите имат обективни причини, поради които не са дошли. \"Много е важно, когато получат такава покана, да присъстват, защото този диалог ни е много, изключително важен\", допълни тя. Темите, по които представители на граждански организации \"готвиха\", са избрани чрез онлайн допитване. Насърчаване на гражданската активност По първата тема Георгиев \"готви\" с Ива Таралежкова от Форум \"Гражданско участие\". Тя бе насърчаване на гражданската активност и участие на гражданите при вземане на решения. Двамата набелязаха няколко съставки за изпълнението й. Едната е да се направи преглед на всички налични инструменти за пряка демокрация. Ние имаме доста странен закон, който поставя много високи бариери пред някои от възможностите за участие, коментира Георгиев. Референдумите бяха много модерни, но при нас законът е направен така, че трябва да се съберат огромен брой подписи за много краткия срок от три месеца, допълни той, като припомни, че до момента успешните примери бяха или този на \"Шоуто на Слави\" с мощна медийна трибуна, с която не всеки разполага, и референдума за електронното гласуване, който имаше подкрепа от ГЕРБ тогава, но без нея вероятно нямаше да могат да се съберат подписите. Това показва и хората в каква степен са готови да участват, когато участието им изрично бива търсено и те биват канени за това, смята Георгиев, според когото е трудно хората да бъдат наистина спечелени и приобщени към дадена кауза, дори да изслушат този, който събира подписите. За много хора е стряскащо, че трябва да разкрият свои лични данни, това е свързано с много ниското доверие в институциите. Там много зависи от онзи в лично качество, който говори с хората, да вдъхне доверие, допълни Георгиев. Той говори и за друг инструмент в България – т.нар. граждански инициативи, които съществуват и в ЕС. С една такава може да се внесе законодателно предложение в парламента, което да бъде подложено на обсъждане и на гласуване. Инициативата \"Правосъдие за всеки\" беше успешна заради основните движещи лица зад нея, разказа Георгиев, като обаче посочи, че има друг проблем - след внасянето на подписката в Народното събрание Цецка Цачева е отказала да подложи предложението на гласуване. Според него това значи, че е необходима институционна гаранция, че онова, което е събрано с подписите на гражданите, поне ще бъде разгледано в парламента, а не по силата на хватки да бъде скрито и така да се убие силата, което е била вложена в събирането на подписи. Георгиев даде като друг пример за гражданско участие и механизмите на консултациите за изработени предложения от институциите, които се радват на все по-висока активност. Има различни сайтове, разработени и от общинските съвети, съществува и порталът за обществени консултации на Министерския съвет strategy.bg . Понякога обаче според Георгиев търсенето на информация на тези сайтове е трудно. Като друг важен момент той отбеляза необходимостта да се използват вече съществуващи успешни практики. За тайната съставка в тази \"рецепта\" той определи: смятам, че е личният пример - този, който прави предложения, да показва, че живее тези предложения, а не просто изхвърля залпове от празни думи. Повишаване на гражданската информираност Кристина Христова от Център за култура и дебат \"Червената къща\" говори по темата за повишаване на гражданската информираност. \"Съставките\" за успешното й приготвяне според нея са прозрачност, отговорност, финансиране, мониторинг, инициативност, медийна грамотност, подкрепа на качествена журналистика. Не само в България, но и в целия ЕС е проблем окрупняването на медиите, отбеляза Христова. Тя посъветва бъдещите български евродепутати да подготвят в ЕС резолюция за ясни критерии за плурализъм на медиите. Друга съставка според Христова е да има и финансиране за малки независими медии, защото сега финансирането през европейски програми върви през много тежки условия, което една малка медия не може да си позволи. Тя смята, че трябва да се насочи финансиране и към програма за развитие на медийната грамотност. По думите й трябва да се залага повече не на автоматична цензура от страна на търсачките, към което върви Еврокомисията, понеже това може да доведе до цензура от изкуствен интелект или поради решение на политическо ниво. Допълни, че Асоциацията на европейските журналисти има инициатива статиите, които са с проверено съдържание, да са на по-видимо място. Българските евродепутати биха могли да действат като достоверна медия, да информират хората какво се случва в институциите, да са инициативни, да събират на дискусии медиите и гражданските организации за проблемите в България и други държави, каза още Христова Деца, младежи, образование, демография Мария Брестничка от Национална мрежа за децата и Илина Мутафчиева от Национален младежки форум говориха по третата тема в дебата - деца, младежи, образование, демографско развитие. Необходимите съставки и за деца, и за младежи са еднакви – ясно видими инвестиции в политиките за деца и за младежи на европейско ниво, оттам и на национално ниво. Другата съставка е участието на младежите и на децата. Отбелязаха, че младите хора са групата, която най-малко гласува на европейски избори. Според тях механизмите за участие трябва да се да утвърдят на национално и европейско ниво. На европейско ниво младите хора се зачитат, има структури и механизми за участие и ни се иска нашите евродепутати да помогнат това да се включи и на национално ниво. Според тях констатацията, че няма достатъчно подготвени кадри на пазара на труда, няма да е вярна, ако съществува система, която да валидира знанията и уменията, привнесени при доброволна работа и неформални обучения. За децата отбелязаха, че детската бедност е изключително висока и са необходими устойчиви мерки за борба с нея и че е необходимо насърчаване на национално законодателство за стабилни и работещи системи за закрила и подкрепа на семействата, което липсва и в много други европейски страни. Тайната съставка в \"рецептата\" е тези политики да са устойчиви, да има приемственост и да има финансиране на политиките, които са основани на данни. Околна среда и климат Веселина Кавръкова и Катерина Раковска от \"WWF България\" коментираха рецептите за околна среда и климат. За околна среда според тях е важно да спре деградирането на природната среда и загубата на природни ресурси, които са условие за качеството на живот и икономическия просперитет. На ниво ЕС е важно да се гарантира прилагането на правната рамка в областта на околната среда, както и през 2020 да се приеме глобално споразумение за природата и хората. Допълниха, че има контролни механизми в ЕС за прилагане на законодателството, но те трябва да се подобрят. Проблемът е, че те се задействат, след като на национално ниво са изчерпани средствата и вредата вече се е случила, което за околната среда е фатално и освен това води до много финансови щети. Последната \"съставка\" е финансирането - добре е да се преосмисли в светлината на новите цели и да има механизми дали качествено се използва. За климат \"съставките\" са две – стратегия за декарбонизация и енергийна трансформация към възобновяеми енергийни източници. Това означава, че до 1 януари 2020 г. страните членки трябва да изготвят своите дългосрочни национални стратегии как да декарбнонизират своята икономика и енергетика, тоест да ползват по-малко фосилни горива и по-малко биомаса от дървесина. Всяка държава трябва да има ясен план за смяна на енергийните си източници, т.нар. справедлив преход, което значи, ако някой ТЕЦ, базиран на въглища, трябва да се затвори, за да се постигнат целите за климата, да се свърши работа, свързана с това хората да бъдат преквалифицирани и да имат работа. Активно включване на възрастните хора Мария Петкова от фондация \"Лале\" говори по последната тема - активно включване на възрастните хора. \"Съставките\" според нея са разбиране на ситуацията за възрастните хора в страната и в Европа по отношение на доходи и по отношение на пола, защото възрастните жени обикновено са в най-тежко положение в сравнение с останалите групи. Отчитане на потенциала и на възможностите на възрастните хора е другата \"съставка\". В ЕС възрастните хора (над 55) са над 55%, тоест това поколение определя политиките, насоката на ЕС. Те са и тези, не само в България, но във всички сравнително по-слабо развити общности, които са колоната, крепяща семействата, и в много случаи споделят изключително ограничените си средства с останалите членове от семейството, подчерта Петкова. Трета \"съставка\" е финансовото и технологичното обезпечаване.", "date": "2019.05.08", "title": "\"Рецепти за Европа\": Какво не \"сготвиха\" български кандидати за евродепутати"}
{"url": "https://www.dnevnik.bg/bulgaria/2019/05/08/3498369_bulgariia_otkriva_konsulstvo_v_barselona/", "text": "България открива щатно консулство в Барселона, ръководено от щатно консулско длъжностно лице, със седалище в гр. Барселона и с консулски окръг на територията на автономните области Каталуния и Арагон, съобщава пресцентърът на Министерския съвет. До момента живеещите в Каталуния и Арагон българи трябва да пътуват до Валенсия или Мадрид за консулски услуги. По данни на Националния статистически институт на Кралство Испания към 2018 г. в страната са регистрирани като постоянно живеещи 125 244 българи. От тях 11 239 души, или 9% от цялата българска диаспора в Испания, са в Каталуния. Това прави областта третият най-голям приемник на българи в кралството след Мадрид и автономната област Валенсия. Каталуния е третият най-голям приемник на български граждани в Испания след Мадрид и Барселона. По официални данни на Националния статистически институт в Каталуния живеят 11 239 български граждани, в Навара - 5820, в Арагон - 4663. Освен това всяка година Каталуния е посещавана от 30 хил. български туристи. За финансовото обезпечаване по откриването на консулството Министерският съвет одобри допълнителни разходи по бюджета на МВнР за 2019 г. в размер до 486.2 хил. лв.", "date": "2019.05.08", "title": "България открива консулство в Барселона"}
{"url": "https://www.dnevnik.bg/kultura/2019/05/08/3489014_s_novata_si_izlojba_atanas_hranov_predlaga_putuvane_do/", "text": "За моряците, решили да преплават Атлантическия океан, Канарските острови заемат особено място. Това е късчето земя, от което те най-често се оттласкват, отправяйки се на дългоочакваното пътешествие. На тази географска точка, на границата между сушата и океана, ще отведе художникът Атанас Хранов посетителите на новата му изложба \"Sailor's Bay - Гран Канария\" в галерия \"Ракурси\". Нейното откриване е  , съобщава екипът на галерията. Изложбата е изградена около реално съществуващия бар Sailor's Bay в града Лас Палмас, който е една от двете административни столици на Канарските острови заедно със Санта Крус де Тенерифе. Тя показва лицата на моряците, подготвящи се за преплаване на океана или почиващи си от морската шир. \"В скроения от дъски на разбити кораби бар можеш да изпушиш \"Следобедна лула за носталгии\", да срещнеш \"Еднокракия холандец и жена му\", да се влюбиш в \"Полякинята и белите хлябове\", да държиш в ръката си \"Нож Добра Надежда\". Но най-вече може да забравиш времето за отплаване\", пишат от галерията. Sailor's Bay се намира на пристанището в Лас Палмас и предлага на моряците както храна и напитки, така и безжичен интернет и компютри. Нещо, което е даденост за хората на сушата, но за тези, които прекарват по-голямата си част на яхти, е направо лукс. Заведението приканва посетителите си и да си вземат книга от библиотеката на бара или да си разменят книги с други моряци. \"Магическите лица на Атанас Хранов са самотни в своята гордост, величави в самотата си, но най-вече – даващи кураж на всички нас, които стоим на ръба и очите ни изтляват по хоризонтите, който бягат напред\", пишат още от галерията. Атанас Хранов завършва Националната художествена академия през 1987 г. Работи в областта на пластичните изкуства. Характерна черта на неговия стил е смесването на различни материали като бронз, дърво, ръчна хартия, платно. Автор е на съвместни проекти с поетите Веселин Сариев и Александър Секулов. Негови произведения са част от колекциите на Националната художествена галерия, както и на други музеи в страната и частни колекции в България и чужбина.", "date": "2019.05.08", "title": "С новата си изложба Атанас Хранов предлага пътуване до Канарските острови"}
{"url": "https://www.dnevnik.bg/sport/2019/05/08/3492298_krasimir_georgiev_trugna_na_begom_ot_cherno_do/", "text": "Ултрамаратонецът  Красимир Георгиев  пое по  предизвикателството да пробяга 1200 км от Черно до Адриатическо море . Бягането му започна в 9 ч. от Варна. Българинът  ще премине последователно през Бургас, Пловдив, София, Скопие, Битоля, Охрид, Елбасан, Тирана и Драч по маршрута на паневропейския транспортен коридор №8. Предизвикателството Corridor8 се провежда под мотото \"свързаност\" и цели освен да обедини активните хора от България, Северна Македония и Албания, да насърчи още развитието на инфраструктурните връзки, спорта, туризма и бизнеса между трите страни. Може да следите движението на Георгиев на  сайта на предизвикателството  или да гледате бягането му на видеото долу. Бягането ще бъде съпътствано с инициативи в градовете, през които минава. По време на изпитанието с него има екип, който ще следи състоянието му. Изпитанието от Черно до Адриатическо море е най-дългото, което предприема българинът. В предишните си инициативи Георгиев бяга  в продължение на 36  и  55 часа .", "date": "2019.05.08", "title": "Красимир Георгиев тръгна на бегом от Черно до Адриатическо море (видео на живо)"}
{"url": "https://www.dnevnik.bg/analizi/2019/05/08/3499608_londonistan_shariatska_durjava_v_surceto_na/", "text": "Британката Сали Джоунс е известна китаристка и участва в една от прочутите групи в кралството. През 2013 г. се присъединява към \"Ислямска държава\" в Сирия, след като се запознала с британския хакер от пакистански произход Джунейд Хюсейн. Той успява да я вербува като първата терористка камикадзе. Сали, която е на 47 години и има две деца, е известна с многото си псевдоними – \"Госпожа Терор\", \"Ножът\" и \"Бялата вдовица\". В социалните мрежи я знаят и с името Ум Хюсейн. Тя беше убита през 2017 г. по време на въздушна бомбардировка. После тази новина се оказа фалшива и тя се появи и иска да се прибира в родината си. Преди това Ум Хюсейн написа в Туитър: \"Знам какво върша. Раят има своята цена, така че се надявам извършеното от мен да е цената на Рая.\" В книгата си \"Лондонистан: как Великобритания създава вътрешната държава на терора\", излязла още през 2006 г., авторката Мелани Филипс пише за появата и развитието на екстремистки ислямистки групи в Обединеното кралство, както и за толерирането от страна на британските власти на дейността на избягали от арабските и другите ислямски държави. Тя засяга и въпроса със засилващите се страхове на британците от ръста на крайнодесните ислямистки течения и разширяване влиянието им сред мюсюлманските общности, насочено срещу устоите и ценностите на британското общество. Според Филипс екстремистките идеи водят до сблъсъци, които не са свързани с религиозността и произхода на гражданите. Според нея Лондон се превръща в сборище на терористичните ислямистки течения, чиито привърженици са дошли от Близкия изток. Директорът на Международния център за борба с радикализацията и политическото насилие Питър Нюман казва, че в страната винаги е имало спор между Скотланд ярд, където настояват да бъдат арестувани най-видните дейци на тези течения, от една страна, и тайните служби, от друга, които предпочитат тези групи (и в частност новите имигранти) да бъдат оставени да действат, за да могат да бъдат наблюдавани и проследявани. Опасна еквилибристика Нюман уподобява тези противоречия на опит за еквилибристика, който обаче може да свърши с грешка. Така например властите разрешиха на Хамза Чоудри да продължи агитацията си, вербувайки все повече адепти на фанатизма, макар и да предотвратиха впоследствие превръщането им в терористи. Според проучване на Института за глобална промяна \"Тони Блеър\", озаглавено \"В името на халифа и отечеството: как британските джихадисти се присъединиха към наднационалните терористични движения\", повечето британски джихадисти са произлезли от общности, които твърдят, че не са екстремистки. Според проучването шестима са лидерите на джихадисткото движение във Великобритания, които са се възползвали от толерантността на властите. В доклада се твърди, че за разлика от джихадистите в страни като Франция или Белгия 31% от британските фанатици ислямисти са лежали в затвора за криминални престъпления от типа на търговия с наркотици и кражби. Поради това се налага извод, че типичният британски джихадист няма идейни подбуди, нито е бил мотивиран от маргинализацията си или от икономически причини. Джихадисткият елит на Острова е съставен от 113 мъже и 18 жени. Той включва интелектуалци, активисти, богати и бедни, радикализирани студенти, дилъри на наркотици и др. Две трети от тях имат тесни връзки с гореспоменатите шестима души: Абу Хамза ал Мъсри, Абдалла ал Фейсал, Абу Катада ал Фаластини, Омар Бакри Мохамед, Анджим Чаудери и Хани ал Сибаи. Ислямистки микс с множество националности Сред изследователите на тероризма във Великобритания се налага мнението, че \"съществуват определени групи и социални слоеве, по-уязвими за екстремизма; това са онези среди, които предпочитат по-простите и ясни отговори и отхвърлят и избягват по-сложните обяснения; те виждат света в черно-бели цветове, докато сивият цвят остава извън тяхното полезрение\". Ислямистките течения на Острова включва цяла гама от националности – араби, азиатци, африканци, имигранти от бившите републики на Съветския съюз, от Китай и другаде. Колко голяма е общността, в която работят те? Според британския аналитичен център \"Чатъм хаус\" в страната има 1900 джамии, като 9% от тях са под контрола на салафити. Освен това има и 280 центъра, както и стотици други ислямски общности, които предоставят посреднически услуги при сключване бракове, по граждански въпроси, погребални услуги, както и консултиране по религиозни и правни въпроси в рамките на ислямското право (шариат). В официален доклад, публикуван през 2017 г., общият брой на мюсюлманите във Великобритания достига до 2.7 млн.души, което е 4.8% от общия брой на населението на страната. Мюсюлманите на Острова живеят в големи общности в Лондон, Манчестър, Бирмингам и Брадфорд. Освен в тези големи градове те имат присъствие и в други градчета, разпръснати в цялата страна. В идейно отношение мюсюлманите не са сплотени около обща платформа. Както сочи изследване на Института за глобална промяна \"Тони Блеър\", кралството е изправено пред голям проблем, свързан с разпространението на насилнически идеологии и разширяване влиянието на екстремизма. Това на свой ред налага необходимостта от противодействие на тези идеи по ясен и категоричен начин в рамките на образователната система и официалните институции. Последните следва да обърнат специално внимание на дейността на онези центрове и общности, които разпространяват екстремистки идеи. В отделни публикувани цитати от доклад на вътрешното министерство се описват инструментите и средствата, които се използват от организациите на крайния политически ислям за въздействие върху обикновените мюсюлмани в страната. Те са подтиквани към подпомагане на религиозните програми и проекти, както и към дарения за онези джамии, които са под контрола на фанатични имами, разпространяващи идеите на екстремизма, насилието и религиозната нетърпимост. В същия доклад се говори, че течението на политически ислям се отличава с огромния си потенциал за индоктриниране на хората и привличането им с оглед реализирането на неговите цели. Саудитски програми и катарски финанси За степента на влиянието на салафитския тип политически ислям може да се съди по настъпилите промени в идейната ориентация сред мюсюлманските общности и по засилването на ислямисткия радикализъм. Тези процеси се дължат на активизирането на различните ислямистки центрове и джамии, които са в основата на разпространяването на салафитския джихадизъм от страна на радикализирани проповедници. Това става и с разпространяване на религиозни книги с екстремистки характер, издавани в Саудитска Арабия и разпращани безплатно до джамии, религиозни медресета и ислямски културни центрове. Става дума за учебни пособия, които се използват в рамките на саудитската образователна система и които безпрепятствено се разпространяват във Великобритания със знанието на властите в страната. И това е рутинна практика от години насам. В тях се призовава към \"свещена война\" (т.нар. джихад), оправдава се насилието над жените и срещу онези мюсюлмани, които са се отрекли от исляма, заклеймяват се другите религии. В своя статия в \"Ню Йорк таймс\" писателят Том Уилсън обвинява Саудитска Арабия и Катар, че подкрепят радикалния салафитски ислям. Според него \"разпространяването на екстремистки текстове е друг начин за пропагандиране на уахабитската философия сред мюсюлманските общности във Великобритания. Рияд разпраща най-долнопробните съчинения на саудитския фанатизъм до британските джамии, използвайки за целта на представителствата и агенциите на Саудитска Арабия. Сходни са и целите на Катар, който разпраща милиони финансова помощ за радикализираните групи във Великобритания\". Според доклада на фондация \"Хенри Джаксън\", базирана в Лондон, от 60-те години насам Саудитска Арабия следва политика на световна експанзия на екстремисткото тълкувание на исляма. За последните тридесет години Рияд е похарчил за тази пропаганда 67 млрд. долара. Само през 2007 г. фондацията счита, че Саудитска Арабия е финансирала с 2 млрд.долара задграничната пропаганда на своето религиозно учение, основаващо се на въпросния екстремистки прочит на Корана, а през 2015 г. тази сума е била двойно по-голяма. Британски ислямистки лидери са получили и уахабитско обучение в Саудитска Арабия наред с влиянието на Рияд, упражнявано чрез разпространяване на книги в самата Великобритания. Анализ на Би Би Си от 2010 г. породи скандал и протести срещу факта, че около 5000 деца във Великобритания се учат по официалните учебници, преподавани в Саудитска Арабия. В тях се твърди, че на крадците трябва да бъдат отсичани ръцете. Показателно е, че същите тези учебници са били използвани в някои градове под контрола на \"Ислямска държава\" в Сирия и Ирак. В доклада се изтъква, че голямата финансова подкрепа за салафитските общности се е използвала за разгромяването на умерените мюсюлмани във Великобритания и в арабските страни. В разпространените от \"Уикилийкс\" през 2011 г. дипломатически съобщения се твърди, че дори индийската гуджаратска общност в Лестър е попаднала под влиянието на уахабизма и нейните членове са заели най-консервативни позиции сред всичките останали мюсюлмани в цяла Европа.", "date": "2019.05.08", "title": "Лондонистан: Шариатска държава в сърцето на Великобритания"}
{"url": "https://www.dnevnik.bg/bulgaria/2019/05/08/3506436_desislava_ivancheva_i_biliana_petrova_biaha_pusnati/", "text": "Апелативният специализиран съд освободи под домашен арест бившия кмет на столичния район \"Младост\" Десислава Иванчева и нейния заместник Биляна Петрова. Решението е окончателно и не подлежи на обжалване. На първа инстанция  Специализираният наказателен съд осъди  Иванчева на 20 години затвор, 10 хил. лв. глоба, конфискация на част от имуществото и забрана да заема публична ръководна длъжност за срок 20 години. Заместникът й Биляна Петрова получи 15 години затвор, 15 хил. лв. глоба и забрана за 15 години да заема публична длъжност. Присъдена е и конфискация на част от имуществото й. Петко Дюлгеров е осъден на 12 години затвор, 12 хил. лв. глоба и конфискация на имущество. След произнасянето на присъдите на 15 април, двете жени бяха отведени в Сливенския затвор, където да изчакат решението по тяхното дело на по-горна инстанция. След днешното решение на съда Иванчева и Петрова трябва да бъдат конвоирани от ареста до домовете си. Според апелативния спецсъд няма и никога не е имало нито една обективна причина, заради която да се твърди, че има опасност двете да се укрият. Спазвали са стриктно мерките за неотклонение до момента и през четирите месеца, в които са били под домашен арест. Рискът да извършат престъпление е силно занижени, казват в мотивите си съдиите. Задържането им не е пропорционално на здравословното състояние на Десислава Иванчева и на семейното на Биляна Петрова, посочи съдът. Иванчева има планирани дати за безкръвна операция и започва инвитро процедури. Освен това двете ще имат по-добра възможност да подготвят защитата си в условията на домашен арест. \"Тази мярка беше сънувана, мечтана и бленувана от нас. Никога не сме и помисляли да се отклоняваме\", каза Иванчева пред съда и помоли отново да бъде под стража, но в дома си. Широката обществена подкрепа, с която се ползват, никога не е била причина за задържането под стража на подсъдими, подчертаха от апелативния спецсъд, визирайки мотивите на съдия Иво Хинов и прокуратурата, които смятат, че тази подкрепа може да спомогне за укриването им. Съдът вдигна възбраната над една от банковите сметки на Биляна Петрова, тъй като тя формално се води на нейно име, но по нея постъпват суми от стипендията на дъщеря й, която тази година е абитуриент. Остават обаче запори на някои от имотите и банковите сметки на двете подсъдими, тъй като с тях се обезпечава конфискацията и глобата, на която бяха осъдени. На днешното заседание Иванчева се яви с новия си адвокат Николай Хаджигенов, който е поел защитата й след като тя се е отказала от адвокат Марин Марковски. \"Иванчева е вероятно най-разпознаваемото лице през последната година. Сравнима е с Делян Пеевски\", каза Хаджигенов. Пред журналисти той обясни, че би трябвало Иванчева и \"корпулентният политик\" да си сменят местата.", "date": "2019.05.08", "title": "Десислава Иванчева и Биляна Петрова бяха пуснати под домашен арест"}
{"url": "https://www.dnevnik.bg/sport/2019/05/08/3506431_dimitur_dimitrov-hero_prizna_che_ima_variant_da/", "text": "Димитър Димитров-Херо призна, че има вариант да започне работа в \"Левски\". Треньорът обаче не даде подробности по темата. Димитров се раздели тежко с \"Иртиш\", като заяви, че ще се обърне към ФИФА, за да защити правата си срещу клуба от Казахстан. \"С адвокатите ми подготвяме документите\", каза той, цитиран от sport.kz. \"Все още нямам планове. Освен \"Левски\" има и други възможности за работа в чужбина. Но бих искал да си почина. През тези пет месеца загубих много нерви\", заяви той. \"Левски\" остана без треньор след  раздялата с Георги Дерменджиев . С поста на \"Георги Аспарухов\" се свързват Димитров и досегашният селекционер Петър Хубчев. В същото време има твърдения, че Димитров може да бъде поканен за спортен директор.", "date": "2019.05.08", "title": "Димитър Димитров-Херо призна, че има вариант да заработи в \"Левски\""}
{"url": "https://www.dnevnik.bg/razvlechenie/2019/05/08/3506424_kiit_flint_e_umrial_ot_obesvane_no_ne_moje_da_se_kaje/", "text": "Вокалистът на Prodigy е умрял вследствие на обесване и наркотични вещества в кръвта му, но липсват достатъчно доказателства, че той е извършил самоубийство. За момента това е заключението от разследването за причината за смъртта му, предаде \"Ройтерс\". В кръвта на Кийт Флинт е открита смес от кокаин, кодеин и алкохол. Окончателен резултат от разследването в Есекс ще бъде обявен през следващия месец. Засега обаче британското следствие не може да каже със сигурност дали фронтменът на Prodigy е извършил самоубийство. Според следователя Каролин Бийсли-Мъри на базата на доказателствата не може да се заключи дали смъртта му е била инцидент или самоубийство. Тя допълва обаче, че не са открити съмнителни съмнителни обстоятелства или присъствието на втори човек. \"Никога няма да разберем какво е минавало през ума му тогава\", каза говорител на следователя. На 4 март  49-годишният Кийт Флинт беше открит мъртъв в дома си в Англия . Медици от Есекс са били повикани по сигнал за мъж в безсъзнание. Изпратени са линейка и хеликоптер, но когато медицинските екипи пристигат на място, музикантът вече е починал.  Кийт Флинт е роден е на 27 март 1969 г. в Брейнтрий, графство Есекс. Първоначалната му роля в Prodigy е на танцьор, но малко по малко се превръща във фронтмен на групата. Групата, създадена през 1990 г. от Лиъм Хаулет, е един от основоположниците на жанра биг бийт заедно с артисти като The Chemical Brothers и Fatboy Slim. ", "date": "2019.05.08", "title": "Кийт Флинт е умрял от обесване, но още не може да се каже дали се е самоубил"}
{"url": "https://www.dnevnik.bg/sviat/2019/05/08/3506441_vseki_bulgarin_ima_sredno_193_poveche_zaradi_edinniia/", "text": "Българските граждани печелят със 193 евро на година повече само заради участието си в единния европейски пазар, или 2.8% повече, отколкото ако той не съществуваше. Въпросните 2.8% са изчислени в съответствие с промяната в доходите, която при същите цени би позволила на потребителите да постигнат същото ниво на живот. Но това е сума в пъти по-малко при сравнение с икономиките, които се облагодетелстват най-много, каквито са страни като Германия, Холандия и Австрия. Един германец е с 1046 евро по-богат всяка година заради възможността да се търгува свободно в 28 национални пазара с единни правила. Средният европеец печели 840 евро. Това показва проучване на  фондация \"Бертелсман\"  за ефекта от свободното движение на стоки, капитал, услуги и работна ръка в 28-те страни - членки на ЕС. Според него макар всички участници да печелят, ползите са най-големи за централните промишлени региони на ЕС и големите градове. Богатите и развити икономики, които са близо до Германия - икономическия център на ЕС, са далеч по-богати в резултат на членството си в  единния европейски пазар , сочи докладът, а по-бедните южни и източни страни в Европа имат чувствително по-малка полза. Разликата е толкова голяма, че в някои държави средният европеец е с 3600 евро годишно по-богат благодарение на достъпа до единния пазар, а средният жител на някои периферни региони – със 150 евро. Германия,  най-голямата европейска икономика , е имала най-съществена полза в абсолютно изражение, като годишно е печелила допълнително 86 млрд. евро. Всеки германец средно е бил с 1046 евро по-богат заради членството на страната в единния европейски пазар. Делът на печалбата на глава от населението варира от 2.07% в Исландия до 4.35% в Белгия спрямо сценария без този пазар. Авторите отбелязват, че някои източноевропейски държави регистрират високи сравнителни ползи, но валутното им изражение е ниско. За пример е дадена Чехия, която печели 3.99% повече годишно от участието си в единния пазар. Това е сред максималните показатели, но в евро гражданите ѝ печелят само по 666 евро повече годишно. Гърция и България се споменават в контекста на това, че ползата за тях е ниска и в процентно, и в еврово изражение, потвърждавайки теорията за разликата между ядрото и периферията на ЕС. Хората не печелят еднакво от единния пазар, но той е от полза за всички, каза президентът на германската фондация Арт де Хьос. За страни като Холандия и Австрия единният пазар е безценен, тъй като имат конкурентни сектори, но разчитат на износ, понеже местните им пазари са малки, каза Доминик Понату, един от авторите на проучването, цитиран от \"Ройтерс\" и БТА. Селските райони също са имали по-малка полза от членството, сочи докладът, докато високоразвитите региони като Южна Англия са най-печеливши. Парадоксално това означава, че британски региони като Кент например, който гласува за излизането на Великобритания от ЕС, е спечелил най-много от единния европейски пазар.", "date": "2019.05.08", "title": "Всеки българин печели средно €193 повече заради единния пазар на ЕС, всеки германец - €1046"}
{"url": "https://www.dnevnik.bg/razvlechenie/2019/05/08/3506482_snimka_na_denia_princ_hari_i_megan_markul_predstaviha/", "text": "Британският принц Хари и съпругата му, херцогинята на Съсекс Меган, представиха за пръв път официално новородения си син и описаха чувството да имаш бебе като \"магия\". Те не обявиха името на детето. Прегърнали сина си, увит в бяло одеялце и с шапка, принц Хари и Меган се появиха пред малка група от представители на медиите в зала \"Сейнт Джордж\" в замъка Уиндзор, където бе и част от сватбата им.", "date": "2019.05.08", "title": "Снимка на деня: Принц Хари и Меган Маркъл представиха сина си"}
{"url": "https://www.dnevnik.bg/sviat/2019/05/08/3506459_turskata_opoziciia_poiska_da_se_anulirat_izborite/", "text": "Основната опозиционна партия в Турция поиска анулиране на миналогодишните национални избори, както и на целите местни избори в Истанбул през март. Това се случи два дни след като централната избирателна комисия на страната се съгласи с искането на управляващата Партия на справедливостта и развитието наново да се проведе само  вотът за кмет на Истанбул , който бе спечелен от опозицията. Президентът Реджеп Ердоган водеше ожесточена и агресивна кампания, заплашвайки турците с тероризъм и наричайки гласуването  \"въпрос на живот и смърт\" . Въпреки това консервативната му партия загуби Анкара, Истанбул и големите развити градове по западното крайбрежие. На 31 март избирателите гласуваха за четири различни вида местна власт - кметове, областни администратори, общински съвети и други местни служители. От всички тях обаче комисията анулира само вота в Истанбул, където партията на Ердоган загуби. Сега Републиканската народна партия (CHP) поиска да бъдат анулирани всичките четири гласувания в Истанбул. Нещо повече - тя подаде молба за анулиране и на миналогодишните  президентски и общи избори  с мотива, че тогава е имало същите нарушения. На тях Ердоган бетонира властта си, започвайки нов президентски мандат, но с различни правомощия - той вече може да управлява с укази, назначава кабинета, високопоставени магистрати и вицепрезиденти. Отговаря за бюджета, въвежда извънредно положение, разпуска парламента и има по-голяма власт над армията. На теория има право на два мандата,  на практика - неизвестно на колко . Постът на премиера беше заличен.", "date": "2019.05.08", "title": "Турската опозиция поиска да се анулират изборите, които бетонираха властта на Ердоган"}
{"url": "https://www.dnevnik.bg/sport/2019/05/08/3506480_briliantniiat_analiz_i_neochakvaniiat_12-i_igrach_zad/", "text": "Това  заяви мениджърът на \"Ливърпул\" Юрген Клоп  след великата  победа с 4:0 срещу \"Барселона\" , изпратила отбора му на финал в Шампионската лига. Германецът говори емоционално за триумфа, за магията на \"Анфийлд\" и за съчетанието между страст, желание, атмосфера и футболни качества, което води \"Ливърпул\" напред. Зад силните думи и вълненията обаче е скрита много, много работа на най-високо ниво. Доказателство е  онова, което стана в 79-ата минута и което доведе до победата . Тогава 20-годишният Трент Алекзандър-Арнолд изпълни бързо ъглов удар и хвана неподготвени футболистите на съперника, а Дивок Ориги вкара. \"Мисля, че беше просто инстинкт. Това беше един от онези моменти, в които виждаш възможност, а Див (Ориги) беше готов да завърши. Може би (топката) дойде при него малко бързо, но той е играч от най-висока класа, вкара два гола за нас\", каза Арнолд пред \"Би Ти спорт\". \"Индипендънт\" обаче разказва, че решителният четвърти гол не е бил плод единствено на инстинкта на Арнолд, но и на задълбочен анализ. В първия мач на \"Камп ноу\" Клоп и екипът му забелязали, че футболистите на \"Барселона\" действат бавно и разсеяно, докато се подреждат в полето си преди изпълнение на статични положения. Червените решили да използват всяка възможност в търсенето на обрата.  Карл Ланкастър, който е ментор в академията на клуба и е отговорник за децата, които подават топките по време на мачове, дал ясни инструкции във вторник сутринта - момчетата да пускат топките възможно най-бързо, пише \"Индипендънт\". В ключовата ситуация в 79-ата минута Оукли Каноние се превърна в незабелязания герой за \"Ливърпул\". Още със спечелването на ъгловия удар 14-годишното момче подаде светкавично топката към Арнолд, от което червените се възползваха. Каноние е от Лийдс и понякога тренира с 16-годишните. Каквото и да се случи с кариерата и живота му занапред, той ще помни ролята си във вероятно най-забележителната победа в цялата история на \"Ливърпул\", пише изданието. В социалните мрежи мнозина оцениха ролята на момчето и призоваха клубът да го награди със сезонен билет или с ВИП билети за финала в Мадрид.", "date": "2019.05.08", "title": "Брилянтният анализ и неочакваният 12-и играч зад триумфа на \"Ливърпул\""}
{"url": "https://www.dnevnik.bg/politika/2019/05/08/3536314_ruskata_akciia_bezsmurtniiat_polk_shte_se_provede_v/", "text": "Акцията \"Безсмъртният полк\" ще се проведе в над 60 града в България, съобщиха организаторите. С акцията ще се отбележи 74 години от края на Втората световна война - Денят на победата. Най-масовата проява ще бъде в София. България е призната за една от най-активните страни, от тези в които се провеждат мероприятията, според председателя на Координационния съвет на руските съотечественици в България Марина Дадикозян, цитирана от ТАСС. Шествието в София ще е кулминация на честванията, според официална информация на руското посолство в България. То ще започне от Паметника на незнайния войник и ще премине през центъра на София до Паметника на Съветската армия. Там от 10.00 ч. ще бъде организирана церемония по полагане на цветя, след която ще започне концерт. Дипломати на посолството, генералните консулства в Русе и Варна, сътрудници на Търговското представителство на Русия и Руския културно-информационен център участват в т.нар. Маратон на победата, в рамките на който венци и цветя ще бъдат положени на всички паметници на съветските войници на територията на България. В момента в България живеят само 40 души, повечето от тях няма могат да участват в мероприятието \"Безсмъртния полк\" тъй като здравето не им позволява\", каза председателят на Българския съвет на руските ветерани от Втората световна война Игор Завялов. Преди шествието ще се раздава \"Георгиевска лентичка\". Черно-оранжевите лентички се раздават от 2005 г. като част от честванията за Денят на победата.  Идеята за \"Безсмъртния полк\" хрумва през 2012 на група журналисти в сибирския град Томск, работещи за независимия телевизионен канал TV2. Те приканват хората да излязат на Деня на победата, носейки снимки на починали свои роднини, които са участвали във войната - независимо дали са загинали в нея. През следващата година идеята е възприета в цяла Русия и е иззета от Единния граждански фронт, организация, основана от Путин. През 2015 \"Безсмъртният полк\" стана част от официалния парад в Москва. През същата година лицензът на TV2 е отнет след поредица от процедурни хватки на руските власти. Представители на БСП ще се включат в шествието. Традиционно в него участват и депутати от \"Атака\".", "date": "2019.05.08", "title": "Руската акция \"Безсмъртният полк\" ще се проведе в над 60 града в България"}
{"url": "https://www.dnevnik.bg/bulgaria/2019/05/08/3506510_bulgariia_produljava_da_e_purva_v_es_po_broi_na_horata/", "text": "Близо 21 на сто от българите живеят в тежки материални лишения. С това  България продължава да е на първо място  в Европейския съюз по брой на хората в риск от бедност и изправени пред невъзможност да покриват всекидневни битови разходи. Това показват  новите данни на \"Евростат\"  за 2018 г. за броя на хората със сериозни материални затруднения. През 2018 г. 6.2% от населението или около 31 милиона души в Европейския съюз живеят в тежки материални лишения. Това означава, че те не могат да си позволят поне четири от следните неща, които повечето хора смятат за необходими, за да водят нормален живот: да плащат сметките си навреме, да поддържат дома си адекватно топъл, да посрещат неочаквани разходи, да ядат месо (или риба или вегетариански еквивалент) редовно, да имат една седмица ваканция, да си купят телевизор, пералня, кола, телефон. През 2017 г. 6.9% от населението на ЕС е било в риск от бедност, сочеха предишните  данни на \"Евростат\" . Тогава България пак беше на опашката на ЕС, като през 2017 г. за 30 на сто от хората е било установено, че не могат да покриват различни всекидневни и битови разходи. Макар тази година делът на домакинства в България, живеещи в лишения, да намалява с близо 10 на сто, бедните в страната продължават да са най-много от целия ЕС с регистрирани 20.9 на сто от хората, живеещи при тежки материални лишения. Този дял за Румъния е 16.8%, за Гърция – 16.7%. За разлика от тях тежките нива на материални лишения са под 2.5% в Швеция (1.1% през 2017 г.), Люксембург (1.2% през 2017 г.) и Холандия (2.4%). Най-силно засегнати са семействата, в които има един възрастен. Сериозно бедни са 9.1% от тях, и то ако домакинството няма деца на своя издръжка. Процентът скача до 13.2% за домакинство, състоящо се от един възрастен с деца. За семействата, в които има двама и повече възрастни, процентът е значително по-нисък - 4.4% без деца и 5.7% с деца. Данните за 2018 г. отразяват продължаващата тенденция към намаляване на дела на тежко материално лишените в ЕС от пика от 9.9% през 2012 г. През 2018 г. средната стойност на тежките материални лишения в ЕС е намаляла с 0.4 процентни пункта в сравнение с 2017 г., когато делът е бил 6.6% от населението. Най-голямо намаление е регистрирано в България (от 30.0% през 2017 г. до 20.9% през 2018 г.), следвано от Гърция (от 21.1% до 16.7%) и Унгария (от 14.5% до 10.1%), посочват от \"Евростат\".", "date": "2019.05.08", "title": "България продължава да е първа в ЕС по брой на хората в риск от бедност"}
{"url": "https://www.dnevnik.bg/biznes/2019/05/08/3536319_pchelarite_s_izmreli_pcheli_shte_poluchat/", "text": "Пострадалите пчелари ще получат обезщетените под формата на индивидуална помощ de minimis. Компенсация ще има за всички, чиито документи са окомплектовани – подадена жалба, съставен констативен протокол и взети проби за установяване причината за смъртността при пчелите. Това съобщи министърът на земеделието, храните и горите Румен Порожанов по време на Консултативен съвет по пчеларство. Той уточни, че предстои калкулация на точния размер на помощта. След това тя ще бъде гласувана на заседание на управителен съвет на държавен фонд \"Земеделие\". До свикването на заседание се стигна след протест поради масово измиране на пчели и съмнения, че те са отровени от препарати за растителна защита. По време на заседанието е взето решение за промени в нормативната уредба като в срок от седмица пчеларите трябва да дадат предложенията си, съобщи пресслужбата на Министерството на земеделието. Ще се определят процедурни правила, за да се знае какъв е редът за взимане на проба, как се установява нарушението. След това ще се извърши обучение на служители от всички 28 области в страната, за да се избегне падането на актове в съда. Заместник-министърът на земеделието, храните и горите доц. д-р Янко Иванов уточни, че в случай на съмнение за масово натравяне, пробите ще се поемат за сметка на Българската агенция по безопасност на храните. Тези проби имат арбитражна стойност и могат да се използват като веществено доказателство в съда. В дългосрочен план се предвижда дооборудване на лаборатория на БАБХ в Пловдив, така че да не се използва само за изследвания на растения, но и за пчели. През последния месец периодично протестират различни групи стопани. Вчера Порожанов пътува до Плевенско, за да успокои пострадалите от градушка стопани, че ще бъдат овъзмездени. Преди това тушира протести на зеленчукопроизводители като обеща назначаването на допълнителен зам.-министър, който да отговаря за сектора. В средата на април биопроизводители поискаха оставката му заради наредба, затрудняваща дейността им. Тютюнопроизводители от Силистренско протестираха, защото тютюнът им е бил изкупен и неплатен от впоследствие фалирала фирма - прекупвач. С намесата на премиера Бойко Борисов фонд \"Земеделие\" им отпусна 2 млн. лв. В телевизионно интервю днес премиерът Бойко Борисов каза, че оценява усилията на министър Порожанов да поддържа сектора в добро състояние.", "date": "2019.05.08", "title": "Пчеларите с измрели пчели ще получат обезщетения"}
{"url": "https://www.dnevnik.bg/sport/2019/05/08/3506447_kak_duhut_i_strastta_na_klop_i_anfiild_napraviha/", "text": "Анфийлд\" е едно от местата, които могат да направят невъзможното възможно. Но трябва да кажа, че този обрат има едно име - Юрген.\" С тези думи Жозе Моуриньо обобщи  магическата футболна вечер, която прати \"Ливърпул\" на финал в Шампионската лига. \"Мърсисайдци\" изглеждаха обречени срещу \"Барселона\" и намиращия се в страхотна форма през този сезон Лионел Меси, след като загубиха с 0:3 на \"Камп ноу\". Тимът на Юрген Клоп обаче изигра забележителен реванш и постигна един от най-великите обрати в историята на европейските турнири. Изправен пред угрозата да завърши без отличие в най-силния си сезон в последните близо три десетилетия, \"Ливърпул\" имаше много причини да се провали. Нищо обаче не успя да сломи духа в клуба и вярата, че предстои една от онези магически вечери на \"Анфийлд\". Нито тежката загуба на \"Камп ноу\". Нито магията на Меси. Нито контузиите на двама от най-важните футболисти в отбора - голмайстора Мохамед Салах и безценния с работата си на терена Роберто Фирмино. Нито съкрушителният топовен шут на Венсан Компани срещу \"Лестър\", който вероятно ще удължи дългото чакане на \"мърсисайдци\" за първа титла във Висшата лига. \"Казах на момчетата преди мача: \"Не мисля, че е възможно, но тъй като това сте вие, вярвам, че имаме шанс.\" Те имат гигантска психика. Невероятно е. След сезона, който изиграхме, мачовете, които имахме, контузиите в този момент, ако отидете и попитате кой би заложил и едно пени за нас, едва ли бихте намерили много хора\", коментира Клоп на пресконференцията след мача.  Tези 95 минути показаха защо германецът, философията му за игра и огромната му страст към футбола са толкова заразителни. И защо той, по свой образ и подобие, успя да изгради дух, атмосфера и колектив, в който всеки вярва в методите и решенията му и всеки е готов да даде всичко от себе си за общата цел - да се върнат славните дни на \"Анфийлд\". Именно това беше голямото предизвикателство, което доведе Клоп в храма на \"Ливърпул\". Да събуди един спящ гигант, като му инжектира от своя ентусиазъм и неподражаем \"хеви метъл\" футбол, които го превърнаха във всеобщ любимец още от годините му начело на \"Борусия\" (Дортмунд). Израстването на \"Ливърпул\" във футболно отношение е безусловно. Клоп е гениален треньор, който съумя да развие всеки един играч в клуба. До неотдавна присъствието на Джордан Хендерсън и Джеймс Милнър като основни единици и капитани на \"Ливърпул\" будеше подигравателни подмятания от свои и чужди фенове. Сега те имат шанс да вдигнат най-ценния трофей в клубния футбол. Не по-малко забележителен е пътят, който за много кратко време извървяха Трент Александър-Арнолд и Андрю Робъртсън. Първият дебютира в мъжкия футбол едва преди две години и половина, а вторият премина през отбори като \"Дънди юнайтед\" и \"Хъл сити\", след като още на 15 години е освободен от родния си клуб \"Селтик\". Сега двамата са еталон за това какво трябва да представляват крайните бранители в съвременния футбол. Играта на \"Ливърпул\" в двата мача с \"Барселона\" показа колко напред е стигнал отборът в развитието си. Дори по времето на Бенитес, когато за последно бяха постоянен фактор в Европа, \"мърсисайдци\" не изглеждаха толкова силни. Ако тогава отборът разчиташе на прагматизъм и дисциплина в защита срещу най-добрите в света, сега излиза с ясната мисъл да надиграе съперниците с бързина, страст и ентусиазъм - трите основни характеристики във вълнуващия футбол на Клоп. Друга от огромните му заслуги е това, че накара всеки един играч в тима да се чувствам значим, независимо колко често е на терена. Затова \"Ливърпул\" успя да поддържа темпото на изключително силния състав на \"Манчестър сити\" до последния кръг на Висшата лига и същевременно да достигне до финала на Шампионската лига за втори пореден сезон. Показателен е приносът на Дивок Ориги, който изкара миналия сезон под наем във \"Волфсбург\", а през този много рядко получаваше шанс за изява. Въпреки по-периферната си роля той се отчете с ключови голове в решаващите моменти - срещу \"Евертън\", \"Нюкасъл\", \"Барселона\". Подобни мигове имаха и други играчи като Джердан Шакири, Даниел Стъридж. \"Мисля, че тук не става въпрос за тактики и философии, а за сърце и душа и за една фантастична съпричастност, която той изгради с тази група играчи. Те рискуваха да завършат един фантастичен сезон без трофей, а сега са на една крачка от това да бъдат европейски шампиони\", каза още Моуриньо, който преди реванша категорично зачеркна шансовете на \"Ливърпул\" да продължи. \"Юрген го заслужава. Работата, която вършат в \"Ливърпул\", е фантастична, но според мен той е в основата. Тази победа е отражение на неговата личност - на неговия борбен дух, на това да не се отказва никога и на това всеки играч да дава всичко от себе си. Той не се оплаква, когато някой играч отсъства. Не се оплаква, че отборът му играе 50-60 мача на сезон. Всичко тази вечер се дължи на манталитета на Юрген\", допълни португалецът. Не на последно място Клоп разбира ДНК-то на \"Ливърпул\" и е в пълен синхрон с феновете. Той чудесно знае каква сила могат да бъдат стадионът и привържениците на клуба във вечери като тази във вторник. И го използва като свое оръжие. \"Ако описвате този клуб, то той е едно голямо сърце, което тази вечер туптеше като лудо. Можехте да го чуете по целия свят. Знаем, че този клуб е съчетание от атмосфера, емоция, желание и футболни умения. Махнете едно от тях и няма да се получи\", заяви Клоп. \"Много пъти съм виждал как играчи от световна класа изглеждат като обикновени футболисти, защото атмосферата е толкова интензивна, че едва успяваш да си поемеш въздух. Точно това се случи във вторник. Феновете на \"Ливърпул\" бяха невероятни през цялото време. В края \"Барселона\" беше разкъсан на парчета. Колкото повече напредваше мачът, толкова по-обикновени изглеждаха те. Това е ефектът, който \"Анфийлд\" може да има върху теб\", написа бившият играч на \"Ливърпул\" Марк Лоурънсън в анализа си за Би Би Си. През лятото на 2014 г. Клоп гостуваше с \"Борусия\" за приятелски мач срещу \"Ливърпул\". Когато се насочваше към тунела, той докосна с ръка емблематичния надпис \"Това е \"Анфийлд\". Този момент се запечата в съзнанието на мнозина фенове и ги накара да мечтаят, че харизматичният германец ще избере именно \"Ливърпул\" за следващо предизвикателство в кариерата си. В крайна сметка - с помощта на ръководството на \"Арсенал\", което дълго се чудеше кога и как да пенсионира Арсен Венгер - мечтата им стана реалност Когато застана начело на \"Ливърпул\" през октомври 2015 г., Клоп забрани на играчите на \"Ливърпул\" да докосват надписа \"Това е \"Анфийлд\", докато не спечелят трофей. \"Това е знак на уважение\", мотивира се тогава германецът. \"Мърсисайдци\" продължават да чака своя първи трофей под негово ръководство. Но с магически вечери като тази срещу \"Барселона\" играчите в настоящия състав много скоро могат да заслужат своето място в историята на \"Ливърпул\". И правото да се разхождат гордо по коридорите на митичния \"Анфийлд\".", "date": "2019.05.08", "title": "Как духът и страстта на Клоп и \"Анфийлд\" направиха чудото възможно"}
{"url": "https://www.dnevnik.bg/bulgaria/2019/05/08/3536334_za_purvata_vlast_i_purvata_dama_v_durjavata_-/", "text": "Какво е държавното управление на България и коя е първата власт в страната. Около тази тема се опита да разсъждава премиерът Бойко Борисов по време на интервюто си за предаването \"Лице в лице\" на Би Ти Ви. Според него първата власт е президентът, въпреки че страната е парламентарна република и Народното събрание е най-висшият орган в нея. Изказването си Борисов направи в опит да обясни, че Румен Радев е тясно обвързан с БСП. \"Той е държавен глава, той е първата власт, той е върховен главнокомандващ. Когато се построяваме първи застава държавният глава, след него застава шефът на парламента, след това съм аз. Това е първият човек в държавата. Първата дама... не казваме втората дама. Не казваме, че Караянчева (бел. ред. председателят на Народното събрание Цвета Караянчева) е първата дама. Безспорно той е първият\", обясни Борисов, след което отправи критика към президента Радев. \"Не може първият все да казва, че не е от властта. Виждате БСП ми прави сметка дали съм с кола, дали съм със самолет, дали съм пеша, дали съм с метрото. То важи и за него това нещо. Когато си изпратиш шефа на пресцентъра за водач на листата на БСП (бел. ред. Елена Йончева) или началника на кабинета му да е четвърти в листата на БСП (бел. ред. Иво Христов) е ясно, че имаш политическо отношение. Не трябва ли и той да излезе в отпуска по тяхната логика\", добави Борисов.", "date": "2019.05.08", "title": "За първата власт и първата дама в държавата - размислите на премиера за властите в България"}
{"url": "https://www.dnevnik.bg/evropa/2019/05/08/3498368_buntovno_povedenie_uchenicite_koito_greta_tunberg/", "text": "След като забелязал край дома си оголени и зле поддържани тревни участъци, 13-годишният Никита Шулга станал съосновател на проект в Украйна, който превръща остатъците от храната в столовата на училището му в органичен тор за създаване на здрава почва. Британският ученик Еъртън Кейбъл е бил едва осемгодишен, когато научил за бездомните хора и така поел по пътя на активизма и учредяването на присъжданите на младежи награди \"Вода, Въздух и Храна\" (Water, Air and Food Awards WAFA). Джорджия Мира, на 16 години, била подигравана, когато, вдъхновена от шведската активистка по въпросите на климата  Грета Тунберг , започнала климатични протести пред училището си в Южна Италия, но вярва, че бавно променя мисленето и на връстниците си, и на учителите. Всички те са част от около 60 тийнейджъри, призовали тази седмица възрастните да разрешат проблемите на климатичните промени и глада без повече отлагане на четиридневна конференция за хранително-вкусовата промишленост в италианския град Милано. \"Трябва да разрешим тези проблеми, не да си затваряме очите (...), защото, ако не го направите, нищо няма да се промени\", каза за фондация \"Томсън Ройтерс\" София-Кристина Борисюк - 13-годишна бивша съученичка на Шулга, която е съоснователка на проекта за компостиране. \"Ако не правим нищо, след 200 - 300 години, дори след 100 години, всички ще умрем, защото използваме много минерали и други ресурси, но не попълваме запасите\", добави Шулга, чийто проект е обхванал 200 училища в цяла Украйна. Тяхната цел е всичките 17 хил. училища в Украйна да произвеждат собствен компост. \"Изчислихме, че всяко училище произвежда един тон органични отпадъци годишно. Ако всички училища компостират този отпадък, нашите депа за отпадъци ще станат по-малки, почвата ни ще стане много по-плодородна, а качеството на въздуха ще се подобри\", каза Борисюк. Решаващи години Младежкият активизъм е в центъра на вниманието, откакто 16-годишната Тунберг стана известна миналата година със  седмичните си протести  пред сградата на парламента в Стокхолм, носейки плакат \"Училищна стачка за климата\". Оттогава хиляди ученици по целия свят протестират като нея с искане за действия по климата, а младежки организации започнаха стачки с участието на ученици в повече от 40 държави. \"Тези няколко години са от решаващо значение (...) действия трябва да бъдат предприети сега\", каза Кейбъл, сега на 16 години, визирайки предупреждението на учените, че светът разполага само с 12 години, за да прочисти енергийната си система, ако не иска да се изправи пред потенциално катастрофални последици. Младежите от WAFA са привлекли 100 хил. ученици от повече от 1000 училища в 12 държави, които да се занимаят с проблеми около сигурността на водата, каза Кейбъл, който е агитирал срещу широк кръг проблеми, включително глада, отглеждането на животни в затворени условия и кибертормоза. Учениците проверяват и изчисляват колко вода се пилее дневно заради течове от тръбите и кранчетата, за да разберат мащабността на проблема и след това как да го решат, каза той. Намаляването на количеството вода, която се губи в резултат на стари, пробити тръби, също е дейност, върху която Мира от южния италиански град Бари иска градските власти да работят. Това е част от план за действие, изготвен от местния клон на глобалното движение на Тунберг \"Петъчни дни за бъдещето\", за по-добро управление на природните ресурси. \"Предлагаме също да се засажда ново дърво за всяко новородено дете в града\", защото Бари има много малко зелени площи, каза Мира, която продължава всекидневните си протести и иска да разшири темата. Наскоро те организираха среща за връзките между климатичните промени и имиграцията. Мария Елена Семедо, заместник генерален директор на организацията на ООН по прехрана и земеделие ФАО, приветства младежите за това, че са изразили мнението си. \"Ако погледнете големите предизвикателства пред нас - да нахраним растящото население с по-малко разходи, да защитим околната среда и да променим поведението си като потребители, важно е да имаме, ако мога така да се изразя, такова бунтовно поведение\", каза тя. /БТА", "date": "2019.05.08", "title": "\"Бунтовно поведение\": Учениците, които Грета Тунберг вдъхнови за защита на природата"}
{"url": "https://www.dnevnik.bg/razvlechenie/2019/05/08/3536305_snimka_na_denia_hose_kareras_pristigna_za_posledniia/", "text": "Днес в 18.30 часа известният испански тенор Хосе Карерас пристигна в България. Тази събота той ще изнесе концерт в зала \"Арена Армеец\" в София. Това ще бъде последната му изява в България и на Балканския полуостров. В последните години 72-годишният певец намали максимално участията си. Това ще бъде неговият четвърти концерт в България. Последният беше през 2015 г. като част от прощалното му турне, защото тенорът възнамеряваше да се оттегли от сцената, когато навърши 70 години. Тогава той получи най-високото отличие на Министерството на културата - ордена \"Златен век\".  Диригент на концерта тази събота ще бъде испанецът Давид Хименес. В шоуто ще се включат 120 души. Вчера организаторите \"Арт БГ\" пуснаха допълнителни билети за концерта на цена от 38 лева, които могат да бъдат закупени в мрежата на Eventim.", "date": "2019.05.08", "title": "Снимка на деня: Хосе Карерас пристигна за последния си концерт в България"}
{"url": "https://www.dnevnik.bg/sviat/2019/05/08/3536339_archi_e_imeto_na_sina_na_hari_i_megan/", "text": "Арчи Харисън Маунбатън-Уиндзор - това е името, което избраха за сина си британският принц Хари и съпругата му Меган. То бе обявено с публикация в профила им в \"Инстаграм\" на снимка на родителите с кралица Елизабет, съпруга ѝ принц Филип и Дория Рагланд, майката на херцогинята на Съсекс. Момчето е седмото в линията за онаследяване на британския трон. Малко преди това щастливите родители показаха бебето на малка група журналисти в пищната зала \"Сейнт Джордж\", в която преди по-малко от година бе сватбеният им прием в двореца Уиндзор. Арчи е осмият правнук на 93-годишната кралица Елизабет II, която е най-продължително управлявалият монарх в света.", "date": "2019.05.08", "title": "Принц Хари и Меган обявиха името на сина си"}
{"url": "https://www.dnevnik.bg/bulgaria/2019/05/08/3536343_ot_9_mai_zapochva_izplashtaneto_na_nad_polovin_miliard/", "text": "Близо пет години след затварянето на Корпоративна търговска банка (КТБ) и четири след обявяването ѝ в несъстоятелност започва разпределението на събрани от синдиците 570 млн. лв. Те ще бъдат изплатени на кредиторите, включени в първата частична сметка за разпределение, която съдържа над 7 хил. институции, фирми и граждани, съобщава  \"Капитал\".  Повечето от кредиторите са държали по сметките си суми над гарантирания размер от 100 хил. евро или са били с депозити, сключени при преференциални условия, което ги лиши от правото да получат парите си от Фонда за гарантиране на влоговете в банките. Самият фонд също е в списъка с вземане за 3.7 млрд. лв. от общо изчезналите над 5 млрд. лв., но ще бъде пререден от обезпечените кредитори, като на практика всеки от имащите право на разпределение ще получи само малък процент от размера на вземането си. Изплащането на парите ще започне утре (9 май). Първата порция средства, събрана от синдиците чрез осребряване на имущество от фалиралата банка, ще може да се потърси през клоновата мрежа на \"Уникредит Булбанк\", която е била избрана да посредничи в процедурата. Повече по темата четете  тук.", "date": "2019.05.08", "title": "От 9 май започва изплащането на над половин милиард лева на част от кредиторите на КТБ"}
{"url": "https://www.dnevnik.bg/sport/2019/05/08/3536318_dvamata_ruski_nacionali_vlizat_v_zatvora_za_15_godini/", "text": "Руските футболисти Александър Кокорин и Павел Мамаев бяха признати за виновни по обвинение в хулиганство и побой, съобщи ТАСС. Съдът в Москва им наложи присъди съответно за 18 и 17 месеца лишаване от свобода в затвор при общ режим.  Наказанието идва, след като Кокорин и Мамаев заедно с други лица са влезли в кафе в руската столица и са спречкали с един от присъстващите, който им направил забележка. Според ТАСС Кокорин взел стол и започнал да удря човека. Потърпевшият бил високопоставеният държавен служител Денис Пак - директор на департамента по автомобилна промишленост и железопътно строителство в Министерството на промишлеността и търговията. Двамата футболисти бяха арестувани на 11 октомври 2018 г., след което започна разследване по случая. Кокорин и Мамаев ще останат под наблюдение, докато влязат в сила присъдите. Футболистите обаче могат да излязат от затвора още в началото на другата година, тъй като съдът взима всеки ден от задържането им до края на разследването с тежест от ден и половина при намаляването на присъдите им. Действията на Кокорин и Мамаев веднага доведоха до изхвърлянето им от националния отбор на Русия. Двамата са известни с непристойното си поведени като малко след европейското във Франция през 2016 г. те бяха в центъра на купон в Монте Карло. Кокорин и Мамаев поръчали 500 бутилки шампанско по 500 евро и се забавлявали под звуците на руския химн.", "date": "2019.05.08", "title": "Двамата руски национали влизат в затвора за 1.5 години заради побой"}
{"url": "https://www.dnevnik.bg/sviat/2019/05/08/3536310_ruska_propaganda_moje_da_e_stignala_do_polovinata/", "text": "Близо половината европейци вероятно са били изложени на руска дезинформация преди евроизборите, показва анализ на компанията за онлайн сигурност SafeGuard Cyber, цитирана от в. \"Гардиън\". В него има доказателства, че 6700 \"злонамерени актьори\" са публикували в социалните мрежи съдържание, достатъчно, за да достигне до 241 млн. потребители. Те са създавали материали специално за всяка държава, като целта е била те да се обединят в  цялостен наратив , показва изследването, проведено между 1 и 10 март. Във Великобритания например са разпространявани публикации, свързани със спора дали парламентът трябва да подкрепи  сделката на премиера Тереза Мей  за Брекзит. Във Франция статия на президента  Еманюел Макрон  е довела до 79% увеличение в активността в рамките на 24 часа, като споделяното съдържание е било предимно отрицателно спрямо държавния глава. В Германия фокусът е бил създаването на разделящ наратив спрямо имигрантската политика по време на сирийската криза и за възхода на крайнодясната  \"Алтернатива за Германия\" . Дезинформацията е била разпространява чрез ботове, програмирани да \"улавят\" специфични текстове, и понякога през хора, използващи софтуер, за да комуникират през множество акаунти едновременно.", "date": "2019.05.08", "title": "Руска пропаганда може да е стигнала до половината европейски граждани"}
{"url": "https://www.dnevnik.bg/photos/2019/05/08/3506470_fotogaleriia_svetovnite_snimki_na_denia_-_8_mai_2019_g/", "text": "Публиката на мача между \"Ливърпул\" и \"Барселона\" във Великобритания.", "date": "2019.05.08", "title": "Фотогалерия: Световните снимки на деня - 8 май 2019 г."}
