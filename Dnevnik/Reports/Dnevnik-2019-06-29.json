{"url": "https://www.dnevnik.bg/sport/2019/06/29/3931783_snimka_na_denia_shveciia_sloji_krai_na_24-godishnoto/", "text": "Швеция постигна драматична победа над Германия с 2:1 и стигна до полуфиналите на световното първенство за жени. Пред над 25 хиляди зрители в Рен, шведките обърнаха силния германски отбор с попадения на София Якобсон и Стина Блакстениус.", "date": "2019.06.29", "title": "Снимка на деня: Швеция сложи край на 24-годишното германско проклятие"}
{"url": "https://www.dnevnik.bg/biznes/2019/06/29/3931694_sus_100_mln_evro_bankovi_zaemi_shte_se_garantira/", "text": "Двете банки, които основно ще финансират чрез заеми  покупката на ЧЕЗ от \"Еврохолд\" , са дали предложение за следващите 3 години да отпуснат 100 милиона евро директно на дружествата на ЧЕЗ като заеми за оперативна дейност, за да могат да извършат своята инвестиционна програма. Това съобщи в предаването \"Седмицата\" на Дарик радио  председателят на Надзорния съвет \"Еврохолд\" Асен Христов . Той отбеляза, че и в момемнта ЧЕЗ изпълнява инвестиционните си програми със заеми и от печалбите връщат тези оперативни кредити. По подобен начин щяло да се процедира и в бъдеще. Допълнително целта била и да се намалят загубите, които имат дружествата на ЧЕЗ в момента и така чрез печалбата \"Еврохолд\" планира да върне сериозна част от заемите. Христов заяви, че двете големи банки-кредиторки вече са подписали нужните писма, с които гарантират осигуряването на средствата по сделката. Христов коментира, че енормално големите рейтингови агенции да наблюдават как ще се отрази една толкова голяма сделка и няма притеснтения около  намерението на агенция \"Фич\"  да наблюдава холдинга и неговата оценка. По думите му основното притеснение можело да дойде от това дали сделката ще завърши докрай и в какви срокове. Той отново изрази надежда сделката да приключи до края на годината. Христов коментира, че е жалко, че досега не са били изработени критериите в Комисията за енергийно и водно регулиране за това как се проверяват подобни сделки, което е трябвало да стане преди повече от година. \"Сега има порцедура да се разработят тези критерии, надяваме се да отговорим изцяло на тях\", допълни той. И изрази надежда в тези правила да не се сложат критерии \"директно срещу сделката\". Не смятам, че има такъв интерес, уточни Христов. На няколко пъти повтори, че България има огромен национален интерес ЧЕЗ да бъде придобит от българска публична компания с ясни капитали. В отговор на критики, че зад \"Еврохолд\" може да има скрити интереси и финансиране, Асен Христов заяви, че \"Старком холдинг\", който е основният акционер в \"Еврохолд\" винаги е бил фирма, от която той е притежавал 51 процента, Кирил Божков - 32 на сто и Велислав Христов - 17 на сто. Помолен да коментира мнения за политически обвързаности, Христов заяви, че познава Цветан Цветанов и председателят на парламента Цвета Караянчева, но това са само познанства. \"Гордеем се с това, че бяхме един от първите работодатели на г-жа Караянчева. Тя работи в Кърджали, в един от заводите, беше добър конструктор, много добър. Бяхме първите, които оценихме качествата й на организатор и 3 години беше управител на завода. После стана депутат и напусна\", разказа Христов.", "date": "2019.06.29", "title": "Със 100 млн. евро банкови заеми ще се гарантира 3-годишната инвестиционна програма на ЧЕЗ"}
{"url": "https://www.dnevnik.bg/bulgaria/2019/06/29/3931696_putnata_agenciia_se_opitva_da_prikrie_proverkata_v/", "text": "Агенция \"Пътна инфраструктура\" (АПИ) се опитва да прикрие случая с проверка на пътищата в независима лаборатория. Това каза евродепутатът от БСП Елена Йончева на пресконференция в централата на партията, съобщава \"Фокус\". Така тя отговори на твърдението на АПИ от преди два дни, че  в продължение на месец представител на БСП не е проявил интерес към поисканите от тях документи . \"АПИ се опитва да прикрие случая с проверка в независима европейска лаборатория на българските пътища и магистрали, строени и ремонтирани последните пет години. АПИ открито се подиграва с българските избиратели. Ние нямаме съмнение, че по документи нашите пътища, строени последните пет години са в перфектно състояние\", каза още Йончева и уточни, че по документи всичко е перфектно и по пътя в Своге, при който загинаха десетки при автобусна катастрофа. Тя добави, че ще сезира европейските институции за начина, \"по който се укрива информация от българския данъкоплатец и българския избирател и от българските народни представители\". Зам.-председателят на парламентарната група на БСП Георги Свиленски каза от своя страна, че има причина досега никой от партията да не се е запознал с поисканите документи. От АПИ са изпратили писмо до депутатите, с което ги канят да видят събраната информация в архива на агенцията. Свиленски подчерта, че държавните и местни органи, както и техните администрации са длъжни да оказват съдействие на народния представител и да предоставят сведения по документи във връзка с изпълненията на правомощията. \"Не пише да го канят в архива на АПИ да чете документите\", подчерта той. Депутатите поискаха документи за участъци от автомагистралите \"Хемус\", \"Струма\", \"Тракия\", \"Марица\", пътя Видин – Монтана и Околовръстния път на София.", "date": "2019.06.29", "title": "Пътната агенция се опитва да прикрие проверката в независима лаборатория, обяви Йончева"}
{"url": "https://www.dnevnik.bg/bulgaria/2019/06/29/3931699_nad_95_na_sto_ot_putnite_incidenti_bili_zaradi/", "text": "За миналата година 96 процента от пътните произшествия у нас са станали заради нарушения на водачите. Малък е процентът на катастрофите, станали заради пътните условия. 593 души са загинали по пътищата на България. Тези данни от МВР съобщи днес министърът на регионалното развитие и благоустройството Петя Аврамова по време на международната конференция \"Ефективни модели и инструменти за повишаване на безопасността на транспортната система\", предаде БТА. Тя цитира и данни от годишния индекс за безопасно шофиране за 2018 г., според които 93 процента от пътните произшествия с жертви са заради човешки грешки, а превишаването на позволената скорост е най-разпространеното рисково действие сред българските шофьори. За да се подобри безопасността на пътя, е необходимо да се обърне сериозно внимание както на пътната инфраструктура, така и на поведението на самите водачи на автомобили, отбеляза регионалният министър. За 2018 г. при 6684 тежки пътни произшествия по пътищата на страната загиналите са 611, а близо 8500 са били ранените, съобщи на същата конференция пък вътрешният министър Младен Маринов. Той съобщи, че през годината са регистрирани и са наложени санкции за над 1 300 000 нарушения по пътищата и това показвало, че шофяорите \"не са на нужното ниво на дисциплинираност и на толерантност към останалите участници в движението\".", "date": "2019.06.29", "title": "Над 95 на сто от пътните инциденти били заради човешка грешка"}
{"url": "https://www.dnevnik.bg/zelen/2019/06/29/3931686_gorski_slujiteli_predlagat_zashtita_za_gorite_ot/", "text": "Югозападното държавно горско предприятие (ЮЗДП) представи в две поредни срещи в края на тази седмица партньорския проект \"Как климатичните промени влияят върху горите?\", ръководен от Сдружение \"Балканка- 2009\" Благоевград и финансиран от Националния доверителен екофонд, който разпределя приходите от международната търговия на въглеродните квоти за парникови газове на България. Данните сочат, че за 60 години горските пояси изместват надморската си височина с 400-500 м и иглолистните дървета отстъпват място на широколистни. ЮЗДП представи и 4 ключови мерки за противодействие - по-добър мониторинг чрез сателитни данни и дигитални анализи, противопожарна превенция, залесяване с видове от \"горите на бъдещето\" и поддържане на максимално разнообразие от видове и структура в една гора, което повишава устойчивостта ѝ . Основен проблем според директора на държавното предприятие Дамян Дамянов, е че опазването на горите е скъпа и важна за обществеността дейност, за която вбъдеще вероятно няма да достигат пари. Към момента горскостопанската работа е почти изцяло зависима от приходите от продажба на дървесина, добавя инж. Дамянов. Заложените в Закона за горите от 2011г. плащания за екосистемните ползи от горите - осигуряване на вода, въздух, защита от ерозия и наводнения - все още не водят до реални приходи, които да могат да бъдат инвестиране в залесявания и други необходими дейности за защита на горите. Докато в другите европейски страни има създадени ефективни фондове за целево финансиране на горски дейности - в Хърватска това са 1% от приходите на дърводобивния бизнес - в България се разчита на отделни доброволчески акции и ресурс на горската система, който зависи от ограничените възможности на разумните сечи и пазара на дървесина, предлага възможно решение директорът на ЮЗДП. Д-р Александър Дунчев, експерт на ЮЗДП, разясни ,че разходите за залесявания са над 1000 лв. за декар и е необходим категоричен ангажимент на обществото, ако искаме да разполагаме с приеманите като даденост гори, води и чист въздух. Данните В четвъртък Александър Дунчев (ЮЗДП) представи данните от проекта в \"Клуб на пътешественика\" пред студенти и младежи от природозащитната програма \"Бъдещи природозащитници\", разработена от Асоциацията на парковете в България и партньори за образование на бъдещи специалисти по опазване и управление на природните ресурси. В петък данните бяха обсъдени и с експерти от горските администрации и Лесотехническия университет в присъствието на медии ва Ловен дом-Студена. Докато \"климатични промени\" все още звучи като неясна идея за много от нас, извън рекордните горещини, данните от проучването на ЮЗДП показват, че традиционните за едно място дървета ще отстъпват пред по-топлолюбиви и сухолюбиви, нетипични доскоро видове. На територията на Южна България ще навлизат средиземноморски видове дървета, а типичните горски местообитания се очаква до 60 години вече да не намират обичайните благоприятни условия от гледна точка на влажност на почвата, температури и количества валежи. На глобално ниво, по данни на Бърдлайф Интернешънъл, прелетните птици изместват ареалите си насевер, като в Северна България вече се наблюдават нетипичните за района Качулата кукувица и Червенокръста лястовица. Котешката змия (Telescopus fallax), която е средиземноморски вид, силно сухолюбив и масов по гръцките острови, в периода 1970-1990 г. има два забелязани екземпляра за България, а след 2000 г. – над 50 екземпляра, сгазени по пътя в Кресненското дефиле, по данни на Националния природонаучен музей към БАН. Промените в горите Представените от Александър Дунчев данни показват, че горите са уязвими за климатичните промени, въпреки че разчитаме на тях за смекчаване въздействието на тези промени, заради функциите им за защита от наводнения, засушаване, интензивни валежи и ерозия; както и като осигуряващи микроклимат, воден ресурс, биоразнообразие и поглъщане на CO2. Климатичните промени вече водят до отслабване на здравето на горите, защото променят средата им и водят до засушаване на почвата, поройни наводнения, ерозия и т.н. Пилотното изследване на ЮЗДП е първо по рода си за България и анализира промените в горите в територията на ЮЗДП и възможните мерки за защитата им от измененията в климата. Проектът се ръководи от риболовен клуб \"Балканка – 2009\" гр. Благоевград, за които е важно опазването на горите като важен фактор за съществуването на българските реки и риба, съвместно с Лесотехническия университет и Геополиморфик ЕООД, които извършват експертния анализ на световни бази данни за промени в климата и анализират данните на Югозападна България чрез сателитни и географско-информационно системи (ГИС). Експертите по проекта посочват, че отслабените горски екосистеми могат да бъдат тежко засегнати от зачестяващите при климатичните промени пожари, повреди от бури, късни мразове, а и са много по-уязвими за нападения на насекомни и гъбни вредители, които се развиват повече при пиковите температури, които наблюдаваме през последните години. Например, през 2006 г. лятото е било рекордно горещо за цяла Европа и короядите са имали по 3 поколения на година, което е увредило силно отслабените планински иглолистни пояси. Данните сочат увеличена уязвимост, водеща до нужда от повече санитарни сечи в традиционните за България гори. Целта на проекта, каза д-р Дунчев, не е да налага определена визия за промените, които може и да се случат по различен начин, а да предупреди за един вероятен сценарий и да предложи на горските експерти мерки, с които да подготвят горите и да ги направят по-устойчиви. Целта е да се мисли \"за горите на бъдещето, а не за горите на миналото,\" каза експертът на ЮЗДП. Мерките Още през 2011г Институтът на гората към БАН, в рамките на проект по програма Интеррег, разработва анализ на опазването на горите във връзка с климатичните промени, който включва климатични сценарии за България, идентифицирани зони на уязвимост на горските екосистеми и програма от мерки за адаптиране на горите към климатичните промени. Тези мерки са одобрени от ресорното горско министерство и Изпълнителната агенция по горите (ИАГ) през 2011 г. и предлагат избор на подходящи дървесни видове, подобряване на възрастовата структура и други.Т Тази година чрез проекта ЮЗДП допълва и уточнява тези мерки, като ключовите препоръки са четири, базирани на данните за Югозападна България. При анализа територията на ЮЗДП е разделена на 13 биоклиматични райони с относително еднакви биоклиматични условия. Направена е характеристика на всеки биоклиматичен район за неговата сегашна горска растителност по подпояси, изложения и почвени условия и е оценено е как се изменят биоклиматичните условия към 2100 г. и кои видове ще са най-подходящи за новите условия, въз основа на аналогични по климатични условия места. Очаква се, например, местността на Боровец през 2100 г да има климатични условия като сегашния район на Дупница, София - на Пазарджик, а районът на Сандански да се превърне в климатично отношение в днешна Ламия край Атина. За всички планини се очаква изместване с 400-500 м. нагоре на дървесните видове, характерни за сегашните пояси. Съответно, растителността, която може да расте в новите условия, ще бъде различна и е добре лесовъдите да планиран залесяванията си и за подготовка на горите. Предложенията на ЮЗДП са: 1. Да се адаптира мониторингът на процесите в горите чрез сателитни снимки и да се използват ресурсите на програма Copernicus на ЕК; 2. Да са инвестира в превенция на горски пожари - например, чрез пожарни коли и противопожарни кули; 3.При залесяване да се избират дървесни видове, които са най-устойчиви на бъдещия климат. В зони от мрежата \"Натура 2000\", където се опазват редки за Европа традиционни естествени местообитания, горите трябва да се възстановяват с видове от опазвания хабитат. Това се прави, например в района на Кресна, където след големия пожар от 2016г. ЮЗДП продължава да провежда залесявания, скоро и с контейнерни фиданки от  поточната линия в Локорско , за да възстанови редките дъбови местообитания. Въпреки това, дори в \"Натура 2000\", могат да се залесят и единични фиданки от видовете, очаквани в \"горите на бъдещето\". Според Александър Дунчев това няма да компрометира опазвания от \"Натура 2000\" хабитати, а ще го направи по-устойчив. За местата извън Кресна име и конкретни препоръки за подходящи видове от \"горите на бъдещето\". 4.Да се работи за осигуряване на структурна устойчивост на горите, което е особено важно за иглолистни култури, когато растат при трудни условия - плитки и ерозирали почви, скалисти терени. Тази устойчивост се постига с поддържане на максимално разнообразие от видове дървета, с различен генетичен произход - например, дъб от места с по-висока и с по-ниска влажност (повече за различния произход на един дървесен вид и залесяванията -  тук ), както и структурно разнообразие - различни \"етажи\" на растителност в гората.", "date": "2019.06.29", "title": "Горски служители предлагат защита за горите от настъпващите климатични промени"}
{"url": "https://www.dnevnik.bg/bulgaria/2019/06/29/3931705_nachalnikut_na_stolichnoto_shesto_raionno_e_uvolnen/", "text": "Началникът на столичното Шесто районно управление на МВР Петър Василев е бил временно отстранен, съобщава \"Нова телевизия\". Информацията потвърди вътрешният министър Младен Маринов и директорът на СДВР Георги Хаджиев. По данни на \"Нова телевизия\" Василев е буйствал тази нощ в заведение за бързо хранене. Охраната на обекта е подала сигнал до полицията. Когато полицейски екип е пристигнал на мястото на инцидента началникът на Шесто районно е направил опит да избяга с личния си автомобил, но е бил заловен на бул. \"България\". Той е отказал да му бъде направена проба за употреба на алкохол. По първоначални данни се е опитал да злоупотреби със служебното си положение. Назначена е проверка, а материалите ще бъдат докладвани в прокуратурата, която да прецени дали има данни за хулиганство.", "date": "2019.06.29", "title": "Началникът на столичното Шесто районно е временно отстранен"}
{"url": "https://www.dnevnik.bg/sport/2019/06/29/3931697_kiril_nikolov-dizela_zavurshi_vtori_v_olimpus_maraton/", "text": "Състезателят в планинското бягане Кирил Николов-Дизела завърши втори в \"Олимпус маратон\" в Гърция. Надпреварата се проведе за 16-а поредна година в планината Олимп, като за трети път е част от световните серии по скайрънинг. Това е изравнен най-добрият резултат на Николов, който беше втори и през 2015 г. Преди  година той беше четвърти , а през 2017 г., записа трето място. Българинът измина дистанцията от 43.8 км за 4:33.01 часа. Той беше с малко над минута по-бавен от победителя Заид Малек, който се състезава за Испания. Победителят завърши за 4:31.47 часа. Трасето беше много тежко, като включваше над 3200 метра денивелация. Николов започна силно и на 20-ия километър по трасето беше пръв. След това испанецът Малек започна да го настига и го изпревари. Трети в състезанието завърши друг представител на Испания - Пиер Аурей с време 4:34.52 часа. В надпреварата в Гърция участваше и Антония Григорова. Тя завърши с време 5:50.30 часа и беше с осми резултат.", "date": "2019.06.29", "title": "Кирил Николов-Дизела завърши втори в \"Олимпус маратон\" в Гърция"}
{"url": "https://www.dnevnik.bg/bulgaria/2019/06/29/3931706_chrez_policai_pod_prikritie_prokuraturata_ustanovi/", "text": "Разбита е организирана престъпна група за издаване на ТЕЛК решения за инвалидност. Тя е действала на територията на София от началото на 2019 г. Това съобщи зам. главният прокурор Иван Гешев, съобщава \"Фокус\". Задържани са трима лекари и един посредник, като те са взимали подкупи, за да издават документи с неистинска информация. Групата е била разбита с помощта на служител на МВР, който е работил под прикритие. \"Доказателствата за фалшиви ТЕЛК решения в София са преки, служител на МВР се представи за клиент и мина по цялата верига на престъпната група. Този служител на МВР си е платил капаро, крайна сума и си е получил решение на ТЕЛК, за това, че е 50 % нетрудоспособен\", посочи Гешев, като подчерта, че служителят на МВР е напълно здрав. От своя страна говорителят на Специализираната прокуратура Сийка Милева заяви, че двама от тримата установени лекари са председатели на две ТЕЛК комисии. Едната ТЕЛК комисия е 28-мо ДКЦ, а другата е Втора многопрофилна болница за активно лечение – София, по известна като Втора градска болница. Третият лекар, който е участник в организираната престъпна група, е психиатър, управител на медицински център. \"Участникът с основна роля в извършването на престъпната дейност е лицето посредник между лекарите и лицата, които са желаели да се снабдят с такива неистински телкови решения. Това е лице, което е от български произход, осъждан криминално проявен. Легално той се занимава с търговия в магазин за дрехи на територията на Женския пазар. Иначе неофициално той е известен сред лицата, които работят на територията на Женския пазар, както и сред лица от ромски произход, че той може да осигури срещу заплащане ТЕЛК решение с над 50 % трудова инвалидност. Този човек е изградил доверени отношения с лични лекари, както с лекари от различни специалности и както с председатели на ТЕЛК комисии на територията на София. Същият се обажда наличните лекари, които срещу заплащане издават така наречените етапни епикризи, като лицата изобщо не се преглеждани, не са посещавали медицински прегледи, а лекарите удостоверявали в експертните заключения диагнози, от които лицата изобщо не са страдали\", обясни Милева. Тя добави, че подкупите са варирали от 1000 до 3000 лв. Вчера са били извършени претърсвания и изземвания на 12 адреса. Това са адреси, които са обитавани от членовете на организираната престъпна група, както и ползваните от тях служебни адреси. Милева поясни, че са иззети множество документи, копия на лични карти, празни бланки за заявление на ТЕЛК, както и бележки, на които са изписани лични данни на лица и определени суми срещу тях.", "date": "2019.06.29", "title": "Чрез полицай под прикритие прокуратурата установи лекари и психиатър, издаващи фалшиви ТЕЛК"}
{"url": "https://www.dnevnik.bg/sviat/2019/06/29/3931707_severna_makedoniia_obmislia_dali_da_uchastva_v/", "text": "Според Северна Македония най-бързият, най-простият и най-евтиният начин да се осигури базисна енергия за по-дълъг срок е чрез атомната централа \"Белене\" в България. Това заяви вицепремиерът на Северна Македония Кочо Ангушев и добави, че се обмисля включването на страната в изграждането ѝ, съобщава БТА. \"България обяви, че събира оферти, в което на практика търси партньори за този проект. Ние като държава вероятно трябва да видим нашия интерес да участваме в такъв обект, тъй като с хода на времето губим базисната си енергия, защото нямаме въглища\", каза Ангушев. Пояснявайки, че базисна енергия се произвежда от въглища, газ или гориво и други източници няма, вицепремиерът подчерта, че тъкмо затова македонската страна е проявила интерес за участие в \"Белене\". \"Все още обаче концепцията от българска страна не е ясна и те нямат изградена докрай финансова конструкция, нито структура на заинтересуваните страни. Виждам, че целият регион изразява интерес за участие в този проект. Мисля, че е много рано да се говори за някаква конкретна реализация\", каза още Ангушев.", "date": "2019.06.29", "title": "Северна Македония обмисля да участва в изграждането на АЕЦ \"Белене\""}
{"url": "https://www.dnevnik.bg/sport/2019/06/29/3931709_manchestur_junaited_plati_45_miliona_paunda_za/", "text": "Манчестър юнайтед\" обяви втори нов трансфер за лятото, след като съобщи за привличането на Аарън Уан-Бисака. Английският защитник идва от \"Кристъл палас\" за 45 милиона паунда. Договорът на Уан-Бисака, който е десен бранител и е на 21 години, е за пет години. В него има клауза за удължаване с още 12 месеца. \"Юнайтед\" ще плати и 5 млн. паунда бонус на \"орлите\" при добро представяне на защитника. Според Sky Sports News заплатата на Уан-Бисака на \"Олд трафорд\" ще бъде 80 хиляди паунда седмично. Това е второ ново попълнение за лятото след  Даниел Джеймс , който беше купен от \"Суонзи\" за 18 милиона паунда. Уан-Бисака е и петият най-скъп футболист на \"Юнайтед\" след Пол Погба (89 млн. паунда), Ромелу Лукаку (76 млн. паунда), Анхел ди Мария (59.7 млн. паунда) и Фред (52 млн. паунда). \"Невероятно чувство е да мога да се нарека футболист на \"Манчестър юнайтед\". Знам колко малко играчи на света имат подобна привилегия. Нямам търпение да се присъединя към отбора и да се впиша в колектива\", каза Уан-Бисака пред сайта на \"Юнайтед\". През миналия сезон 21-годишният защитник записа 39 мача за \"Палас\" във всички турнири и даде четири асистенции. Според мениджъра на \"Манчестър юнайтед\" Оле Гунар Солскяр Уан-Бисака е футболистът, от който \"червените дяволи\" се нуждаят. \"Той е един от най-обещаващите млади защитници в Англия. Притежава всички качества, за да го направят един от най-добрите на позицията му. Аарън е млад и гладен за успехи и ще помогне на отбора да върви напред\", каза Солскяр.", "date": "2019.06.29", "title": "\"Манчестър юнайтед\" плати 45 милиона паунда за защитник на \"Кристъл палас\""}
{"url": "https://www.dnevnik.bg/sviat/2019/06/29/3931711_rusiia_shte_napravi_vsichko_vuzmojno_da_podobri/", "text": "Президентът на Русия Владимир Путин заяви днес, че Москва ще направи всичко възможно за подобряването на отношенията с Вашингтон, обтегнати от години заради Украйна и предполагаемата руска намеса в изборите в САЩ. На пресконференция в Осака Путин окачестви форума на Г-20 като \"добра, благоприятна за бизнеса и прагматична\" среща, съобщава БТА. Той подчерта, че по време на разговора си с президента на САЩ Доналд Тръмп вчера двамата са се съгласили за подобряване на двустранните икономически връзки. По думите на руския президент Русия и САЩ разбират, че трябва да намерят начин \"да излязат от настоящото положение\" и сили \"да обърнат страницата и да продължат напред\". На въпрос за вероятността САЩ да наложат нови санкции на Русия Путин отговори, че Вашингтон сам решава как да гради отношенията си с Москва. Путин отбеляза, че е обсъдил с Тръмп обвиненията за намеса в изборите и ситуацията във Венецуела, но не навлезе в подробности. Руският държавен глава изрази и желанието си да подобри отношенията с Великобритания, влошени силно заради покушението на британска територия срещу бивш руски шпионин, но подчерта, че премиерът Тереза Мей е заела твърда позиция по време на вчерашната им среща в Осака. Канцеларията на Мей съобщи, че тя е приканила Москва да предаде двамата руски граждани, заподозрени за отравянето на Сергей Скрипал и дъщеря му в Солсбъри миналата година. Путин потвърди днес, че е говорил с Мей по въпроса, но не даде никакви подробности, освен да повтори, че Русия никога не е имала никакви агресивни намерения срещу когото и да било. Той оцени срещата си с нея като \"малка, но положителна стъпка в правилната посока\". По-рано днес Тръмп потвърди, че Путин го е поканил на церемонията догодина по случай 75-годишнината от победата над нацистка Германия. \"Той ме покани, а аз казах, че ще си помисля сериозно\", каза американският президент на своята пресконференция в Осака.", "date": "2019.06.29", "title": "Русия ще направи всичко възможно да подобри отношенията си със САЩ, заяви Путин"}
{"url": "https://www.dnevnik.bg/sviat/2019/06/29/3931716_sasht_niama_da_nalaga_novi_mita_vurhu_vnosa_ot_kitai/", "text": "Президентът на САЩ Доналд Тръмп потвърди, че той и китайският държавен глава Си Цзинпин са се договорили Вашингтон да се въздържи от налагането на нови мита върху вноса от Китай, съобщава БТА. Той добави, че от китайска страна са се съгласили да купуват повече американска земеделска продукция. \"Ние задържаме тарифите, а те ще купуват земеделски продукти\", каза Тръмп на пресконференция в Осака след двудневната среща на върха на Г-20. Малко след това Тръмп спомена за възможно смекчаване на американските ограничения и срещу китайския технологичен гигант \"Хуауей\". По думите му американските компании ще могат да продават своето оборудване на \"Хуауей\". \"Говорим за оборудване, което не създава голям проблем за националната сигурност\", допълни той. В средата на май САЩ заплашиха да поставят \"Хуауей\" в черен списък на американските компании, на които се забранява да продават американски технологии без специално разрешение, поради съображения за националната сигурност. Администрацията на Тръмп подозира \"Хуауей\" в шпионаж в полза на Пекин, а китайската компания категорично отрича това. Започналата преди година търговска война между САЩ и Китай причини загуби за милиарди долари за китайски и американски компании, а освен това се отрази зле на производството, доставките и пазарите в глобален мащаб,", "date": "2019.06.29", "title": "САЩ няма да налага нови мита върху вноса от Китай"}
{"url": "https://www.dnevnik.bg/sport/2019/06/29/3931719_stanimira_petrova_donese_vtoro_zlato_na_bulgariia_ot/", "text": "Станимира Петрова спечели втори златен медал за България от европейските игри в Минск, Беларус. Боксьорката триумфира в категория до 57 килограма след победа над ирландката Михаела Уолш с 4:1 съдийски гласа. Първият златен медал в Минск, беше спечелен от  Мария Оряшкова в самбото . В двубоя с Уолш българката не остави никакво съмнеине в своето превъзходство. Петрова е двукратна световна шампионка в категория до 54 килограма. Тя добавя нова титла в кариерата си, след като има и злато от европейското първенство през миналата година. В категория до 52 кг при мъжете Даниел Асенов не успя да вземе златото. Еврпейският шампион от 2015 и 2017 г. загуби от испанеца Габриел Ескобар с 1:4 съдийски гласа. Дотук бългаските спортисти донесоха 17 медала на страната – два златни, седем сребърни и осем бронзови отличия. Европейските игри продължават до неделя.", "date": "2019.06.29", "title": "Станимира Петрова донесе второ злато на България от европейските игри"}
{"url": "https://www.dnevnik.bg/bulgaria/2019/06/29/3931720_novo_naprejenie_zaradi_poredniia_plan_za_stroej_v/", "text": "Поредният  план за нов строеж в столичния квалтал \"Младост\"  отново предизвика сблъсък между живеещите в съседство хора и собственика на терена. А инвеститорът дори обвини столичния кмет Йорданка Фандъкова, че \"под политически натиск и предстоящите местни избори\" е спряла документите, с които строежът е щял да бъде реализиран. Според съобщението на фирмата-строител фирма \"Джи Ти Строй\" ЕООД на днешна среща с протестиращите граждани е било достигнато до единно становище да се поиска от Фандъкова лично да даде решение на проблема. По-късно протестиращите граждани изпратиха пък съобщение, в което определиха действията на строителя да огради имота като \"явна демонстрация за незачитане на Столичния общински съвет и тяхното вече прието решение да бъде спрян строежа\".  Става дума за имот в непоследствена близост до изхода на метростанция \"Младост 1\", точно в края на бул. \"Йерусалим\". Фирмата днес постави ограда на парцела с табели \"Частна собственост\", което събра протестиращи граждани. Според фирмата-собственик, теренът е попадал в изменение на плана на квартала, с което се е предвиждало свързването на бул. \"Йерусалим\" със съседният, стоящ перпендикулярно - бул. \"Андрей Сахаров\". Сега двата са свързани с малка уличка и два светофара. Изменението предвиждало 476 кв.м. от частния терен да бъдат отчуждени, за да се изгради нова по-широка връзка между булевардите. На останалата част от имота обаче се предвиждало изграждането на търговска сграда, съобщава инвеститорът. Миналата седмица обаче Столичният общински съвет по предложение на кмета Йорданка Фандъкова е спрял изменението. Което според \"Джи Ти Строй\" е станало \"под политически натиск и предстоящите местни избори\". \"Гражданите обсъдиха ситуацията със собственика Гергана Симова и заедно стигнаха до съгласие да поискат решение на проблема от кмета Йорданка Фандъкова\", се казва в съобщението. В момента на незастроеният парцел пред блок 73 има тревна площ и ниска растителност. Според твърденията на собственика обаче този терен никога не е бил предназначен за озеленяване. \"Изключително сме възмутени от опита да се представи наложеното от Столична община решение за новата улична регулация като инициатива на \"Джи Ти-Строй\" ЕООД, както и от неумелия и безкруполен опит да бъдем противопоставени на гражданите, живущи в блок 73 с неверни твърдения, че от имот за озеленяване нашият имот щял да бъде застроен с 12 етажен хотел\", се казва в съобщението. Собственикът отбелязва, че от години общината възнамерява да направи връзката между двата булеварда, като частично изземе площ от частния имот. \"Приехме да съдействаме, като никога не сме допускали, че може по такъв груб и популистки начин да се нарушава законът в Република България, превръщайки тази инициатива в 5-годишна сага на неспазване на законоустановени срокове\", се казва в съобщението. И се отбелязва, че в момента се е стигнало до \"патовата ситуация, с която да обясним, че сме потърпевши като протестиращите граждани\". Инвеститорът пита защо \"Столична община лъже за статута на имота при положение, че никога не е бил за озеляване?\" и \"Как Столична община се разпорежда с частен имот?\". \"Ние живущите категорично не приемаме този израз на подигравка с гражданите и институциите и опити чрез сила да се бранят позиции в ущърб на хората. Заграждайки имота, се преустановява лесния достъп до метростанция Младост 1, което възпрепятства особено много майки с колички, възрастни хора и хора със затруднено придвижване\", обявиха протестиращите. Те искат да се запази зелената площ като се обезщетят собствениците на друго място и теренът стане общински с отреждане за озеленяване. ", "date": "2019.06.29", "title": "Ново напрежение заради поредния план за строеж в столичния кв. \"Младост\""}
{"url": "https://www.dnevnik.bg/sport/2019/06/29/3931712_sharl_lyokler_grabna_polpozishuna_v_avstriia_problem/", "text": "Шарл Льоклер с \"Ферари\" ще стартира от първа позиция в Гран при на Австрия, девети кръг за сезона във Формула 1. Пилотът от Монако се пребори за втория полпозишън в кариерата си, след като  стартира пръв и в Бахрейн  в края на март. Състезателят на \"Ферари\" беше много бърз и записа нов рекорд на трасето - 1:03.003. Льоклер, който е вторият най-млад пилот в историята, стартирал от първа позиция, беше най-бързия на пистата \"Ред бул ринг\" в съботния ден. Той не остави никакво съмнение в превъзходството си и с невероятно темпо надви съотборниците в \"Мерцедес\" Люис Хамилтън и Валтери Ботас. Пилотите на \"Сребърните стрели\" остана съответно втори и четвърти, а между тях се вклини Макс Верстапен с \"Ред бул\". Пилотите на първа редица ще стартират с различни гуми, като Льоклер ще започне надпреварата с най-мекия тип гуми \"софт\", а Хамилтън с \"медиум\". Четирикратният световен шампион Себастиан Фетел претърпя голям удар, след като не успя да участва в последната част от квалификацията. Преди финалните 12 минути от сесията се появи проблем в болида му и го спря от участие. Германецът ще стартира десети. \"Колата беше страхотна в цялата сесия и съм много доволен от постижението ни. Не се притеснявам от стратегията, която избрахме, уверени сме, защото постигнахме добри неща във втората тренировка\", каза Льоклер след квалификацията. Състезанието за Гран при на Австрия е в неделя от 16.10 часа. В първата фаза на квалификацията от \"Ферари\" заложиха на среднотвърдия тип гуми, докато всички останали отбори правеха опити с гумите \"софт\". Шарл Льоклер беше с най-доброто време, а постижението му беше с две десети по-добро от това на съотборника му Фетел. Люис Хамилтън имаше проблеми с баланса на болида и така не успя да се доближи до пилотите на Скудерията. Едва в края на първата част имаше разместване в челото и Макс Верстапен оглави таблицата с гуми \"софт\". Напред не продължиха съотборниците в \"Уилямс\" Роберт Кубица и Джордж Ръсел, Даниил Квят с \"Торо росо\" и пилотите на \"Рейсинг пойнт\" Ланс Строл и Серхио Перес. Във втората част от квалификацията в \"Мерцедес\" очаквано заложиха на гуми \"медиум\", с които да направят своите обиколки и да стартират надпреварата в неделя. Температурите на трасето продължиха да се покачват, а при тези условия от \"Ферари\" избраха да сложат най-меките гуми. Болидите им заработиха още по-добре, като Льоклер и Фетел бяха с най-добрите времена. Пилотът от Монако завъртя обиколка за 1:03.378 и беше по-бърз с 289 хилядни от съотборника си. Хамилтън остана на над четири десети, а зад него бяха Верстапен и Валтери Ботас, и тримата със среднотвърди гуми. До края на втората част от \"Ферари\" избраха да не правят обиколки с \"медиум\", което раздели стратегиите на двата водещи отбора за неделната надпревара. За третата част се класираха още Пиер Гасли (\"Ред бул\"), съотборниците в \"Алфа Ромео\" Кими Райконен и Антонио Джовинаци, Ландо Норис с \"Макларън\" и Кевин Магнусен с \"Хаас\". Преди решителните 12 минути в квалификацията се появи проблем с болида на Фетел. В бокса на \"Ферари\" свалиха капака на двигателя и работеха активно по лявата част на колата на германеца, коригирайки страничните елементи.", "date": "2019.06.29", "title": "Шарл Льоклер грабна полпозишъна в Австрия, проблем спря Фетел"}
{"url": "https://www.dnevnik.bg/analizi/2019/06/29/3931609_sdelkata_s_chez_treti_dubul/", "text": "Сделката за продажба на българските активи на ЧЕЗ е вече в третата си година и по нищо не изглежда по-близо до приключване. За този период се спрягат три компании като потенциални купувачи - \"Фючър енерджи\", \"Инерком\" и \"Еврохолд\". Първата фалира в края на 2018 г., втората има сключен предварителен договор, но не успява да изпълни условията по него и продавачът се отказва, предстои да стане ясно каква ще е участта на третата. Единствената константа в тази история е отношението на управляващите към подобна сделка, което е лишено от всякакъв ентусиазъм. До края на 2018 г. правителството не проявява абсолютно никаква публична заинтересованост около бъдещето на компания, която снабдява с електроенергия и осигурява мрежови услуги на около 1/3 от обществото. Такъв интерес се заражда едва в началото на 2019 г. след медийни публикации и политически изказвания относно притеснения за бъдещата сделка с \"Инерком\". В резултат на това само за около седмица правителството преминава от едната крайност – уверения, че не може да се меси в частна сделка, до другата – решение да придобие управляващ дял в активите на ЧЕЗ. Ситуацията в момента изглежда подобна – Като се има предвид, че и двете компании са публични дружества, е нормално около сделката да няма много предварителна информация и да се спекулира. За сметка на това сделката традиционно е обект на одобрение от два регулатора – Комисията за финансов надзор и Комисията за защита на конкуренцията, а от май 2018 г. и на Комисията за енергийно и водно регулиране. С други думи държавата разполага с всички инструменти, за да защити интересите на обществото, предвид ключовата роля на ЧЕЗ България в социалния и бизнес живот в страната. Същевременно вдигането на много шум и постоянните спекулации около продажбата на активите на компанията има точно обратния ефект. Нещо повече – поведението на правителството при сключване на предварителния договор между ЧЕЗ и \"Инерком\" внася допълнителен и значителен риск, който може да се е оказал непреодолима пречка при осигуряване на финансиране на сделката. Заедно с това се вменяват задължение на Комисията за енергийно и водно регулиране да \"разрешава сделки по разпореждане с дялове и акции, представляващи повече от 20 на сто от капитала на търговски дружества, които осъществяват лицензионна дейност по пренос и разпределение на електрическа [] с оглед гарантиране сигурността на доставките, защитата на националната сигурност и обществения ред\" (Закон за енергетиката, чл. 21, ал. 1, т. 23а). С това действие управляващите индиректно показаха, че над дружествата на ЧЕЗ, чиято дейност е изцяло регулирана, което може да застраши доставките на електрическа енергия. С други думи правителството ясно показа, че каквото и да върши регулаторът, законът много бързо може да бъде променен, така че да усложни и дори изкриви регулаторната дейност. Нещо повече – промените в закона влизат в сила на 8 май 2018 г., а все още не са приети ясни критерии на законово ниво, на база на които регулаторът може да одобри или отхвърли дадена сделка. От тогава досега Законът за енергетиката е променян във всеки месец от 2018 г., както и през февруари и май 2019 г., но в нито един случай темата за критериите не е повдиган. Сега това вече е неизбежно, но най-вероятно ще бъде направено прибързано, необосновано и без необходимото обществено обсъждане, което е поредният политически риск. Всъщност тази сделка не би трябвало да се радва на чак толкова голям интерес, тъй като става въпрос за регулирана дейност, в която дружествата, независимо от собственика им, имат силно ограничени възможности за провеждане на бизнес политика, в сравнение с останалите сектори. Независимо кой е собственик на ЧЕЗ Електро, ако дружеството реши да спре тока на битов или небитов потребител на регулирания пазар - без основателна причина, разписана ясно в законовите и подзаконовите нормативни актове, както и в общите условия на дружеството - това е нарушаване на лицензионната му дейност и следва отнемане на лиценза. Същото се отнася за ЧЕЗ Разпределение – нито до регулирания, нито до свободния пазар, освен при основателни причини като в гореописания случай, защото, отново, губи лиценза си. Ако отнемането на лиценза на дружествата може да доведе до нарушаване на сигурността на доставките, Комисията за енергийно и водно регулиране назначава особен търговски управител (чл. 83, ал. 1 от наредбата за лицензиране на дейностите в енергетиката). Особеният търговски управител продължава осъществяването на лицензионната дейност до прехвърляне на собствеността върху енергийните обекти и определянето на нов лицензиант. При този случай обаче (за разлика от настоящата ситуация, в която се променя единствено собствеността на компаниите с лиценз за определена дейност, но не се променят условията на лиценза) енергийният регулатор прави проверка относно възможността на новия собственик да извършва лицензионната дейност. - Разполага ли купувачът с достатъчно средства както за завършване на сделката, така и за обезпечаване на лицензионната дейност? Това включва финансиране на първоначалното прехвърляне на акциите, както и последващи предложения за изкупуване на акциите от миноритарните акционери, рефинансиране на дългове. Към това се прибавя и инвестиционната дейност на дружеството, която предвижда инвестиции в размер на около 184 млн. лв. през 2019 и 2020 г. - Може ли сделката да доведе до нарушаване на пазарните отношения в сектора? Всичко останало е в ръцете на енергийния регулатор, който разполага с достатъчно законови инструменти, за да извършва ефективен надзор и контрол над лицензираните дружества. Ако пък някой има съмнение, че такъв не се извършва, следва да се приведат съответните доказателства и да се вземат мерки, каквито също има предвидени. Вдигането на шум и политическото вмешателство в бизнес отношения (в случая прехвърляне на собственост) не защитава обществения интерес. Напротив – това влошава бизнес средата и обезкуражава инвеститорите, от което впоследствие страда обществото.", "date": "2019.06.29", "title": "Сделката с ЧЕЗ – трети дубъл"}
{"url": "https://www.dnevnik.bg/gradska_sreda/2019/06/29/3931531_stroitelniiat_kontrol_poiska_podium_i_naves_vurhu/", "text": "Заведение за хранене на ъгъла на столичните улици \"Гурко\" и \"Шишман\" монтира на тротоара подиум с навес преди месец. Новото съоръжение видимо сви пространството за минаване на пешеходците по \"Гурко\". Потърсени за обяснение, от заведението обясниха пред \"Дневник\", че имат разрешително за преместваем обект, плащат си тротоарно право и \"повече не коментираме\". Ресторантът като местоположение попада в Зона 2, според Наредбата за преместваемите обекти на Столичната община. Разрешенията в нея се издават лично от главния архитект на София. Проверка показа, че наистина е издадено разрешително за поставяне на маси на тротоара от главния архитект на София Здравко Здравков от 24 април. Той е одобрил и схема за поставяне на масите върху 28 кв.м от тротоара. Към схемата са приложени и конкретни изисквания. В тях изрично се забранява заведението на ул. \"Гурко\" да поставя подиум върху тротоара, както и ветробрани от винил или стъкло, стъклени парапети, паравани и др. Поставеният навес и подиум показват, че заведението не се е съобразило с изискванията на главния архитект. \"Дневник\" сигнализира на 19 юни общинската дирекция \"Строителен контрол\" на арх. Влади Калинов, която е към направление \"Архитектура и градоустройство\"(НАГ) на Столична община. НАГ на 25 юни съобщи, че още на 10 юни екип на \"Строителния контрол\" на арх. Влади Калинов е проверил ресторанта и е съставил констативен акт за нарушението по чл.57а на Закона за устройство на територията. Въпреки това, служители на ресторанта дни след обявената дата на проверката на \"Строителния контрол\" поставяха декоративни елементи и укрепваха подиума на тротоара.  Арх. Калинов на 25 юни на база констативния акт е издал заповед за премахването на подиума и навеса, защото няма разрешение за строежа им. Сега тече 14-дневният срок, считан от 25 юни, за обжалване на заповедта му. Ако до 9 юли не постъпи възражение и преместваемият обект не бъде доброволно демонтиран, \"ще бъдат предприети действия за принудително премахване\", обясниха в петък от НАГ пред \"Дневник\". И добавиха, че ако собствениците на ресторанта оспорят заповедта на арх. Калинов, ще започне дело в Административния съд-София град. Тогава решение по казуса едва ли ще излезе по-рано от есента, коментираха юристи.", "date": "2019.06.29", "title": "Строителният контрол поиска подиум и навес върху тротоара на ул. \"Гурко\" да се премахнат"}
{"url": "https://www.dnevnik.bg/sport/2019/06/29/3930252_strelia_li_chelsi_v_tumnoto_s_frank_lampard/", "text": "Челси\" търси мениджър\". Това изречение отново е актуално, като клубът е готов да направи необичаен избор. Фаворит за поста е легендата на лондончани Франк Лампард. 41-годишният англичанин е готов да приеме предизвикателството, след като получи зелена светлина от сегашния си отбор \"Дарби каунти\", за да преговаря с \"Челси\". С едва една година опит като мениджър евентуалното му назначаване изглежда като изстрел в тъмното. От друга страна, Лампард е любимецът на всички сини фенове и може да трансформира тази подкрепа в добри резултати на терена. Последната дума има собственикът Роман Абрамович, който трябва да реши дали Лампард би оправдал риска, ако бъде назначен на поста. Назначаването на Лампард би бил най-големият залог, който Абрамович е правил някога. За последните 16 години се завъртяха общо 11 мениджъри, като взискателният руски олигарх ги подбираше на базата на предишен опит и успехи и беше готов да се раздели с всеки по всяко време. Абрамович би изневерил на стила си с назначаването на Лампард, който на 41 години е млад и недоказан в треньорската професия. Народността му също не работи в негова полза, след като за последно англичанин води клуба през 1996 г. в лицето на Глен Ходъл. Освен риск за Абрамович, евентуално завръщането в \"Челси\" като мениджър е огромно предизвикателство и за Лампард. Той води \"Дарби\" в 57 мача, в които има 24 победи, 17 равни и 16 загуби при голова разлика 90:70. Тимът завърши шести в Чемпиъншип и загуби в плейофите за влизане в елита. \"Ще бъде трудно за него. Той прекара една година в \"Дарби\" и създаде добра връзка със собственика, така че ще му е трудно да напусне. Но ако \"Челси\" почука на вратата, дали той ще откаже? Решението няма да бъде лесно\", каза дългогодишният мениджър на отбори в английския футбол Хари Реднап. Лампард е водещият голмайстор на \"Челси\" с 211 гола, като за 13 години спечели 11 големи трофея с клуба. Именно статутът му на легенда го прави добър популистки избор, който ще се понесе по вълната на еуфорията на феновете. Лампард е човекът, който познава клуба до най-малката подробност. Той вероятно осъзнава риска, който би поел, след като е виждал отблизо неща от кухнята на отбора и как големи мениджъри се провалят на поста. \"Лампард е точният човек, от когото \"Челси\" се нуждае в момента. Всяка работа след \"Дарби\" ще бъде риск за него, но коя работа не е рискована\", каза легендарният английски нападател и футболен анализатор Алан Шиърър. \"Челси\" е изправен пред проблеми, като клубът получи забрана да привлича нови футболисти в рамките на два трансферни прозореца. Сините обжалват решението пред Спортия съд в Лозана, като случаят може да помогне на Лампард, за да му бъде дадено време да наложи философията си с по-млади футболисти в състава. \"Той е много добра опция за клуба. Справи се добре с \"Дарби\" и ги отведе до плейофите. Ако трябва да чака до 50, за да е готов, тогава никога няма да бъде. Всичко зависи от опита и желанието ти да успееш. Ако той усеща, че е готов, не мисля, че е прекалено рано\", каза бившият нападател на \"Челси\" Дидие Дрогба.", "date": "2019.06.29", "title": "Стреля ли \"Челси\" в тъмното с Франк Лампард"}
{"url": "https://www.dnevnik.bg/bulgaria/2019/06/29/3930117_za_romite_kato_za_nas_ili_koga_e_vuzmojna_integraciia/", "text": "                     \"При отварянето на някои от новите градини и здравни пунктове в страната, посещавах местните общности. Това бяха едни от най-поразителните изживявания в моя живот, които никога няма да забравя\", заяви посланикът на Швейцария. И пожела България в бъдеще да заложи на постигнатите от проекта резултати и знания, от положителния опит, да \"не открива колелото\". Да продължи проектите и да гарантира устойчивост. Тя отбеляза, че в Женева например около 40 на сто от хората са чужденци. И Швейцария не би могла да се справи без целенасочени интеграционни програми.", "date": "2019.06.29", "title": "За ромите като за нас, или кога е възможна интеграция (видео)"}
{"url": "https://www.dnevnik.bg/bulgaria/2019/06/29/3915339_hristiianite_pochitat_svetite_apostoli_petur_i_pavel/", "text": "Свети апостол Петър е един от любимите ученици на Исус и следва Спасителя неотлъчно до Възнесението. Роден е в град Бетсаида в семейството на Йонас и Йоанна. Рожденото му име е Симон, а после е наречен Петър (от гръцки – камък) от Иисус Христос заради силната му вяра. Бил е беден рибар. Брат му Андрей Първозвани - първият ученик на Иисус, го запознава със Спасителя и впоследствие Петър става негов най-приближен следовник. По време на съда над Иисус Петър се отрича от него три пъти, но после се разкайва искрено и получава опрощение от Божия син. Св. Петър произнася първата проповед след Петдесетница, когато се смята, че Христос установява своята църква на земята. В живота си апостолът проповядва учението на Христа на много места по света. Умира в Рим през 67 г., разпнат от император Нерон. Бил е на 75 години. След това Савел се покръстил, сменил името си на Павел и започнал да проповядва. Също като св. Петър той е разпнат на кръст на 29 юни 67 г. Народните обичаи Празникът има запазено място и в народния календар. Във фолклорната традиция св. Петър е приеман за ключарят на райските порти. Смята се, че празненствата на Петровден служат за предпазване от огън, пожар, гръмотевица и град. Традицията е да се заколи жертвено животно в чест на светците - обикновено петел. На 29 юни се отбелязва и празникът на българските занаятчии.", "date": "2019.06.29", "title": "Християните почитат светите апостоли Петър и Павел"}
{"url": "https://www.dnevnik.bg/analizi/2019/06/29/3930463_zashto_bulgarite_sa_bedni/", "text": "Трийсет години след края на социализма и 12 години след влизането в ЕС въпросът за бедността сред българите остава един от основните сред обществото и политическия елит. Не случайно темата не спира да бъде част от предизборни дебати и граждански инициативи. Ако на сравнително ниво бедността сред обществото е по-малка, отколкото през 90-те години, то негативната тенденция страната да бъде първенец по този показател остава и до днес.  Голяма част от бившите социалистически държави са днес в редицата на тези с най-голяма бедност, което до известна степен потвърждава този разказ. Само че историческите данни от периода на късния социализъм и началото на прехода показват по-различна картина. В цяла Източна Европа страните преминават през увеличаване на бедността по време на първите години на 90-те, когато икономическата трансформация води до голямо понижаване на доходите на хората и безработица. При някои страни увеличението на бедността е минимално като Хърватия (от липсваща до 2.23% през 2000 г.) и част от Вишеградската четворка, а при други наподобява социална катастрофа. В групата на вторите влизат както \"изоставащите\" България и Румъния, така и някои от отличниците на шоковата терапия като Естония, Латвия, Литва, но и държави с проблематична или липсваща демократизация като Молдова, Беларус и Русия. В този смисъл връзка между историческото наследство и бедността съществува дотолкова, че периодът на голяма трансформация в началото на 90-те години е важен момент за институционални решения във вътрешната политика и икономика, които водят до увеличаване или намаляване на социалните щети в страните в преход. България е от тези, в които социалните щети са едни от най-продължителните и най-големи, в другия край са държави като Словения с отличаващ се плавен преход към пазарна икономика и бърза консолидация на демокрацията.  Ако направим сравнение на базата на всички европейски държави, ще се отличи до известна степен силна взаимовръзка между нарастване на БВП (един от най-често използваните индикатори за икономическо развитие) и бедността. Колкото по-богата е една държава, толкова по-малък процент са бедните, и обратното. България тук отново е в позиция на догонващ. Близки исторически и географски държави като Словения, Словакия, Чехия и Хърватия отдавна са ни изпреварили по този показател. Като разгледаме развитието на този показател исторически, ще се открои следната тенденция – изоставането на България е свързано с проблемите в икономиката в края на 80-те години, откогато започва спадът на БВП и рязкото му и продължително понижаване през 90-те години. По данни на проекта \"Мадисън\" нивата на БВП в България от 1989 г. са достигнати едва 14 години по-късно. Но България не е изключение. Същата тенденция се наблюдава в голяма част от другите източноевропейски държави. Нивата на БВП от 1989 г. са достигнати над 10 години по-късно в почти всяка една от тях, в това число Чехия, Хърватия, балтийските републики, Сърбия, Македония, Словакия.  Това е фактор, който често бива употребяван в България за обяснения на икономическото развитие и наличието на бедност. Счита се, че колкото повече инвестиции идват в България, толкова по-малка ще бъде бедността и безработицата. Вероятно този аргумент е вследствие на очакването, че това ще подобри бизнес средата, ще увеличи конкуренцията, а с това и заплащането ще се подобри. Само че голямата картина е по-различна. Ако направим сравнителен анализ на външните инвестиции като процент от БВП във всяка европейска страна, ще открием, че няма връзка между големината на инвестициите и процента бедни хора. Ако търсим някаква тенденция, тя е дори обратната. България е една от страните, в които големината на външните инвестиции е над 70% от БВП, докато държави като Италия, Германия, Франция, Финландия, Дания и т.н. са в групата на държавите с под 50% външни инвестиции.  Смята се, че един от основните фактори за намаляването на бедността е увеличаването на средствата за социална защита. По този показател България заедно с други източноевропейски държави е в групата на държавите, които отделят най-малко за социална защита – под 15%. В голяма част от случаите това са държави с голям процент на бедни. В другия край са скандинавските държави, Франция и Австрия, които отделят над 20% за социална защита и в същото време са с малки нива на бедност – под 10%.  Втори измерител по ролята на този показател е да проверим доколко бедността намалява процентно след социалните плащания – така в една държава може преди социалните плащания бедността да е голяма, а след тях – да намалява драстично. По данни на Евростат ролята на социалните плащания за намаляването на бедността се равнява на близо 34% средно за Европа. Т.е. заради социалното подпомагане 34% от населението в Европа излиза от категорията \"бедни\". България е в дъното на тази класация като една от страните, в които бедността не намалява драстично, а едва с между 20% и 25%. Лидерите по този показател са отново скандинавските страни, но също така Унгария, Чехия и Словения.  Трети измерител на ролята на социалната държава е доколко неравенството върви ръка за ръка с бедността. Често се твърди, че напредването на най-богатите води след себе си до подобряване на положението на най-бедните. По тази логика бихме очаквали, че ако в една страна съществува голямо неравенство заради голямото богатство на най-заможните 1% и голямата разлика в доходите им с тези в дъното, това не би било свързано с нарастване на процента на бедни, а на обратната тенденция – към тяхното намаляване. Действителността обаче е по-различна. Колкото по-голямо е неравенството в една страна, толкова по-голям е процентът на бедни хора – кое е първопричината е въпрос на подход, но е факт, че силна връзка съществува и тя в сравнение с останалите фактори е най-силна. В групата на водачите по неравенство и бедност влизат България, Румъния, Латвия, Гърция, Кипър и Литва. В другия край са скандинавските страни, Белгия, Холандия, Чехия, Словакия и Словения.  От всичко показано дотук изглежда, че ако има воля за решаване на проблема с бедността, това неминуемо преминава през сериозно осмисляне на първопричините за появата и поддържането на високи нива на бедност. Ако съдим по други европейски държави, намиращи се както в Северна Европа, така и в Централна, но и Източна, решенията трябва да включват увеличаване на ефекта на социалните плащания, намаляване на икономическите неравенства (въвеждане на минимален необлагаем минимум и прогресивно данъчно облагане например) и развиване на силна икономика в страната, а не икономика, разчитаща основно на външни инвестиции. Нещо повече, както видяхме, в групата на страните с малка бедност и силни икономики присъстват бивши социалистически държави. Така че е време да се забрави вечното оправдание, че \"соцът\" е виновен, и да започнем да говорим сериозно за капитализъм и демокрация. ", "date": "2019.06.29", "title": "Защо българите са бедни"}
{"url": "https://www.dnevnik.bg/sport/2019/06/29/3931657_sled_kritiki_ot_trump_futbolistka_klasira_sasht_na/", "text": "Може ли американският президент Доналд Тръмп да се превърне във \"вдъхновение\" за женския национален отбор по футбол? Отговорът е положителен, след като критики от Тръмп, отправени към една от звездите на \"янките\" Меган Рапиноу, мотивираха опитната състезателка да класира Щатите на полуфинал на  световното първенство . В четвъртфиналния сблъсък с Франция, завършил 2:1, Рапиноу вкара и двете попадения, само няколко дни, след като беше критикувана от Тръмп в \"Туитър\". Причина за неодобрението от американския президент беше признание на Рапиноу, че няма да посети Белия дом, ако САЩ спечели световната титла. Тогава Тръмп я обвини, че \"показва неуважение към своята родина\" и дори я посъветва: \"Нека първо да спечели преди да започне да говори\". Рапиноу беше герой и в осминафинала с Испания, когато вкара две дузпи за успеха с 2:1. В мача с домакините на турнира Рапиноу отново се разписа два пъти, за да отстрани французойки пред близо 46 хиляди зрители на \"Парк де Пренс\" в Париж. Тя откри в петата минута от пряк свободен удар с хитро изпълнение от малък ъгъл. Ударът на Рапиноу мина през краката на всички в наказателното поле и изненадата френската вратарка. Вторият гол падна в 65-ата минута след асистенция на Тобин Хийт при контраатака. В края на мача Франция върна едно попадение чрез Ренар, но нямаше време за повече и напусна турнира. В полуфиналите САЩ ще срещне  Англия  в дербито на турнира.", "date": "2019.06.29", "title": "След критики от Тръмп футболистка класира САЩ на полуфинал на световното за жени"}
{"url": "https://www.dnevnik.bg/evropa/2019/06/29/3931402_madridchani_shte_protestirat_sreshtu_planovete_za/", "text": "Хиляди хора в Мадрид планират да участват в протест в събота вечер срещу премахването на нискоемисионната зона в испанската столица, която  бе въведена през ноември миналата година  от тогавашния ляв кмет Мануела Кармена, предаде \"Гардиън\". По повод промените изпълняващият длъжността министър на околната среда предупреди новия градски съвет, че плановете му рискуват да поставят идеологията пред здравето на хората. Новията градски съвет на Мадрид, ръководен от консервативната Народна партия и дясноцентристката партия \"Сиудаданос\"  с подкрепата на крайнодясната \"Вокс\" , обяви намеренията си да анулира зоната, известна като \"Мадрид Сентрал\", дни след като встъпи в длъжност по-рано този месец. От 1 юли съветът вече няма да глобява хората за това че навлизат с по-замърсяващи превозни средства в центъра, на практика прекратявайки съществуването на нискоемисионната зона. Бе обявено, че прекъсването ще е временно и може да бъде преразгледано. Според Тереса Рибера, изпълняващ длъжността министър за екологичния преход, новият съвет допуска сериозна екологична, политическа и финансова грешка. По време на кампанията преди местните и регионални избори през май, кандидатът на Народната партия да оглави регионалното правителство на Мадрид атакува схемата като каза, че задръстванията са \"част от живота в Мадрид\" и че нощният живот в града \"върви ръка за ръка със задръствания\". Според Рибера решението рискува да доведе до глоби от страна на ЕС за неспазване на законодателството, свързано с качеството на въздуха. Тя смята, че все пак схемата няма да бъде окончателно изоставена не на последно място защото общественото мнение в столицата стои зад нея. Според природозащитната група \"Еколози в действие\" \"Мадрид Сентрал\" вече е довела до рекордно намаление на нивата на азотен диоксид в центъра на града, като замърсяването от газа е било с 48% по-ниско в сравнение със същия месец миналата година. Равнището на азотен диоксид в града е с 16% по-ниско. През изминалия месец над 224 хил. души подписаха петиция с призив за запазване на \"Мадрид Сентрал\". Новият кмет на града, Хосе Луис Мартинес-Алмейда от Народната партия, описа \"Мадрид Сентрал\" като провал и каза, че екипът му работи, за да намери алтернативни начини да гарантира \"устойчив транспорт\", като платна за автобуси и за превозни средства с повече от един пътници. Инициативата за зона срещу замърсяването бе въведена от предишния кмет Мануеал Кармена. Тя обхващаше 472 хектара. Водачите, които влизаха в контролираната зона в нарушение на правилата, трябваше да платят глоба от 90 евро.", "date": "2019.06.29", "title": "Мадридчани ще протестират срещу плановете за премахване на нискоемисионната зона"}
{"url": "https://www.dnevnik.bg/gradska_sreda/2019/06/29/3931570_remont_na_bulbulgariia_shte_oburka_trafika_v_sofiia/", "text": "Ремонтът на пореден участък от бул. \"България\" започва утре и ще продължи няколко седмици, съобщиха от столичната общита. Ще се работи на етапи като първо ще се обнови южното платно на бул. \"България\" в участъка от бул. \"Витоша\" до бул. \"Пенчо Славейков\", където се забранява влизането на превозни средства до 4 юли, съобщиха от Столичната община. Вторият етап е от 5 юли до 19 юли и през този период се забранява влизането на пътни превозни средства по южното платно на бул.\"България\" в участъка от бул. \"Акад. Иван Гешов\" до бул. \"Черни връх\", като движението ще бъде двупосочно в северното пътно платно на булеварда в този участък. От 30 юни до 4 юли частично се променят маршрутите на автобусни линии 76, 204, 304 и 604 само в посока Орлов мост, както следва: от бул. \"България\" след Професионалната гимназия по \"Текстил и моден дизайн\" наляво по бул. \"Витоша\", надясно по бул. \"Пенчо Славейков\", по бул. \"България\" и по маршрута си. Разкрива се временна спирка на бул. \"Пенчо Славейков\" след бул. \"Витоша\" в посока пл. \"Орлов мост\" за автобусни линии №№ 76, 204, 304 и 604. От 04.30 ч. на 5 юли до 19 юли частично се променя маршрутът на автобусна линия № 76 само в посока ж.к. \"Гоце Делчев\", както следва: от бул. \"България\", по бул. \"Пенчо Славейков\", по бул. \"Витоша\", надясно по ул. \"Бяла черква\", по бул. \"Петко Ю. Тодоров\", като автобусите да спират на всички съществуващи автобусни и трамвайни спирки в променения участък от маршрута. Частично се променят маршрутите на автобусни линии 76, 204, 304 и 604 в посока НДК от кръстовище бул. \"България\" – бул. \"Акад. Иван Гешов\" – бул. \"Петко Ю. Тодоров\" по северното пътно платно на бул. \"България\" до кръстовище бул. \"България\" – ул. \"Проф. Фр. Нансен\" – бул. \"Черни връх\" и по маршрута си. Разкрива се временна спирка на бул. \"България\" преди бул. \"Петко Ю. Тодоров\" в посока НДК за автобусни линии №№ 204 и 304, съобщиха от Столичната община.", "date": "2019.06.29", "title": "Ремонт на бул.\"България\" ще обърка трафика в София, променят се маршрути на автобусни линии"}
{"url": "https://www.dnevnik.bg/citat_na_deniia/2019/06/29/3931671_citat_na_denia_vinovni_li_sa_horata_vuv_vlastta_che_ne/", "text": "Това каза пред БНТ праводсъдният министър Данаил Кирилов, помолен да  коментира решението на Комисията  за противодействие на корупцията и за отнемане на незаконно придобитото имущество (КПКОНПИ), която  не установи нарушения  при проверките на апартаментите на властта. Кирилов уточни, че тепърва предстои да завършат проверките на  прокуратурата и данъчните  и тогава ще има окончателно решение и яснота има ли извършени нарушения и престъпления. И призова да се изчакат тези проверки, преди да се обвинява.", "date": "2019.06.29", "title": "Цитат на деня: Виновни ли са хората във властта, че не живеят на палатка в парка"}
{"url": "https://www.dnevnik.bg/sport/2019/06/29/3931655_fotogaleriia_emocionalnata_pobeda_na_voleibolistite/", "text": "Националният отбор по волейбол за мъже  , след като надви САЩ с 3:1 (21:25, 25:19, 25:23, 25:23). Това е пети успех за състава в турнира.", "date": "2019.06.29", "title": "Фотогалерия: Емоционалната победа на волейболистите над САЩ"}
{"url": "https://www.dnevnik.bg/bulgaria/2019/06/29/3931672_danail_kirilov_ne_bil_chul_kritiki_ot_suveta_na_evropa/", "text": "Правосъдният министър Данаил Кирилов заяви, че миналата седмица лично  не е чул критики от представителите на Съвета на Европа  по проектите му за разследването и отстраняването от длъжност на \"тримата големи\" в съдебната власт - главния прокурор и председателите на върховните съдилища. \"Колегите следиха внимателно, разбраха дълбочината на този проблем, конституционната му обвързаност\", допълни Кирилов в предаването \"Денят започва с Георги Любенов\" на БНТ. Миналата седмица в София бяха представители на Съвета на Европа и се запознаха с идеите за промени на Наказателно-процесуалния кодекс (НПК) и Закона за съдебната власт (ЗСВ), с които се въвежда механизъм за разследване на \"тримата големи\". А по-късно от институцията пуснаха съобщение със заключението на Отдела за изпълнение на решенията на Европейския съд за правата на човека (ЕСПЧ), в което се казва, че проектите не могат да изпълнят целите, за които се предлагат. \"Предлаганите законодателни промени не само не гарантират независимо и ефективно разследване срещу главния прокурор, какъвто е конкретният проблем за България, но биха затруднили още повече започването на разследване срещу първия обвинител\", се казва още в становището. Още на следващия ден  Кирилов защити идеите си.  Днес продължи - дебатът дали промените да засегнат \"тримата големи\" или само единия е интензивен, с ярка поляризация, заяви Кирилов. Отбеляза, че според Конституцията, режимът на тримата големи е \"идентичен с оглед основните елементи на дейност\". \"При всички положения тримата големи са магистрати, прилагат се общите правила за всички магистрати\", допълни министърът. Кирилов отбеляза, че според Конституцията прокуратурата има изключителна компетентност да разследва и повдига обвинения. Това е трудността - да намерим друг, който да разследва и повдига обвинения на главен прокурор, допълни министърът. По думите му е грешно да се приема, че прокурорите вътрешно са абсолютно зависими и никой прокурор няма възможност да води разследване. А как стои този въпрос за съдиите, които завършват наказателния процес, помислете как един редови съдия ще съди председателя си, този от който зависи кариерното му развитие, работна среда, разпределение на делата, допълни той. А ако предложа Лозан Панов? \"Представете си, че ако хипотетично утре предложа за кандиат за главен прокурор г-н Лозан Панов. Дали този режим (за разследване на главен прокурор - б.р.) няма да стане най-законосъобразния, най-европейския?\", попита още правосъдният министър. С което отправи реплика към своите опоненти, които изтъкват, че ЕС иска България да създаде механизъм за ефективно разследване срещу главния прокурор, а не срещу \"тримата големи\" в пакет. Правосъдният министър отново влезе в индиректен конфликт с председателя на Върховния касационен съд Лозан Панов. Миналата седмица във връзка с изразени съмнения, че разпределението на делата във ВКС не е случайно, както би трябвало да е по закон, Панов покани министърът да дойде и да види как това става в действителност и да се увери, че правилата се спазват. Кирилов заяви днес, че веднага е отговорил, че приема поканата. \"Не бива да се очаква, че ще отида като пасивен зрител, който ще участва в един театър, ще натиска компютъра и ще казва - да вижте колко е прозрачно разпределението на делата\", утобни днес той. За \"джуркането\" на делата Министърът заяви, че ще иска да вземе със себе си експерти. Които да търсят \"евентуално следи за джуркането - жаргонът е, че не се разпределят делата, а се джуркат\", каза Кирилов. Допълни, че няма доказателства, а всичко се основава на слухове и подозрения. \"В голяма степен сме на кантарно положение, в което имаме пет позитива и пет негатива. Трябва да работим, за да отпаднат негативите\", коментира Данаил Кирилов в студиото на БНТ по повод мониторинговия доклад от страна на Европейската комисия към България. По думите му някои от негативите са по причини, независими от страната ни. Трябва ни възможно най-стриктното изпълнение на препоръките, получени в последния доклад на Европейската комисия, заяви Кирилов.", "date": "2019.06.29", "title": "Данаил Кирилов не бил чул критики от Съвета на Европа към идеите за промени за \"тримата големи\""}
{"url": "https://www.dnevnik.bg/bulgaria/2019/06/29/3931689_sled_srutvaneto_na_tavan_na_podlez_fandukova_poiska/", "text": "Столичният кмет Йорданка Фандъкова заяви пред \"Дарик радио\", че трябва да има механизъм, по който да се търси отговорност на районните кметове в София. Повод за коментара ѝ стана инцидентът от вчера, при който няма пострадали, но  окаченият таван в подлеза пред Спортната палата се срути.  Подлезът се намира на територията на район \"Средец\", за който отговаря Мария Ачкова от \"Демократи за силна България\". Той е ремонтиран през 2017 г. от ЕТ \"Ремо-Николай Тошев\". Район \"Средец\" е възложил подмяна на осветителната инсталация, на захранващите кабели към павилионите в подлеза и поставяне на нов окачен таван. Поръчката е била за 117 хиляди лева. \"Госпожа Ачкова доста често критикува управлението на София, но видя, че не всичко зависи от кмета. Докато мен ме контролират 61 общиснки съветници, районният кмет е оставен на публичен контрол. Трябва да има механизъм, по който да носи отговорност\", заяви Фандъкова, като уточни, че е \"партиен началник на районните кметове от ГЕРБ\", докато другите са абсолютно самостоятелни. Тя каза още, че в началото на есента трябва да се обяви решението дали ще се кандидатира за нов мандат за кмет на София. По думите на Фандъкова столицата се нуждае от \"един сериозен инвеститор в сферата на производството\". Тя не отговори в прав телст дали визира информацията, че \"Фолксваген\" оглеждат терен около София, на който да изградят завод. \"Теренът на Кремиковци е достатъчно голям за всеки подходящ инвеститор\", добави Фандъкова.", "date": "2019.06.29", "title": "След срутването на таван на подлез Фандъкова поиска районните кметове да носят отговорност"}
{"url": "https://www.dnevnik.bg/sport/2019/06/29/3931692_gotov_li_e_ludogorec_da_atakuva_grupite_na/", "text": "Точно 11 дни остават до първия мач на \"Лудогорец\" в европейските клубни турнири за този сезон. Доминаторът в Първа лига се изправя срещу  унгарския първенец \"Ференцварош\"  на 10 юли в Будапеща в първото стъпало от квалификациите в Шампионската лига. \"Лудогорец\" вече завърши своя предсезонен лагер, като има 21 дни да постави основите, върху които да гради през сезона. Готов ли е обаче българският шампион да атакува отново групите на Шампионската лига и да влезе за трети път в най-престижния клубен турнир? В последните два сезона тимът неизменно играеше в групите на Лига Европа, а последният път, когато е пропуснал да се класира за групова фаза на една от двете европейски надпревари е сезон 2015-16. Показаното в контролите Едно от любимите клишета на треньори, директори и футболисти е, че резултатите в контролите нямат никакво значение. В предсеознната си подготовка \"Лудогорец\" записа три победи и една загуба при голова разлика 8:4. При това без да се брои спарингът с аматьорския \"Надежда\" (Доброславци), който нито беше с тежестта на официална контрола, нито допринесе за подготовката на тима при резултат 12:1. Шампионите започнаха с убедително 4:0 над среднякът в Словения \"Триглав\". Тимът се представи добре и създаде много положения, но не получи сериозен отпор от съперника си, който се задоволи да руши играта. \"Лудогорец\" трябваше да показва далеч по-високо ниво срещу шампиона на Азербайджан \"Карабах\" във втората си контрола. Срещу отбор от нивото на българския, както открои треньорът Стойчо Стоев, българите стояха добре. Те се възползваха и от две от положенията, които създадоха, за да стигнат до успеха. Сигналната лампа задейства третият мач, в който \"Лудогорец\" беше разгромен от \"Шахтьор\" (Донецк) с 0:3. Стоев заложи на схема със само един опорен халф, която изпробва с \"Карабах\" и това се оказа голяма грешка, като тимът можеше да загуби и с по-голям резултат. Срещу по-класен съперник \"Лудогорец\" се огъна и въпреки че имаше своите шансове в атака, даде  поводи за размисъл на своя треньор Стоев . \"Видя се, че изоставаме от \"Шахтьор\" на игра с топката, на бързината, срещу сериозен отбор ще ни е трудно само с един дефанзивен халф и двама офанзивни. В атака създаваме опасности, но в защита изнемогваме. Трябва време за новите футболисти - и физически не са подготвени. Трябва да променим да играем малко по-бързо. След като загубим топката, ни е трудно да я вземем\", каза Стоев пред \"Диема спорт\" след третия мач. В последния си мач тимът надигра румънския \"Ботошани\". Контролите показаха, че само 11 дни преди двубоя с \"Ференцварош\" българският шампион все още няма изграден титулярен състав. Тимът няма ясно изразена защитна четворка, след като Стоев предпочита да налага Антон Недялков в центъра на отбраната и това оставя \"Лудогорец\" без типичен ляв бек. Останалите централни защитници, които могат да играят до Козмин Моци – Рафаел Форстър, Георги Терзиев и Драгош Григоре не са толкова стабилни. В средата на терена тимът има по-богат избор, но не може да разчита на Абел Анисе, който е с Мадагаскар в Купата на африканските нации. С контузия в подготовката беше Яцек Горалски и това съкрати опциите до капитана Светослав Дяков (35 г.) и Серкан Юсеин, който според Стоев \"все още се лута\". Какво дават новите играчи Дотук българският шампион си осигури пет нови попълнения, но не може да разчита на всички тях. Тимът взе голмайсторът на израелското първенство Мавис Чибота, който е опция, както за върха на атаката, така и за крилото.  Дан Битон е плеймейкър  и разглеждан като конкурент на Марселиньо, но според треньора Стоев двамата могат да играят и заедно. Джордан Икоко  е десен защитник и е третият футболист на \"Лудогорец\" на тази позиция след Сисиньо и Станислав Манолев. Игралият в ЦСКА под наем  Жоржиньо  също вече е футболист на \"Лудогорец\", но ще се присъедини към тима едва след Купата на Африка, което го вади от първите европейски мачове. Подобна е и ситуацията с дефанзивния халф  Стефан Баджи , който беше привлечен преди ден. \"Надявам се новото попълнение да заздрави играта на тима в защита, защото имах период със само един дефанзивен халф. Не мога да кажа дали ще е готов за мача срещу \"Ференцварош\", уточни Стоев. Тимът привлече няколко офанзивни играчи, които да освежат състава и да се конкурират с вече доказаните титуляри, но не може да намери играчи на позициите, където изпитва затруднения – ляв или централен защитник. Въпросът, който стои пред  Стоев  е дали подготовката и мачовете, в които играха новите футболисти са достатъчни за вписването им в състава, за да играят с \"Ференцварош\". От друга страна ще бъдат ли достатъчни футболистите, които играха през миналия сезон, за да бъде отстранен унгарският шампион. Битките с \"Ференцварош\" Преди двубоя с \"Ференцварош\" \"Лудогорец\" има още един мач, като на 3 юли се изправя срещу \"Локомотив\" (Пловдив) в мач за Суперкупата на България. Сблъсъкът може да бъде използван и като последна проверка само седмица преди гостуването в Будапеща. На хартия фактът, че българският шампион е гост в първия мач го облагодетелства, но това минава само през положителен резултат в Унгария. \"Лудогорец\" щесе нуждае от гол при своята визита, за да има по-големи шансове за реванша. Съперникът \"Ференцварош\" също беше на подготовка в Австрия, като впечатли с част от резултатите си. Унгарците вкараха 17 гола в пет мача, като победиха и ЦСКА с 1:0 в последната си среща. \"Ференцварош\" записа едно поражение, като отстъпи с 1:2 на бразилския  \"Ред бул\" (Брагантино) , който игра и с \"Левски\".", "date": "2019.06.29", "title": "Готов ли е \"Лудогорец\" да атакува групите на Шампионската лига"}
{"url": "https://www.dnevnik.bg/intervju/2019/06/29/3931502_niil_falun_clutch_da_pravia_edno_i_sushto_neshto_30/", "text": "Clutch са американска стоунър рок банда с почти тридесетгодишна история, която се простира от пънкрок през фънк метъл до блус. Последният им албум - Book of Bad Decisions, излезе през септември, а наскоро обявиха, че се захващат с издаването на серията от сингли Weathermaker Vault Series, започнала ударно с кавър на Evil на Уили Диксън, докато в същото време са на турне в Европа. \"Дневник\" се срещна с фронтмена на Clutch, Нийл Фалън, преди концерта им в Солун, за да поговорим за това какво да правиш, ако завариш адвокати в обора, как четирима на вид най-обикновени мъже правят рокенрол магии и колко недовършени романи човек може да държи в бюрото си. - Надяваме се да постигнем две неща – първо, Book of Bad Decisions тъкмо излезе, още няма и година оттогава, така че не сме готови да мислим за нов албум. Но имахме малко време у дома да напишем и да запишем нещо. Освен това изпробваме какво би станало, ако издаваме в дигитален формат. Не че се отказваме от винилите и всичко останало. Но начинът, по който хората консумират музика и я слушат, се променя. Повечето рок банди са заклещени в по-старото мислене – просто да издават физически албуми на всеки две-три години. Това, което правим сега, е по-флуидно. Издаваме тези неща и ако направим дузина, можем да ги направим и на албум. Намираме си работа. - Искаме да направим нещо местно, сами. Не с намерението да стане голям фестивал, като \"Донингтън\". Обикновено са 3-4 банди, в една ферма в Западна Вирджиния. Може да се опънат палатки, няма въртележки като в увеселителните паркове, но ако идваш за музиката, ще ти хареса. - Музиката винаги е на първо място. Без това няма нищо друго. Интернет промени правилата на играта, защото преди това човек разчиташе на милостта на представителите на музикалните компании в Лос Анджелис и Ню Йорк, които решават кой какво да слуша. Сега всеки може да си слуша каквото иска. Гърция е страхотен пример за това – казваха ни \"Защо ще идвате тук, не сте продали никакви записи?\". Когато дойдохме за пръв път, събрахме 3000 души. Така че – ето! Но бизнес страната на всичко това си иска и процес на учене. Аз не съм бизнесмен, но имаме лейбъл мениджър, има го нашият мениджър, ние четиримата от групата. Можем да си поделим работата, но за мен творческият процес е първият и най-важният. Все още имаме време за него и да не се притесняваме за цифри и таблици. - Сега можем да решим какво да направим и кога да го направим. С големите лейбъли често влизахме в спор кога да бъде направен следващия албум – например, ние сме готови, но те – не. Това вече го няма. Честно казано, не си мислим, че като имаме свой лейбъл, ще направим платинени албуми. Знаем, че можем да стигнем до правилния брой хора. Мисля, че и хората отвръщат на това, защото знаят, че купуват директно от бандата, а не минават през посредник. А и ако направим грешка, ще си знаем кой е виновен. - За 25 години всеки би се променил, надявам се. Независимо какво прави. Когато започнахме, бяхме много повече в хардкора, в хевиметъла, в пънкрока. Докато растеш, откриваш и много други видове музика и това няма как да не ти повлияе. Корените ни все още са там, но не мога да си представя да правя едно и също нещо в продължение на 30 години. Това ми звучи като ад! Предпочитам да поема риск и да се проваля, отколкото да правя едно и също нещо пак! - При нас винаги става въпрос за шоу – 75 минути на сцена. И когато свърши, вече не си на сцената. Познавам много артисти, които ВИНАГИ са на сцена. Много е дразнещо. И изглежда сякаш иска много енергия. Няма нужда да го удължаваш. В крайна сметка, всеки си обува гащите първо на единия крак, после на другия. И мисля, че това е добре, добър урок е да се посмириш отвреме-навреме. - В момента – не много. Толкова сме заети с Clutch, че няма много възможност да се занимаваме и с нея. Когато си кажем, че след година трябва да издадем албум, първата ни мисъл е за Clutch. Не казвам, че The Bakerton Group е изчезнала, но трябва да поседи на края на опашката. - Музикално е различна... Мисля, че основната причина беше, че Жан-Пол, Тим и Дан пишат повече музика, отколкото текстове аз съм способен да напиша. За всяка песен в албум на Clutch, има 20, които си седят. Понякога ги слушам и си казвам \"Не знам как да вкарам текст в това\". Но музиката е хубава. Мисля, че беше добро упражнение за мен. В първия албум не участвах, но от втория свирихме на няколко концерта и беше много странно да свиря на китара и да си държа устата затворена. Беше хубаво, че го направихме, просто за да видя какво е. Но ми харесва да пиша текстове, просто съм адски бавен. - Мислил съм... но не съм го направил. - Десетки! Винаги съм се възхищавал на писателите – човек има празна страница и може да направи каквото си поиска с нея. Но я гледам и се чудя откъде да започна. В музиката имаш схема на римите, имаш темпо, припев и половината песен вече е готова. Това е нещо, което искам да направя, и се опитвам да се накарам, но съм изумен и от това колко дисциплина се изисква – да пишеш всеки ден по Х часа, или поне така трябва. Всички писатели, които познавам, правят така. Аз още не съм стигнал до там да се накарам. Почти като с физическите упражнения. - Знаеш ли, обичам тези неща, но в крайна сметка винаги просто започвам да си драскам по листа. - Да, чета доста. Какво довърших тъкмо? Всъщност мразя да се отказвам от книги. Опитах се да чета \"Сатанинските строфи\" на Салман Рушди, но не можах, беше прекалена. Давах интервю за списание \"Трашър\" и се оказа, че човекът, който правеше интервюто, също така оглавява Департамента по творческо писане в Тексаския университет и има роман, наречен Remember Me Like This. Изумителен е. Обикновено чета научна фантастика и фентъзи, но това не е такова. То е просто фикция, базирана на реалноста. Много трогателен роман, красиво написан. - Мисля, че е сладко-горчив край. Винаги съм харесвал текстове, които препращат едни към други. Осъзнах, че няма правило, което да забранява да се върнеш към герой от предишна песен, така че защо не? Не знам дали ще има и четвърта глава, но като дойде времето за нов албум, ще си задам този въпрос. - Мисля, че трябва да имаш колективна работна етика. Не може да накараш някой да върши цялата работа. Тази банда винаги е била демократична, не е имало човек, който нарежда какво да се прави. Необходимо е и чувство за хумор. Трябва да можеш да смееш на себе си, да си кажеш \"Идиот бях\" и да продължиш напред. Всички осъзнахме, особено с напредването на времето, че да си изкарваш прехраната с изкуството си е нещо трудно и рядко срещащо се. Така че го защитаваме яростно, независимо дали става въпрос за това да се грижиш за себе си, или за другите в групата. Познавам много банди или артисти, които се отдават на страстта си през уикенда, след като свършат работа. Това е гадно. Аз знам колко са умели, но по някаква причина не са получили шанс. Ние го получихме и си го пазим, внимаваме да не се издъним. - Така мисля. Имаме страхотен мениджър, той е с нас от почти 20 години. Преди това сме имали и лоши мениджъри. Работили сме с наистина добри хора, и с лоши. Екипът ни сега е изцяло от добри хора. Трудна работа е и има процент късмет. Защото обстоятелствата, съдбата... никога не знаеш кой раздава тази ръка. Много банди нямат специални изключения по отношение на съдбата, на обстоятелствата. И двете играят роля, но предимно здравата работа. - Две неща – едно, ако е животът е прозаичен и скучен, искаш да избягаш от това. Повечето хора го правят чрез музика, поезия, филми. Ако имам скучен ден, искам да си мисля за нещо вълнуващо. Хубаво е да е тихо. Ако седна с тефтера и си кажа \"Ето, сега ще пиша текстове\", никога не се получава. Но ако примерно мия чиниите, нещо ми изскача в главата, и благодарение на телефоните, мога да си запиша нещо набързо и да се върна към него по-късно. - Да, човек трябва да си довършва работата! - Да, имаме си уговорка. - Смешно е... Това е едно от нещата, които обичам в езика. В началото думата беше \"алигатори\" (alligators). Запитах се коя друга дума звучи така, и се сетих за litigators (вид адвокат). \"Окей, адвокат... Това е дори по-страшно от алигатора. Я да сложа адвокати в обора!\" Вероятно бих ги помолил учтиво да си тръгнат и ако не го направят, ще трябва да постъпя, както във видеото. - Имаш ли шест часа за убиване? Някаква вежливост, образование, нормалност - това би било добре. Не да се будиш всяка сутрин и да се чудиш в какво настроение е. Да си кажа честно, САЩ най-накрая щяха да сложат  Хариет Тъбман  на банкнотата от 20 долара и, разбира се, преди около месец, онзи пич се отказа. Ако може да направи това, ще е хубаво. Тя е американска героиня. Гледаме тези лица от стотици години, така че... (Бел. ред. Хариет Тъбман е известна аболиционистка и суфражетка, участвала в Гражданската война.) - Има много банди, които бих искал да видя, но вече ги няма. The Clash и така нататък. Никога не съм гледал Black Sabbath. Гледал съм Heaven and Hell, гледал съм Ози Озбърн, синът ми, който е хлапе, е гледал Black Sabbath! Те имат такова голямо влияние върху бандата, че би било хубаво да ги видим в оригиналния им състав. Но винаги сме били на турне или сме били на фестивали, на които и те са били предишния или следващия ден. Това би било приятно.", "date": "2019.06.29", "title": "Нийл Фалън, Clutch: Да правя едно и също нещо 30 години звучи като ад"}
{"url": "https://www.dnevnik.bg/kultura/2019/06/29/3924628_otkus_ot_beguni_na_olga_tokarchuk/", "text": "Какво говореше онази жена, бегунката - Клати се, движи се, върви. Само така ще му се изплъзнеш. Този, който управлява света, няма власт над движението и знае, че нашето тяло в движение е свято, само тогава му бягаш, когато се движиш. Той властва над всичко неподвижно и мъртвешко, над всичко безволно и безсилно. Значи движи се, клати се, люшкай се, върви, тичай, бягай, à си забравила и си спряла, à са те сграбчили ръчищата му, ще те превърнат в кукла, ще те задуши дъхът му, вонящ на дим и изгорели газове, и на големите извънградски сметища. Той ще превърне твоята пъстра душа в малка плоска душичка, изрязана от хартия, от вестник и ще те заплашва с огън, болести и война, ще те преследва, докато не изгубиш покой и не те замъчи безсъние. Ще те дамгоса и ще те впише в списъците си, ще ти даде документи за падението. Ще наблъска мислите ти с маловажни неща, какво да купиш и какво да продадеш, къде е по-евтинко, къде скъпо. И ще почнеш да се вълнуваш само от незначителни въпроси – цената на бензина и влиянието й върху изплащането на кредитните вноски. Ще се мъчиш всеки ден, сякаш живееш за наказание, но никога няма да узнаеш кой и кога е извършил престъплението и какво е то. Някога, много отдавна, един цар опитал да промени света, но претърпял поражение и светът паднал направо в обятията на антихриста. Бог, истинският, добрият, бил изгнан от света, съсъдите с божествената сила разбити, тя попила в пръстта и изчезнала в дълбините. Но когато говорил шепнешком от скривалището си, го чул един справедлив човек, войник на име Еуфемий, и запомнил тези слова. През нощта хвърлил пушката, съблякъл униформата, разул партенките и събул обущата. Изправил се под небето гол, както го Бог създал, после избягал вдън горите и наметнал връхни одежди, тръгнал от село на село да огласи тази мрачна вест. Бягайте, излезте от домовете си, вървете, бегуни, защото само така ще се спасите от клопките на антихриста. Всякаква открита борба с него е обречена. Зарежете каквото имате, зарежете земите си и тръгвайте на път.  Защото всичко, дето има постоянно място в тоя свят, всяка държава, църква, правителство на хората, всичко, запазило формата си в този ад, е на негово разположение. Всичко, що е определено, що е от тук до тук, що е затворено в рубрики, записано в регистри, прошнуровано и пронумеровано, каталогизирано, заклето; всичко натрупано, представено на показ, етикетирано. Всичко, което задържа: домовете, фотьойлите, леглата, семействата, земята, сеитбата, засаждането, наблюдението на растежа. Планирането, чакането на резултатите, съставянето на графици, спазването на реда. Затова си изгледай децата, щом така лекомислено си ги родила, и тръгвай на път: погреби родителите си, щом непредпазливо са те пръкнали на света – и върви. Избягай далече, извън обсега на диханието му, извън кабелите и проводниците му, антените и вълните, за да не те открият чувствителните му прибори. Който спре – ще се вкамени, който се задържи, ще бъде закарфичен като пеперуда, сърцето му ще бъде прободено от дървена игла, ръцете и краката му - продупчени и приковани към прага и пода. Точно така умря този, който се разбунтува. Хванаха го, приковаха тялото му към кръста, да не мърда като насекомо, на показ пред човешките и нечовешките очи, особено обаче пред нечовешките, щото те най-много обичат всякакво театро; не е чудно, че го пресъздават всяка година и се молят тържествено пред едно мъртво тяло. Тъкмо затова всички тирани, слуги адови носят в кръвта си омраза към номадите – затова преследват циганите и евреите, затова насила изселват и разместват по земята свободните люде, дамгосват ни с адрес, който е присъда за нас. Искат да създадат мъртъв застинал ред, да направят така, че времето да тече само привидно. Дните да се повтарят, уеднаквени. Да направят огромна машина, в която всяко създание да заеме определеното му място и да извършва привидни движения. Институции и бюра, печати, циркуляри, йерархия и субординация, степени, заявления и откази, паспорти, номера, карти, резултати от избори, промоции и събиране на точки, колекциониране, размяна на едни вещи за други. Да забодат света чрез баркодове, на всяко нещо да турят етикет, да се знае какво е и колко струва. Нека този чужд език бъде неясен за хората, нека го четат машини и автомати, нека нощем в големите подземни халета си правят фестивали на собствената кодирана поезия. Движи се, върви, не спирай. Благословени вървящите.", "date": "2019.06.29", "title": "Откъс от \"Бегуни\" на Олга Токарчук"}
{"url": "https://www.dnevnik.bg/bulgaria/2019/06/29/3931730_spored_radev_namalenieto_na_cenata_za_f-16_shte_e_za/", "text": "Намаляването на цената за закупуване на F-16 е за сметка на многофункционалните способности на самолета, каза президентът Румен Радев, който присъства на летателен ден в авиобаза \"Граф Игнатиево\", цитиран от агенция \"Фокус\" \"За да бъде този самолет многофункционален, да може да се експлоатира тук надеждно и да бъде в оперативна готовност, това означава, ако имаме 8 самолета да летят поне 6-7 от тях. За да стане това, тази начална цена, която беше предложена в началото на месеца трябва да се плати. Оттам надолу разликата, която имаме в цената, е за сметка на многофункционални способности, въоръжение, оборудване и оперативна готовност на самолета\", смята президентът. Той припомни, че първоначалната ценова оферта е била за пълен пакет на стойност 3,450 млрд. лева с ДСС, а сега говорим за 2.2 млрд. лева без ДДС. \"Вие си направете сметка, но имаме сериозно орязване\", заяви Радев. \"В този вид той не може да ни върши работа, така както е приело Народното събрание по проекта за инвестиционния разход, така както са заложени минимални бойни възможности за този самолет. Ние трябва да ги постигнем\", каза президентът. По думите му правителството трябва по някакъв начин да запълва тази разлика в цените, за да гарантира целия този пакет. \"И най-малкото трябва да бъде откровено. Ако нещо от това не се осигури да каже колко струва, кога смята да се доставя, какво ще остави на следващите правителства да плащат, защото плащане ще има и то ще бъде голямо\", заяви Радев. Вчера в  \"Панорама\" по БНТ Радев заяви , че при сегашната екипировка поръчаните F-16 са \"играчки за авиошоу\" с минимум ракети въздух-въздух, никакви високоточни оръжия. Радев дори смята, че за атака на цели на повърхността, новите самолети ще са по-слаби дори от  руските Су-25 , който авиацията има в момента.", "date": "2019.06.29", "title": "Според Радев намалението на цената за F-16 ще е за сметка на многофункционалността"}
{"url": "https://www.dnevnik.bg/sport/2019/06/29/3931745_fotogaleriia_v_podgotovka_za_uimbuldun/", "text": "В понеделник започва третия турнир от Големия шлем  , който отново ще изправи най-добрите тенисисти едни срещу други на легендарните тревни кортове. Комплексът \"Ол Инглънд клъб\" вече е готов.", "date": "2019.06.29", "title": "Фотогалерия: В подготовка за \"Уимбълдън\""}
{"url": "https://www.dnevnik.bg/bulgaria/2019/06/29/3931746_ninova_pita_borisov_za_samoletite_zaplatite_na/", "text": "Лидерът на БСП Корнелия Нинова отново влезе в индиректен конфликт с премиера премиера Бойко Борисов и поиска от него отговори по въпроси от това къде ще се ремонтират  самолетите Су-25  през заплатите на медицинските сестри до темата за корупцията в страната. \"Г-н Борисов, Вашият вицепремиер Каракачанов твърди, че има подписан договор с Беларус и преведени пари за ремонт на Су-25. Вашият министър Караниколов иска да разтрогне договора. Председателят на Народното събрание Караянчева подвежда Русия, като на най-високо равнище заявява, че Русия ще ремонтира същите самолети. Кой от тези тримата говори от Ваше име и кой казва истината? Кой носи отговорност за този огромен международен гаф?\", пита Нинова в профила си във \"Фейсбук\". Тя иска да знае още защо при огромен излишък в бюджета, ще се вдеме нов заем от 400 млн. лв. за покупка за изтребителите F-16. \"Кой, кога и при какви условия ще го връща?\", пита Нинова. \"Защо излъгахте медицинските сестри, че  ще им увеличите заплатите ?\", е друг от въпросите. Нинова посочва, че днес 109 лекари и медицински работници във видинската болница са подали колективни оставки. \"Вие ли наредихте на министър Ананиев да обяви, че ще закрива отделения в областните болници в Северозапада?\", пита още лидерът на социалистите. \"Четохте ли доклада за България, гласуван в ПАСЕ? Да кажете нещо за корупцията в страната? Споделяте ли европейската оценка за Вашето управление?\", завършва Нинова.", "date": "2019.06.29", "title": "Нинова пита Борисов за самолетите, заплатите на медицинските сестри и корупцията"}
{"url": "https://www.dnevnik.bg/sviat/2019/06/30/3931367_za_pruv_put_gei_praid_shte_ima_v_severna_makedoniia/", "text": "В Северна Македония днес ще се проведе първият гей прайд. \"На улицата има дискриминация. Заплашвали са ме физически. Това е ежедневие\", казва 30-годишната Кристина Митровска през агенция \"Ройтерс\". \"Зависи на кого попаднеш\", казва 21-годишната ѝ приятелка Ирина Гесовска.  Антонио Михайлов от правозащитната група \"Субверзивен фронт\" казва, че положението се е подобрило след като на власт са дошли проевропейските социалдемократи. Но ЛГБТ хората още са дискриминирани в сферите на образованието, здравеопазването и в социалната система. Днешното събитие ще се проведе на 50-тата годишнина от Стоунуолските бунтове в Ню Йорк, които са започнали битката за правата на гей общността. Прайдове вече е имало в Сърбия и Косово, в Босна първият ще бъде през септември.", "date": "2019.06.29", "title": "За пръв път гей прайд ще има в Северна Македония"}
{"url": "https://www.dnevnik.bg/bulgaria/2019/06/29/3931747_dete_zagina_sled_kato_beshe_blusnato_ot_kola_v/", "text": "Дете загина днес във Варна, след като беше блъснато от кола на паркинг пред ресторант в Морската градина в града, съобщава \"Фокус\". Инцидентът е станал около 17 ч. По първоначална информация автомобилът е с чуждестранна регистрация. Детето е загинало на място. В момента се изясняват причините за инцидента.", "date": "2019.06.29", "title": "Дете загина, след като беше блъснато от кола в Морската градина във Варна"}
{"url": "https://www.dnevnik.bg/zdrave/2019/06/29/3931748_protestite_na_medicite_stignaha_i_do_purvite/", "text": "Няколко месеца след началото на протестите с искания за по-добро заплащане и условия на труд на специалистите по здравни грижи и преди да дочакат срока - 1 юли, когато здравният министър Кирил Ананиев  обеща да има увечиление на заплатите , медици от болницата във Видин подадоха колективни оставки. Това са първите колективни предизвестия за напускане след няколкомесечното напрежение, което ескалира до ефективни стачки с прекъсвания на работата из редица болници, затравяне на кръстовища и др. Медицински сестри, лаборанти, акушерки, санитари, фелдшери, протестират от март. И от тогава текат множество срещи със здравните власти. Бяха отпуснати и допълнителни средства за увеличение на клинични пътеки и за допълнително финансиране на болници, но те все още не са достигнали до работещите и до системата. Дни преди началото на юли, когато се очаква  специалистите по здравни грижи  да усетят  обещаваното от месеци увеличение на заплатите си , здравното министерство реши да изпробва подготвената от него методика за формиране на заплатите. Министър Кирил Ананиев тръгна и на инспекция из болници в страната, за да провери  как се разпределят допълнителните средства , отпуснати  последните месеци в здравния сектор . Докато обикаляше из страната, Ананиев установи доста тревожна ситуация в болниците във Видин и Враца. \"Държавата в лицето на Националната здравноосигурителна каса и Министерството на здравеопазването е осигурила необходимия финансов ресурс за увеличение на възнагражденията. Проблемът обаче е, че този ресурс трябва да бъде заработен. Причините това да не се случва са както демографския срив в двете области, липсата на човешки ресурс, който да работи в системата на здравеопазването, така и задълженията на лечебните заведения\", съобщи здравното министерство, цитирайки министъра при посещението му в двете болници. Ананиев заговори за закриване на неработещи и недостатъчно ефективни отделения в двете болници. И да се стигне до окрупняване на някои отделенията на болниците в Северозападна България. Няколко дни по-късно и без изненада идват и първите колективни оставки, именно от болницата във Видин. 109 медицински сестри, рентгенолози и лаборанти обявиха, че напускат, съобщи \"Нова телевизия\".Към тях се присъединяват и шестима лекари, включително двама завеждащи отделение. Основният аргумент на напускащите е унизително заплащане и недостиг на кадри. Според тях решенията на проблема са изчерпани след срещите между ръководството на болницата и здравния министър преди дни. ", "date": "2019.06.29", "title": "Протестите на медиците стигнаха и до първите колективни оставки"}
{"url": "https://www.dnevnik.bg/sport/2019/06/29/3931750_hamiltun_poluchi_nakazanie_ot_tri_mesta_sled/", "text": "Световният шампион Люис Хамилтън ще стартира от пета позиция в  Гран при на Австрия  след наказание от три позиции след квалификацията. Британският пилот на \"Мерцедес\" е санкциониран за блокиране на Кими Райконен в първата част на квалификацията. На първа редица до Шарл Льоклер, който грабна полпозишъна ще застане Макс Верстапен с \"Ред бул\". От втора ще тръгнат Валтери Ботас и Ландо Норис с \"Макларън\". Младият британец се възползва от две наказания, като освен това на Хамилтън, санцкиониран беше и Кевин Магнусен за смяна на скоростна кутия. До Хамилтън на трета редица ще бъде именно Райконен, заради когото е наказан. \"Напълно приемам наказанието и мисля, че го заслужавам. Беше моя грешка и поемам отговорност за нея. Утре е нов ден и вярвам, че можем да се представим по-добре\", коментира Хамилтън. Санкцията е наложена по видеозапис и преглеждане на ситуацията между британеца и Райконен в трети завой на пистата \"Ред бул ринг\". Междувременно от \"Ферари\" обявиха, че Себастиан Фетел е имал проблем с входния колектор на своя болид, който му е попречил да излезе на пистата в третата част на квалификацията. Германецът ще стартира от девета позиция на решетката заради наказания на пилоти пред него. \"Очевидно болидът просто се счупи, не можахме да запалим и да изляза. Не е лесно обаче да свалиш толкова компоненти и да стигнеш до проблема. Момчетата сториха всичко по силите си, но не се справихме навреме. Никой няма вина\", коментира Фетел след квалификацията. Стартът за Гран при на Австрия е в неделя от 16.10 часа.", "date": "2019.06.29", "title": "Хамилтън получи наказание от три места след квалификацията в Австрия"}
{"url": "https://www.dnevnik.bg/detski_dnevnik/2019/06/25/3931379_kakaovi_kekscheta_s_malini_i_shokolad/", "text": "Автор на рецептите е Станка Стоянова - социален предприемач и кулинарен блогър. Тя е част от Управителния съвет на фондацията \"За храната\", която си поставя за цел да намери обществена подкрепа за създаването на навици за здравословно, пълноценно и природосъобразно хранене на децата във всички възрасти (още за фондацията прочетете  тук ). \"Детски Дневник\" публикува рецептата от блога й  Know how to cook. Кескчетата са прекрасни, толкова меки и нежни, а леко киселия привкус на малините идеално контрастира на деликатната им сладост. Шоколадовата глазура идеално допълва вкусовата композиция и прави кексчетата неустоимо привлекателни и пристрастяващи. Ако нямате малини, заместете ги с друг плод. Необходими продукти:  За 14-16 броя: 2 ч.ч. пълнозърнесто брашно 1 1/4 ч.ч. нерафинирана кафява захар мусковадо 300 мл вода (1 ч.ч. + 3 с.л.) 110 мл олио от гроздови семки (1/3 ч.ч. + 2 с.л.) 4 с.л. какао 2 ч.л. бакпулвер 1/4 ч.л. сода 1/4 ч.л. бурбонска ванилова захар 1/2 ч.л. оцет щипка сол 28-30 броя малини 100 г натурален шоколад ( най-добре 75% какао) 1 с.л. олио от гроздови семки (или друга предпочитана растителна мазнина) Начин на приготвяне  В купа смесете брашното, какаото, бакпулвера, содата и солта. Разбъркайте много добре, прибавете захарта и отново разбъркайте. В друга купа смесете течните съставки. Изсипете течните съставки при сухите и разбъркайте, докато получите хомогенна кексова смес. Включете фурната на 170 градуса с обдухване. Във форми за мъфини поставете хартиени капсули и напълнете всяко гнездо до около 1/3 от обема му. Във всяко гнездо поставете по 2 малини и покрийте с още кексова смес, докато се запълни до около 3/4 от обема му. Изпечете кексчетата за около 15-20 минути. Проверете с клечка за зъби дали са добре изпечени. Извадете ги от фурната и от формите за печене и ги поставете върху решетка, за да се охладят. Начупете шоколада на парчета, поставете го в огнеопорна купа, прибавете олиото и го разтопете на водна баня. Полейте всяко кексче с малко количество от шоколадовата глазура.", "date": "2019.06.29", "title": "Какаови кексчета с малини и шоколад"}
{"url": "https://www.dnevnik.bg/photos/2019/06/29/3931765_fotogaleriia_konservativna_severna_makedoniia_prie/", "text": "В Скопие в събота се проведе първото в историята на Северна Македония шествие в подкрепа на хомосексуалните и правата на сексуалните малцинства. Това е и вид изпитание за балканската страна с консервативни възгледи, съобщи \"Ройтерс\".", "date": "2019.06.29", "title": "Фотогалерия: Консервативна Северна Македония прие първия си гей прайд"}
{"url": "https://www.dnevnik.bg/evropa/2019/06/29/3931772_rumunskiiat_prezident_ne_iskam_visok_post_v_es_a_vtori/", "text": "И в страната, и в Европа има важни хора, които искат да ме видят на водеща позиция в институция на Европейския съюз. Искам да заявя тук и публично: Аз съм президент на Румъния и искам да остана президент на Румъния, а не председател на Европейския съвет, защото тук има да се върши много повече работа и искам да продължа да участвам в нея.\" Това заяви румънският президент Клаус Йоханис на среща с етнически германци в град Сибиу ден преди извънредното събиране на лидерите на страните от ЕС в Брюксел за обсъждане кого да предложат за няколко от ключовите позици в ЕС. С борбата си срещу корупцията 60-годишният Йоханис е най-популярният европейски политик във \"Фейсбук\" и бе посочват от дипломати като възможен наследник на Доналд Туск. Той дойде на власт с обещание да обедини страната и да помогне за изчистване на името ѝ от етикета \"една от най-корумпираните държави в Европа\" като изненадващо победи премиера Виктор Понта през 2014 г. Социологически проучвания показват, че популярността на първия румънски президент от етническо малцинство е около 43% и има сериозни шансове за втори мандат. Ако се откаже, това ще остави центристката опозиционна Национал-либерална партия в критична ситуация спешно да му търси заместник за ноемврийските избори. Йоханис е остър критик на опитите на управляващи социалдемократи да ограничат независимостта на съдебната власт. Правителството не само е критикувано от Европейската комисия за тези си действия, но и партията понесе тежко поражение на евроизборите в края на май. Същия ден имаше и референдум с препоръчителна сила, на който румъците масово подкрепиха президента за това да спира правителствените укази, с които се дава амнистия на осъдени за корупция.", "date": "2019.06.29", "title": "Румънският президент: Не искам висок пост в ЕС, а втори мандат"}
{"url": "https://www.dnevnik.bg/istorii_na_denia/2019/06/29/3931774_nai-chetenoto_v_dnevnik_djipkata_na_borisov_i_zagubata/", "text": "1.  Защо му трябваше на Борисов да си къса ризата  - 32304 прочитания 2.  Ердоган за втори път губи Истанбул, Имамоглу води с почти 9 пункта  - 31301 прочитания 3.  Цитат на деня: Мога да те возя и на джипката, чакай, да не избегаш, ей (видео)  - 26810 прочитания 4.  \"Гениалното ново\" лого на олимпиадата в Токио предизвика вълна от реакции   - 21959 прочитания 5.  Quo vadis, Борисов?  - 20371 прочитания 6.  Олимпийският шампион от Атланта Даниел Петров е приет в психиатрична клиника  - 19356 прочитания 7.  Терасата на Пламен Георгиев взе оставката на шефа на строителния надзор в София   - 18467 прочитания 8.  Аз съм Стоичков, или кой е \"синът\" на българската легенда, който стигна до Ла Лига  - 17879 прочитания 9.  Руски пътнически самолет кацна аварийно, пилотите загинаха, 7 души са ранени  - 15703 прочитания 10.  Патриотизмът продава най-добре, или как се набира капитал за исторически \"Дисниленд\"  - 13601 прочитания", "date": "2019.06.29", "title": "Най-четеното в \"Дневник\": Джипката на Борисов и загубата на Ердоган в Истанбул"}
{"url": "https://www.dnevnik.bg/sport/2019/06/29/3931777_voleibolistite_preturpiaha_zaguba_ot_iran_v_tri_geima/", "text": "Българският национален отбор по волейбол загуби от Иран с 0:3 (23:25, 23:25, 21:25) във втория си мач от последния минитурнир в Лигата на нациите в Пловдив. Въпреки категоричния резултат, в голяма част от двубоя българите стояха добре срещу лидера в турнира, но допуснаха голям брой непредизвикани грешки. Поражението е девето за България в Лигата на нациите в 14 срещи. Иран записа 12-а победа и продължава да води уверено в класирането. За България обаче срещата нямаше голяма тежест, като с  успеха си над САЩ  в петък, волейболистите на Силвано Пранди си осигуриха оставане в Лигата на нациите. Иран беше без част от звездите си, като лидерът Маруф така и не се появи на полето. В българския състав също имаше промени от тима, победил САЩ преди ден. И трите гейма си приличаха като развой и преминаха през множество обрати. В решителните моменти обаче Иран стоеше по-добре и допусна по-малко грешки, които му позволиха да взима всяка една част. Воденият от Игор Колакович състав впечатли с добрата си организация на полето. Последният гейм започна с поредица от успешни атаки и блокади на иранските волейболисти, но България отговори по прекрасен начин и обърна, за да поведе с 9:7. До втората техническа пауза ситуацията се обърна още веднъж и Иран поведе, но в заключителната част България имаше шанс дори да измъкне гейма. Въпреки излизането на диагонала си Джавад заради травма, иранците не се пречупиха. Със силни изяви на начален удар от Масуд Голами гостите успяха да вземат и третата част с 25:21, с което затвориха и мача. За България с 19 точки се отчете Цветан Соколов, а девет добави крайният нападател Мартин Атанасов. В неделя България се изправя срещу Сърбия от 20.40 часа, а преди това играят САЩ и Иран.", "date": "2019.06.29", "title": "Волейболистите претърпяха загуба от Иран в три гейма"}
{"url": "https://www.dnevnik.bg/bulgaria/2019/06/29/3931778_zadurjaniiat_za_prodajba_na_narkotici_policai_ostava_v/", "text": "Задържаният полицай от столичното Четвърто районно управление, който беше задържан след сделка с наркотици в кв. \"Лагера\" остава в ареста. Това реши Софийският градски съд, цитиран от Би Ти Ви. Столичен полицай бе арестуван при акция на \"Вътрешна сигурност\" преди два дни. Младият мъж е разследван около месец след сигнал на негов колега. 26-годишният полицай е назначен в системата на МВР през 2016 г., а през 2017 г. е започнал работа в столичното 4-о управление", "date": "2019.06.29", "title": "Задържаният за продажба на наркотици полицай остава в ареста"}
