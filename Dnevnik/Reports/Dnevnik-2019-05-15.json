{"url": "https://www.dnevnik.bg/kultura/2019/05/15/3906126_okolosvetsko_puteshestvie_s_kusometrajni_filmi_na/", "text": "                        32 заглавия от 21 държави, от които 30 досега не са били показвани в България. Това предлага амбициозната програма на второто издание на фестивала за късометражни филми \"Киноморфия\". Неговото откриване е  . Фестивалът ще се състои от 15 до 20 май, а от утре прожекциите ще са в Дома на киното, съобщават неговите организатори. \"Нейната история е твоя история\" е заглавието на първата тематична вечер, с която ще започне \"Кономорфия\" днес в кино \"Влайкова\". В нея са събрани 8 филма за жени. Това обаче не са \"женски истории\", твърдят организаторите на фестивала, а \"истории за смелост, освобождение и сила\". На   часа ще може да бъде видени 15 филма в различни жанрове - от немска анимация с екзистенциален привкус до гръцки сюрреализъм, без да бъдат пропускани темите за любовта и човечността. А заглавията идват отвсякъде: Китай, Мексико, Южна Корея, Индия, САЩ, Франция, Иран... Разбира се, ще предвидено е и българско участие.  На  предстои и вечер, посветена на новото италианско късометражно кино. Селектираните филми са с множество участия на международни фестивали, сред които е и този във Венеция. Съорганизатор на събитието е Италианския културен институт в София. Всички филми са със субтитри на български и английски език. Билетите са на цена от 6 и 8 лева и могат да бъдат закупени  тук  или на касата на Дома на киното. Пълната програма на \"Киноморфия\" може да бъде намерена  във \"Фейсбук\".", "date": "2019.05.15", "title": "Околосветско пътешествие с късометражни филми на фестивала \"Киноморфия\""}
{"url": "https://www.dnevnik.bg/zdrave/2019/05/15/3906020_zdravnoto_ministerstvo_shte_zatiaga_finansovata/", "text": "Държавните и общинските болници и онкологичните центрове ще трябва да правят анализ всяко тримесечие на просрочените задължения, да го пращат в здравното министерство и да набелязват мерки за погасяването им. Здравното министерство ще анализира отчетите, ще следи болниците спазват ли строги финансови стандарти. А при сериозни отклонения, управителите на болниците ще трябва в тримесечен срок да направят планове за преструктуриране и устойчиво развитие. Това предвижда проект на наредба за утвърждаване на стандарти за финансова дейност, прилагани от държавните и общинските лечебни заведения за болнична помощ и комплексни онкологични центрове. Документът е качен за съгласуване от здравното министерство и срокът за становища е до края на май. Финансовите правила, които ще трябва да спазват болниците, изискват още обществени поръчки на стойност над 70 000 лв. да могат да се обявяват само след предварително уведомяване на министъра на здравеопазването. Не се позволява и увеличаване на просрочените задължения повече от стойността на просрочията за миналата календарна година. Управителите на болниците ще трябва да определят и приоритетност на просрочените задължения като целта е да се гарантира изплащането на заплатите и недопускане на увеличаване на задълженията. Те ще разработват и вътрешни правила за управление на задълженията, за удовлетворяване на кредиторите и за действия по предотвратяване предприемането на обезпечителни мерки срещу лечебното заведение. Идеята е всички болници да се управляват по еднакви правила, което да позволи създаването на единна база данни с цел сравнения и анализи, взимане на управленски решения. Наредбата регламентира и това как болниците да набират персонал, да има равни условия при подбор и ясно заплащане. Въвежда се задължението да има вътрешни правила за набиране и подбор на кадри, определяне на трудовите възнаграждения, повишаване на квалификацията и професионално развитие на персонала. Едновременно с това трябва да бъдат въведени критерии и правила, по които да се определят средствата за работна заплата в съответното лечебно заведение, включително и допълнително материално стимулиране. В мотивите здравното министерство посочва, че с въвеждането на стандарта за финансово управление от май 2018 г. в държавните болници се е постигнало намаление на неразплатените задължения на болниците и по-добра финансова дисциплина. Затова сега се предвижда това да бъде пренесено и за общинските болници, и за онкоцентровете. Освен това голяма част от тези лечебни заведения вече прилагали доброволно стандарта за финансово управление или идентични правила, се казва в мотивите. Според мотивите след въвеждането на правилата през 2018 г. е овладяна негативната тенденция за ръст на просрочените задължения. По предварителни данни от годишните финансови отчети за 2018 г. на държавните лечебни заведения с над 50 на сто държавно участие в капитала отчетените просрочени задължения към 31 декември 2018 г. са 125,9 млн. лв., при 152,3 млн. лв. за 2017 г. Т. е. намалението на просрочените задължения спрямо предходната 2017 г. е в размер на 26,3 млн. лв. или 17 на сто. Очакванията са през 2019 г. тази тенденция да продължи и просрочените задължения на лечебните заведения за болнична помощ с над 50 на сто държавно участие в капитала да бъдат редуцирани с до 25 на сто спрямо отчетените за 2018 г., посочват още от здравното министерство.", "date": "2019.05.15", "title": "Здравното министерство ще затяга финансовата дисциплина на болниците"}
{"url": "https://www.dnevnik.bg/evropa/2019/05/15/3906142_bjudjetnite_pravila_na_es_sa_pagubni_i_triabva_da/", "text": "Европейските бюджетни правила измъчват континента и трябва да бъдат променени, заяви днес крайнодесният италиански вицепремиер и министър на вътрешните работи Матео Салвини, цитиран от \"Ройтерс\". Ако има европейски правила, които измъчват континента, то тези правила трябва да бъдат променени, каза той пред репортери днес в кулоарите на среща с представители на бизнеса в Рим. Салвини говори ден след като  обезпокои международните финансови пазари  с думите, че правителството е готово да пренебрегне правилата на ЕС, които ограничават бюджетния дефицит и прекомерния дълг. Не е мое право, а мое задължение да премина отвъд някои европейски ограничения, които измъчват милиони италианци, каза вчера Салвини пред телевизия РАИ, съобщи ДПА. Коментарът му бе в отговор на въпрос дали иска да пренебрегне правилата на еврозоната, които задължават страните да поддържат дефицит под 3 процента от брутния вътрешен продукт (БВП). Салвини, който е инициатор на нов алианс от европейски крайнодесни групи, включително неговата партия \"Лига\", се върна към този въпрос в интервю за \"Кориере дела сера\" днес. Той отхвърли правилата на еврозоната \"като отживели фискални ограничения, наложени от ЕС, стари и безсмислени\". Салвини допълни, че подходът му към тях ще бъде \"Не ми пука\". Думите на Салвини, насочени срещу Брюксел, са отправени в момент, когато той се подготвя за митинг в събота в Милано заедно  с други европейски крайнодесни лидери , за да агитира гласоподаватели за изборите за Европейски парламент. Бюджетното разточителство в Италия обикновено плаши пазарите, тъй като държавният дълг на страната е над 130 процента от БВП и е един от най-високите в света.", "date": "2019.05.15", "title": "Бюджетните правила на ЕС са пагубни и трябва да бъдат променени, заяви Салвини"}
{"url": "https://www.dnevnik.bg/sport/2019/05/15/3906140_bfs_uvelichi_honorarite_na_futbolnite_sudii/", "text": "Хонорарите на футболните съдии и делегатите в България се увеличават, реши изпълнителният комитет на БФС. Покачването е със средно 23% и е за реферите на абсолютно всички нива - от Първа лига до минифутбола и плажния футбол. От БФС уточняват, че това е първата промяна в заплащането на съдиите от 2007-08. Новите хонорари ще влязат в сила от лятото с началото на следващия сезон. От футболния съюз заявиха пред \"Дневник\", че хонорарът на главния рефер за мач в Първа лига вече ще е 1200 лева, което е с 20% ръст. Сумата е валидна и за мача за Суперкупата, както и за двубоите от баражите за евротурнирите. Помощниците ще получават по 900 лева на мач в елита спрямо 700 досега. За Втора лига главните съдии ще взимат по 600 лева (спрямо 400 лева до момента), а за Трета лига - 130 (спрямо 100 лева до момента). Един от аргументите при взимането на решението е бил да не се губят млади съдии, които свирят в зоналните първенства за много ниски хонорари. В същото време целта е била и парите да не се вдигат рязко, защото те се плащат от клубовете. И този сезон съдиите са подложени на остра критика. Президентът на БФС Борислав Михайлов обаче им постави висока оценка. \"Съдийството е по-добро от всяка друга година. Това е мое мнение, каквито и физиономии да правите. Неслучайно се увеличават таксите. Оказва се огромен натиск върху съдиите, те са поставени под тормоз. Три дни преди мача почва да се говори за съдията, по време на мач и след мач. Понякога се обсъждат абсурдни неща - дали има тъч, или няма. И 30 секунди се гледат такива неща\", каза Михайлов преди ден. \"Нашето съдийство е по-добро в сравнение с много други първенства. Виждате какви грешки се правят дори с VAR (системата за видеоповторенията) в Шампионската лига и във водещи шампионати. VAR прави грешки с 6 души горе на екрана. И в комисията няма промени, защото аз съм доволен. Съдиите трябва да се окуражават\", добави той.", "date": "2019.05.15", "title": "БФС увеличи хонорарите на футболните съдии"}
{"url": "https://www.dnevnik.bg/evropa/2019/05/15/3906154_nov_instrument_shte_pomaga_na_durjavite_v_es_sreshtu/", "text": "Нова система ще даде възможност на държавите членки своевременно да обменят данни за ДДС и да ги обработват съвместно, което ще ускори процеса на разкриване на подозрителни мрежи, предаде пресслужбата на Европейската комисия. Инструментът за анализ на операциите в мрежа (TNA) влиза в действие, след като журналистически разследвания за пореден път разкриха огромните загуби на постъпления за държавните бюджети, причинени от измамите с ДДС, при които престъпни групи се облагодетелстват за сметка на честните данъкоплатци.  Дадена измама с ДДС може да се извърши буквално за секунди, затова е още по-важно държавите членки да имат инструменти, с които да могат да реагират възможно най-бързо и ефективно. TNA, който държавите членки използваха днес за първи път, ще осигури на данъчните органи в страните бърз и лесен достъп до информация за трансгранични операции, което на свой ред ще ускори вземането на съответни мерки, в случай че бъде заподозряна измама с ДДС. Инструментът ще даде възможност за засилване на сътрудничеството и в рамките на мрежата на ЕС от експерти по борба с измамите (Eurofisc), що се отнася до съвместните анализи на информация. Целта е възможно най-бързо и ефективно установяване и разкриване на верижни измами с ДДС. Това на свой ред ще активизира сътрудничеството и обмена на информация между националните данъчни служители, като по този начин длъжностните лица на Eurofisc ще могат да съпоставят информацията с регистрите за съдимост, базите данни и информацията, с която разполагат Европол и OLAF (Европейската служба за борба с измамите), както и да координират разследвания в трансграничен мащаб.", "date": "2019.05.15", "title": "Нов инструмент ще помага на държавите в ЕС срещу измамите с ДДС"}
{"url": "https://www.dnevnik.bg/razvlechenie/2019/05/15/3906136_s_preduprejdenie_za_nevejite_svetovni_lideri_zapochna/", "text": "Ударно начало на кинофестивала в Кан даде председателят на тазгодишното жури Алехандро Гонсалес Иняриту. Той обвини световните лидери, че управляват чрез \"ярост, гняв и лъжи\", и изказа опасение, че преобладаващата реторика по отношение на емиграцията, включително идеята за стена на границата между САЩ и Мексико, може да доведе до нова световна война, предаде Би Би Си. 55-годишният режисьор, който е и първият мексиканец, оглавил журито на фестивала в Кан, държа реч преди премиерата на откриващия филм \"Мъртвите не умират\" на Джим Джармуш. \"Аз съм изцяло срещу това, което се случва в момента, това е невежество\", отбеляза той и допълни, че се надява нещо да спре тази опасна тенденция, която \"може да ни върне към 1939 г.\" Иняриту засегна и темата за промените в климата. \"Светът се топи, а тези хора ни управляват чрез ярост, гняв и лъжи. Те пишат измислици и правят така, че обикновените хора да вярват, че това са реални неща и факти\", каза той. \"Аз не съм политик, но като артист мога с отворено сърце да изразявам своето мнение чрез професията си и да бъда верен на това, което оставям след себе си чрез своята работа\", завърши той.", "date": "2019.05.15", "title": "С предупреждение за \"невежите\" световни лидери започна фестивалът в Кан"}
{"url": "https://www.dnevnik.bg/sviat/2019/05/15/3906203_putin_nagradi_s_orden_lidera_na_bulgarskite_rusofili/", "text": "Николай Малинов, лидер на Национално движение \"Русофили\", е сред наградените от президента Владимир Путин с \"Орден на дружбата\", съобщи \"Российская газета\". Получават го още посланикът на Китай, научният директор на Германо-руския форум, кметът на Монпелие и др. Орденът е държавна награда на Руската федерация от 1994 г., като негов предшественик е \"Дружба между народите\" от 1972 г. Най-новата версия на правилата за присъждането му е от 2012 г. и водещото сред тях за чуждестранни граждани е \"за особени заслуги за укрепване на мира, дружбата, сътрудничеството и взаимното разбиране между народите\". Малинов, бивш депутат от \"Коалиция за България\" и издател на в.\"Дума\", редовно участва в събирания в Русия на проруски организации, включително на годишна среща, проведена на анексирания украински полуостров Крим. Според в. \"Аргументи и факти\" в Самара тази седмица очакват \"представителна делегация от България - ръководители на много големи обществени организации\", и изброяват Движение \"Русофили\", Национално движение \"Традиция\" и Международната славянска община \"Перун-2000\". На 18 май ще има международен фестивал \"Самарско знаме\", който ще започне с тържествен молебен в женския Иверски манастир, където е ушита бойната светиня. Ще последва повторение на кръстния ход със знамето от 20 април 1877 г. до местен парк, където ще има \"интерактивни платформи, посветени на руско-българската дружба\", възстановка на събития от Руско-турската война и на връчването на Самарското знаме на делегация на българското опълчение през 1877 г.", "date": "2019.05.15", "title": "Путин награди с орден лидера на българските русофили"}
{"url": "https://www.dnevnik.bg/evropa/regioni/2019/05/15/3906226_oshte_63_bulgarski_obshtini_shte_poluchat_vaucheri_za/", "text": "Европейската комисия обяви резултатите от втората покана за представяне на предложения по инициативата  WiFi4EU , която се проведе от 4 до 5 април. \"Радвам се да съобщя, че финансиране ще получат още 63 български общини. Така България се нарежда в челните редици с одобрени общо 176 общини в двете покани. Това означава, че към момента 66% от общините у нас ще могат да осигурят безплатен интернет в полза на техните граждани\", посочи комисарят по цифрова икономика и цифрово общество Мария Габриел. Общо 3400 общини в Европа ще получат ваучери, всеки на стойност 15 хил. евро, за покриване на разходите за създаване на точки за публичен достъп до безжичен интернет на обществени места, включително кметства, библиотеки, музеи, паркове и площади. Общият бюджет за тази покана беше 51 милиона евро. Още две покани за кандидатстване ще бъдат обявени до края на 2020 г., като едната ще бъде по-късно през тази година. Още подробности за резултатите от втората покана можете да откриете  тук .", "date": "2019.05.15", "title": "Още 63 български общини ще получат ваучери за безжичен интернет на обществени места"}
{"url": "https://www.dnevnik.bg/sport/2019/05/15/3906236_levski_naznachi_petur_hubchev_za_trenyor/", "text": "Петър Хубчев е новият треньор на \"Левски\". Бившият селекционер на националния отбор ще поеме сините от лятото, когато стартира подготовката на тима за новия сезон, пише в сайта на клуба. Договорът на Хубчев е за две години с опция за продължаване с още една. Той ще работи с щаба си от националния отбор, допълват от \"Левски\". Представянето на треньора ще бъде уточнено допълнително. Информацията за назначаването на Хубчев в \"Левски\"  и това на Красимир Балъков начело на България разбуни духовете в края на март, като новината беше определена като опит за  \"саботаж\" и \"нож в гърба\" . Тогава изпълнителният директор на сините Павел Колев заяви, че информацията е \"абсолютна спекулация\". Впоследствие  Хубчев подаде молба за раздяла с националния отбор , а  Георги Дерменджиев беше уволнен от поста си в \"Левски\" . Във вторник  начело на България застана именно Балъков . Той е  четвъртият от \"златното поколение\", който поема националния . Това е третата треньорска смяна в \"Левски\" в рамките на година. Сините започнаха сeзона при Делио Роси, след това дойде Славиша Стоянович, който през зимата беше сменен от Дерменджиев.", "date": "2019.05.15", "title": "\"Левски\" все пак назначи Петър Хубчев за треньор"}
{"url": "https://www.dnevnik.bg/sport/2019/05/15/3906157_ot_futbolist_do_vduhnovitel_ili_kakuv_primer_dade/", "text": "И накрая ще кажа нещо на по-младите... да не позволявате да живеете живота на някой друг или някой за изживява неговия живот чрез вас\". С тези думи българският футболист Димитър Бербатов завърши лекцията си в НСА в препълнената аула \"Максима\". Пред погледа на около 250 души, от които предимно студенти, бившият национал влезе в ролята на вдъхновител. Бербатов разказа какъв е неговият начин за справяне с предизвикателствата в живота, а вперените погледи на присъстващите говореха за интереса и вълнението им от срещата с някогашната звезда на \"Манчестър юнайтед\". Да влезе Бербатов С аплодисменти на крака в началото и продължителни ръкопляскания в края. Така публиката реагира на срещата с Бербатов. От своя страна, той се пошегува, че при влизането си в залата е мислел единствено как да не се изложи, ако се спъне и падне пред погледа на всички. Вероятно точно опитите за шеги на 38-годишния футболист разчупиха леда с младата публика. Обстановката помогна за постигането на добра обратна връзка, което се видя в любопитството на присъстващите да грабнат възможността да поговорят и да се снимат с Бербатов. В един момент в залата се чу детски глас да казва: \"Добър ден. Вие, какви игри сте играли на Playstation\", след което последва бурен смях. Въпросът беше свързан с коментара на Бербатов, че видеоигрите са му помогнали да развие важни умения като реакция и бързина на мисълта, които са му помогнали във футболната кариера. Скъсяването на дистанцията породи вълна от въпроси на всевъзможни теми от това, откъде черпи мотивация в живота си, преминавайки през питания дали продължава да общува с пазач от базата в Леверкузен, който му е дал съвет, или коя придобивка под 100 лева е оказала най-голямо влияние за развитието му... ...и завърши с въпроси за престоя му в \"Манчестър юнатед\". Темата за времето на \"Олд Трафорд\" доведе до питания дали с Уейн Рууни са били скарани и какво е чувството да е в основата на зрелищно подаване, довело до гол на една от звездите в световния футбол Кристиано Роналдо. Ново поприще Със слушалка и стрестопче в ръката Бербатов изглеждаше като някои съвременни мотиватори, които искат да предадат опита си и засягат теми в сферата на личностното развитие. Бившият национал посъветва присъстващите да дефинират сами успеха и да го постигнат, като му придадат стойност. \"Правете това, което мислите, че е правилно за вас\", каза Бербатов. Той няколко пъти наблегна на думата \"сам\", като според него успехът се крие в това сам да предприемаш действия и да преодоляваш трудностите. Бербатов вижда амбицията като движещата сила в живота си, изтъквайки важността човек да вярва в себе си и да не се отказва по пътя към това, което обича. След края на събитието футболистът заяви, че започва да му харесва да говори пред хора. Той допълни, че написването на книгата му го е направила по-открит пред света. По сюжет лекцията приличаше на тази при представянето на книгата му в ректората на Софийския университет през есента. Той използва възможността да рекламира  биографията си , копие от която беше изложено на масата пред него. \"Постоянно се опитвам да научавам от някого нещо. Тук тествам себе си, защото се изисква усилие, желание и характер да говориш пред хора. Това също изисква някаква енергия и в момента се уча. Допада ми в някаква степен. Гледам да не отегчавам хората, като разнообразявам това, което говоря\", каза още Бербатов.", "date": "2019.05.15", "title": "От футболист до мотиватор: Как Бербатов преподава упоритост на студенти"}
{"url": "https://www.dnevnik.bg/razvlechenie/2019/05/15/3906275_video_na_75_i_smenena_klapa_djagur_pak_se_dviji_kato/", "text": "След като бе сменена клапа на сърцето му, Мик Джагър отново се завръща във форма, за да поднови през юли прекъснатото заради операция турне на \"Ролинг Стоунс\". Певецът разпространи в профила си в \"Туитър\" кратък видеозапис, на който се вижда как тренира в залата характерните си движения. Няма текст към клипа, но 75-годишният Джагър се движи доста енергично. Групата бе принудена да отложи началото на турнето си в САЩ и Канада, което бе насрочено за април. Според сп. \"Билборд\" то е преместено за юли.", "date": "2019.05.15", "title": "Видео: На 75 и със сменена клапа Джагър пак се движи като Джагър"}
{"url": "https://www.dnevnik.bg/bulgaria/2019/05/15/3906301_zatvornici_specheliha_delo_za_intimni_sreshti_bez/", "text": "Петнадесет затворници, повечето от които осъдени на доживотен затвор, спечелиха дело и получиха право интимните им свиждания да се провеждат без камери и без присъствието на надзиратели. Тричленен състав на Върховния административен съд (ВАС) отмени заповедта на директора на Главна дирекция \"Изпълнение на наказанията\" (ГДИН) за реда, по който се провеждат т.нар. удължени свиждания. Въпреки това обаче камерите и надзирателите ще останат, защото докато съдът разглеждаше делото, беше променен Правилникът за прилагане на Закона за изпълнение на наказанията и задържането под стража (ППЗИНЗС), като в него вече е залегнало изискването помещенията за интимни свиждания да бъдат оборудвани с видеонаблюдение и срещите да стават в присъствието на надзиратели. Независимо от това обаче решението на ВАС би следвало да доведе до преосмисляне на тази практика, пише  Lex.bg . Процесът започна след колективна жалба на 15 затворници и техните половинки – Ангел Велков, Светломир Нешков, Станислав Методиев, Марио Пеев, Джок Полфрийман, Мирослав Събев, Галина Манолова – Влаева, Юлиян Зашев, Назъм Азис, Йордан Петров, Здравко Петров, Антонин Влаев, Александър Джунджуров, Митко Харакчиев, Енчо Енчев, Валентина Петкова и Халил Хасан. Осъдените атакуваха в съда заповед на директора на Главна дирекция \"Изпълнение на наказанията\", с която са лишени от уединение при въпросните удължени свиждания. Според заповедта те продължават до 4 часа и представляват поощрителна мярка за лишените от свобода. В заведенията от закрит тип и поправителните домове се провеждат в помещения, при възможност оборудвани със системи за видеонаблюдение и срещите протичат в присъствието на надзиратели. Според лишените от свобода тези условия нарушават основни техни права и тези на семействата и близките им. Те твърдят, че са нарушени чл. 3 и чл. 8 от Европейската конвенция за защита правата на човека, тъй като са подложени на унизително отношение и не се зачита правото им на личен и семеен живот. Освен това посочват и че има нарушение на международни актове за защита на личните данни. Първата инстанция - Административен съд София-град (АССГ) отхвърли жалбата им, защото заповедта на директора на ГДИН е издадена заради констатирана липса на конкретна регулация на интимните свиждания. Наред с това АССГ посочи, че удълженото свиждане е \"с характер на награда и се предоставя именно с цел поощряване на лишените от свобода и гарантиране на техните права на лични контакти с близките и семейството\". Тричленен състав на Върховния административен съд обаче отмени решението на първата инстанция основно с два аргумента. От една страна съдът намира, че заповедта на директора на ГДИН не е мотивирана, а от друга – че затворниците са имали право да вземат отношение по нея. ВАС отбелязва, че със заповед от 28 юни 2016 г. въпросните удължени свиждания се провеждат в помещения, оборудвани със система за видеонаблюдение и се провеждат в присъствието на надзиратели. В хода на делото обаче е променен Правилникът за прилагане на Закона за изпълнение на наказанията и задържането под стража като в две разпоредби се предвижда интимните свиждания да се провеждат в специално обособени помещения, обзаведени с подходящи мебели, без заграждения, с допускане на пряк контакт между лишения от свобода и посетителите, както и че в затворите тези помещения се оборудват с камери, а свижданията се провеждат под контрола на служители от надзорно-охранителния състав. Тези норми обаче не са били действащо право към момента на издаване на заповедта, изтъква ВАС.", "date": "2019.05.15", "title": "Затворници спечелиха дело за интимни срещи без камери, но наблюдението остава"}
{"url": "https://www.dnevnik.bg/sviat/2019/05/15/3906311_sasht_arestuvaha_rusnak_za_kontrabanda_na_rukovodstva/", "text": "Кремъл протестира срещу екстрадицията от Грузия в САЩ на руснак, който е обвинен, че е внесъл контрабандно в Русия ръководства за изтребители F-16 в нарушение на американския закон за оръжеен износ, предаде \"Ройтерс\". Разработчикът на софтуер Олег Тишченко е бил екстрадиран в САЩ по-рано тази година от Грузия, където бил арестуван въз основа на американска заповед за задържане. Според руски дипломати сега той е държан в затвор в щата Юта, а делото срещу него ще започне по-късно тази година. 42-годишният Тишченко казва, че купил ръководствата за F-16 от \"Ибей\" за разработване на реалистичен симулатор на полети. Повдигнати са му обвинения по пет пункта, включително незаконен внос, заговор срещу САЩ и нарушаване на Закона за износ на оръжия на САЩ, казаха руски дипломати. Той проявявал интерес и към ръководства за по-усъвършенствани американски самолети, като например многоцелевия изтребител F-35 по технологията стелт, се твърди в молбата от САЩ за екстрадирането му. Днес руското посолство във Вашингтон заяви, че е възможно Тишченко да е бил целенасочено подведен от властите на САЩ. \"По този случай има признаци за провокация от разузнавателни служби на САЩ\", се казва в изявление на посолството. Говорителят на Кремъл Дмитрий Песков заяви днес в отговор на въпрос, че Москва е обезпокоена от практиката на САЩ да екстрадират руски граждани от трети страни като Грузия. Самата Русия не екстрадира свои граждани. Това е забранено в руската конституция, отбелязва \"Ройтерс\". \"Той е руски гражданин\", каза Песков за Тишченко. \"Наистина сме обезпокоени и недоволни от подобни трансгранични провокационни действия на американците към руски граждани. Изразяваме безпокойството и недоволството си пред американски колеги на различни нива\", заяви той. Русия ще следи отблизо дали САЩ спазват правата на Тишченко, каза Песков. /БТА", "date": "2019.05.15", "title": "САЩ арестуваха руснак за контрабанда на ръководства на изтребители"}
{"url": "https://www.dnevnik.bg/ot_vas/novini_ot_vas/2019/05/15/3905833_bazilikata_na_konstantin_veliki/", "text": "Базиликата на Константин или Aula Palatina, в Трир е базилика към римския императорски дворец, поръчана от Константин I Велики. Базиликата представлява най-голямата запазена зала от древността и е вписана в списъка на световното наследство на ЮНЕСКО. Залата е с дължина 67 м, широчина 26,05 м и височина 33 м. Аула Палатина е построена около 310 г. от н.е. като част от дворцовия комплекс. В началото тя не е била свободно стояща сграда. Към нея са били прикрепени други по-малки сгради (като преден изход, вестибюл и някои обслужващи сгради). Аула Палатина е била оборудвана с подова и стенна отоплителна система (хипокауст).  През 19-ти век базиликата е възстановена в първоначалното си състояние от римско време.", "date": "2019.05.15", "title": "Базиликата на Константин Велики"}
{"url": "https://www.dnevnik.bg/sviat/2019/05/15/3905714_borisov_e_ubiec_na_ruskite_energiini_proekti_zaiavi/", "text": "Бойко Борисов се доказа не просто като противник, но и целеустремен и последователен ликвидатор, килър - ако искате - на всички съвместни българско-руски проекти в областта на енергетиката. Не говорим за културно сътрудничество, макар че и там Борисов оставя след себе си изпепелена земя. Така че каквито и да е изявления и инициативи на този човек трябва да се приемат с голяма предпазливост.\" Това казва в  статия  от понеделник в московския в.\"Независимая газета\" Никита Бондарев, представен като \"кандидат на историческите науки,  доцент в РГГУ *\". Преди да се присъедини през 2017 г. към Катедрата по чуждестранно регионоведение и външна политика на Руския държавен хуманитарен университет  той ръководи  в периода 2009-2017 г. Центъра за балкански изследвания в Руския институт за стратегически изследвания (РИСИ). По това време са и  посещенията му в България  като гост на традиионния събор на българските русофили. Институтът, който е част от Администрацията на президента на Русия, стана известен в България най-вече заради активността на предишния си ръководител Леонид Решетников. От 4 февруари 2017 г. Владимир Путин назначи на негово място Михаил Фрадков, който пък дойде от поста Директор на Службата за външно разузнаване на Руската федерация (2007-2016). Предшественик на РИСИ е институтът за разузнавателни проблеми на Първо главно управление на Комитета за държавна сигурност (КГБ) на СССР. Изключително враждебната към Борисов и България статия \"Кой е виновен за провала на \"Южен поток\" е отговор на  публикация  отново в \"Независимая газета\" на Сергей Правосудов. Той е представен като директор (от 2006 г.) на Института за национална енергетика. Всъщност Правосудов е главен редактор на корпоративното списание на \"Газпром\" и в статията си остро напада управляващите в Сърбия, че са лицемерни в демонстрирането на близост с Русия, слугуват на Запада и само протакат реализирането на отсечката за \"Турски поток\". Разузнаването срещу \"Газпром\"? Така се създава впечатление, че от страниците на изданието по един и същи повод - руските енергийни проекти на Балканите - пред руската аудитория спорят външното разузнаване на Русия и корпорация \"Газпром\". \"Опитът ми от работата със сърбите ми позволява да направя следната прогноза\" пише Правосудов. \"Те постоянно ще разказват за трудностите при строителството на продължението на \"Турски поток\" и ще се опитат да измъкнат от \"Газпром\" и Русия максимално пари \"за ускоряването на този процес\". Същевременно ще просят пари и от своите ментори от САЩ, Великобритания и други страни за това, че задържат строителството. Така е невъзможно да се каже кога ще стигне газ от \"Турски поток\" до Унгария. Може да се окаже, че Унгария и Сърбия ще е по-просто да бъдат снабдявани с газ през \"Северен поток 2\". Известен като изследовател предимно на Сърбия и Югославия и ролята на отношенията между Белград и Москва, Никита Бондарев бърза да успокои \"сръбските другари\" - Правосудов изразява изключително лична позиция \"и дори статия в неговото списание на \"Газпром\" не е - или не винаги е - тъждествена с официалната позиция на ръководството на тази корпорация\". \"Единственото, което спира Сърбия от по-активно сътрудничество с Русия в сферата на енергетиката е географската ѝ отдалеченост и отсъствие на обща граница с Русия или Турция. Стане ли дума за \"Южен поток\" или \"Турски поток\", Сърбия се оказва зависима от съседите си и преди всичко от България. Но това не е вина, а беда за Сърбия\", пише Бондарев. Той защитава президента Александър Вучич и отхвърля внушенията, че \"сърбите не са ни братушки\". Убиецът на \"големия енергиен шлем\" След това Бондарев минава във фронтална атака: \"В действителност за провала на строителството на \"Южен поток\" има конкретен виновник и няма нужда да го търсите в Сърбия. Никой не е допринесъл повече за колапса на \"Южен поток\" от българския министър-председател Бойко Борисов. Заради неговото старание България не реализира с Русия още два съвместни енергийни проекта - АЕЦ \"Белене\" и нефтопровода Бургас-Александруполис, известни в експертните среди като \"големият енергиен шлем\". Авторът припомня как \"първото, което направи, когато дойде на власт на 10 юли 2009 г.\" бе да прекрати преговорите и проектите с Русия, включително участие на Българския енергиен холдинг в строителство на ТЕЦ в Скопие\". Изминаха 10 години и \"тези проекти или са зачеркнати, или остават замразени, а бъдещето на новите е мъгляво\". Според Бондарев още на срещата на Борисов с Владимир Путин в Гданск на 1 септември 2009 г. след твърдата реакция на президента българският премиер видимо е преминал \"от протоколна и дипломатическа усмивка към изненада, обърканост и, като че ли, уплах\". В последвалите години Бойко Борисов продължил да блокира руските проекти и след двугодишна пауза на правителството на Пламен Орешарски се е върнал на власт през ноември 2014 г. В самото начало на декември същата година Путин  изненадващо обяви от Анкара , че ликвидира \"Южен поток\" и започва да строи \"Турски поток\". \"Изключително важно е, че това стана в момент, когато току що бе извършена смяната на правителствата и новият кабинет в София още не беше заработил. Иначе казано, самият факт на завръщането на Борисов на власт бе достатъчен за руската страна, за да сложи кръст на \"Южен поток\", пише авторът. \"Период на енергийна криза и египетски мрак\" Той прави връзка с изявление на Борисов от 12 октомври 2015 г. пред Американската търговско-промишлена палата в България: \"Спряхме три големи руски проекта. Спряхме летящите за Сирия руски самолети. И това ако не е партньорство, тогава какво?\". \"Това изявление бе напълно предсказуемо, но е трудно да се подцени истинскското значение на тази фраза - вероятно искрена и без специална подготовка - за политическата кариера на Борисов и бъдещето на руските енергийни проекти на Балканите. На фона на това сензационно изявление България навлезе в период на неминуема и неизбежна енергийна криза, свързана с постепенното изключване на изчерпалите се реактори на АЕЦ \"Козлодуй\" и отсъствието на адекватна замяна на мощностите им. (...) Сега Борисов просто няма никакъв изход - без руския газ Балканите ще бъдат покрити с екипетски мрак, единственият способ да го получи е да се включи в \"Турски поток\". Употребата на израза \"египетски мрак\" е особено драматично, тъй като става дума за част от Библията, където в Изход пише: \"Тогава Господ каза на Мойсей: Протегни ръката си към небето, за да настане тъмнина по Египетската земя - тъмнина, която е толкова гъста, че може да се пипа. Моисей протегна ръката си към небето; и настана гъста тъмнина по цялата Египетска земя за три дни. Хората не се виждаха един друг и за три дни никой не можа да помръдне от мястото си, но в жилищата на всички израелтяни беше светло.\" Това е деветото, предпоследното, от Божиите наказания над фараона и след него Господ изпраща Божи ангел, който избива първородните чеда и на хора, и на животни. (освен на предупредените израелтяни). България и руската газова мрежа в Близкия изток Във вторник новият зам.-председател на \"Газпром\" Олег Аксютин съобщи на пресконференция, че началото на газовите доставки по \"Турски поток\" е планирано за последните десетина дни на декември 2019 г. Това е и времето, в което изтичат договорите за транзит межд Русия и Украйна и става неясна съдбата на Трансбалканския газопровод, снабдяващ сега България, но също и Турция, Гърция и Македония. Редакцията на \"Независимая газета\" прави важно допълнение към текста на Бондарев с цитирането на  статия от списание \"Форин полиси\"  от 17 април. В нея се предупреждава, че \"Москва поставя основите на значително и дългосрочно присъствие в Близкия изток като придобива тръбопроводи и права за добив в Турция, Ирак, Ливан и Сирия за изграждане на сухоземен мост към Европа. Така Русия ще бетонира ролята си на основен газов доставчик и ще разшири влиянието си в Близкия изток, носейки сериозни рискове за интересите на САЩ и Европа.\" Авторите смятат, че продължението на \"Турски поток\" ще е през Гърция, а не през България, но факторът в новата мрежа, която е планирано да мине през Иракски Кюрдистан към преносната инфраструктура на Турция, вече няма да е \"Газпром\", а \"Роснефт\". От \"Независимая газета\" не са съвсем съгласни: \"Този газопровод ще може да задоволи около 6% от годишните нужди на Европа, а това прави българското направление решаващо при избора накъде да продължи \"Турски поток\".", "date": "2019.05.15", "title": "Борисов е убиец на руските енергийни проекти, заяви анализатор, близък до Кремъл"}
{"url": "https://www.dnevnik.bg/sport/2019/05/15/3905806_dvijenieto_v_centura_na_sofiia_se_promenia_zaradi/", "text": "Движението в центъра на София се променя заради финала за Купата на България между пловдивските \"Ботев\" и \"Локомотив\". На няколко улици се забраняват спирането и престоят. Полицията е организирала стриктен ред, по който привържениците на двата отбора ще се придвижват до София. се забраняват престоят и паркирането на северозапданата дъга на пл. \"Св. Ал. Невски\" между ул. \"Оборище\" и ул. \"11-ти август\", тъй като там ще се събират запалянковците на \"Локомоив\", обявиха от Столичната община. В същото време се забраняват престоят и паркирането и на ул. \"Митрополит Кирил Видински\", където ще е сборният пункт на автобусите за привържениците на \"канарчетата\". До полунощ се забраняват престоят и паркирането при сектор Г на Националния стадион \"Васил Левски\".   се забраняват  престоят и паркирането на моста пред стадиона и на ул. \"Ген. Гурко\" между бул. \"Евлоги и Христо Георгиеви\" и бул. \"Васил Левски\". От 18.00 часа до края на мача само при необходимост и по преценка на ръководството на СДВР се забранява влизането на пътни превозни средства в двете посоки, с изключение на автобусите на масовия градски транспорт по: - ул. \"Ген. Гурко\" между бул. \"Васил Левски\" и бул. \"Евлоги и Христо Георгиеви\"; - бул. \"Евлоги и Христо Георгиеви\" между пл. \"Орлов мост\" и бул. \"Черни връх\"; - бул. \"Драган Цанков\" между бул. \"Евлоги и Христо Георгиеви\" и бул. \"Пейо К. Яворов\".", "date": "2019.05.15", "title": "Движението в центъра на София се променя заради финала за Купата на България"}
{"url": "https://www.dnevnik.bg/analizi/2019/05/15/3905822_gerb_obeshtava_reformi_ako_izgubi_izborite_-_smeshno/", "text": "Какво смятат да правят управляващите, ако загубят предстоящите евроизбори? Първата част от отговора им може да се приеме напълно сериозно: ще продължат да управляват и ще довършат мандата си. Едва ли някой е очаквал да чуе нещо друго. Оттук нататък обаче заявката им звучи по-скоро като майтап. Щели да продължат да демонстрират \"висока обществена чувствителност\", да дават \"личен пример за носене на политическа отговорност\", да гарантират, че \"властта не е привилегия, а отговорност и висок личен ангажимент\", да предотвратяват \"всеки опит това доверие (на избирателите - бел.ред.) да бъде разрушено със съмнения за корупция и злоупотреби\", да формират \"нов стил на политическо поведение\". Най-смешно от всичко обаче е обещанието да правят реформи. Смешно, но и малко плашещо, като се има предвид какви им бяха реформите досега. За илюстрация ето няколко актуални сюжета от последните дни. Те може и да (се правят, че) са забравили, но ние помним: скоро ще се навърши година и половина, откакто поредният министър гръмко обяви началото на поредната (най-решителната досега) реформа в здравеопазването. Осем месеца по-късно бе представен нещо като нов модел, който втрещи всички с недомислието си. Последваха все по-затихващи съобщения за някакви експертни анализи и работни групи. А днес, след гръмовното начало, вече никой не обелва и дума за реформа и нов модел. За сметка на това бомбите на недоволството в системата гърмят една след друга: различни групи пациенти, спешната помощ, отделни болници, медицинските сестри... В последните дни работещите в единствената педиатрична болница блокират булеварди, заплашват да спрат работа и колективно да напуснат. Скоро със сигурност ще ги последват и други. Защото системните проблеми и абсурди се трупат и задълбочават, а управляващите се опитват да се измъкнат от тях на дребно и на парче. Въобще в България така наречените реформи са като безброй кръпки, безразборно натрупани върху разпадаща се стара дреха. Тези дни за пореден път се оказа, че българският бизнес плаща най-високата в ЕС цена за електрически ток. Заради тройно намаляване на количествата, предлагани на енергийната борса, цената скочила двойно. Т.нар. свободен пазар е манипулиран от държавата и нейната Национална електрическа компания, налице са всички признаци за организирана престъпна група, твърдят работодателските организации. Въпреки че енергетиката крие възможности за далавери, това твърдение е преувеличено, а обяснението е много по-просто. Управляващите дават мило и драго само и само да не допуснат поскъпване на тока за населението, поради което отлагат реформирането на сектора и все повече се оплитат в сложни фокуси с всевъзможни тарифи, преференции, такси, квоти, изравнявания и прочие. В резултат самата енергетика затъва в огромни задължения. И понеже изборите се решават от дребните, а не от едрите потребители на енергия, тежестта се прехвърля върху бизнеса. Затова и, обратно на икономическата логика и на практиката в цяла Европа, той плаща по-високи цени за тока, отколкото останалите. В края на краищата обаче сметката плащат всички. Защото изкривяванията в енергетиката водят до по-ниска конкурентоспособност и по-нисък икономически растеж, което пък означава по-малко работни места и по-ниски доходи. Колкото повече се отлагат реформите, толкова по-голяма става тази сметка. Въобще в България така наречените реформи са агония без край. Нещо като да те колят с тъп нож. \"Силен акцент\" щял да бъде поставен върху съдебната реформа. Ето актуални примери и за нея - докъде беше докарана и накъде се е запътила. Още един съдия наруши мълчанието и разказа как стават назначенията в съдебната система - задкулисно, на потайни ресторантски срещи, в тясно взаимодействие между \"независими\" магистрати и политици (в случая - \"известен корпулентен политик\"), които трябва да бъдат убедени, че одобрените кандидати после няма \"да се отметнат\" от поетите ангажименти. Историята е шокираща, но не и изненадваща - просто потвърждава всеобщите подозрения за срастване на властите. Не по-малко шокиращо е, че вече цял месец ВСС, който по конституция е призван да защитава независимостта на съдебната власт, си мълчи все едно нищо не се е случило. Но и това не е изненада. До какво водят зависимостите в съдебната власт се видя напоследък в целия грозен процес срещу Иванчева - от показния ѝ арест до показно строгата присъда (ако беше убила някого, можеше да ѝ се размине по-леко). Сега приоритет било да се изпълни препоръката на Европейската комисия за въвеждане на контрол и възможност за разследване на председателите на двете върховни съдилища и на главния прокурор. Само дето този приоритет се крепи на една упорито поддържана заблуда за вътрешна употреба. Защото споменатата препоръка се отнася само и единствено до главния прокурор, който, за разлика от двамата председатели на върховните съдилища, има неограничена и безконтролна власт и не подлежи на разследване от никого. Надеждата е номерът да мине и пред ЕК, а толкова дразнещият ги механизъм за наблюдение да бъде прекратен. Въобще в България така наречените реформи често пъти не са нищо повече от мимикрия и имитация на дейност. Заради всичко това обещанието на днешните управляващи, че ще продължат да правят реформи, е и смешно, и плашещо. За съжаление обаче нищо по-различно не може да се очаква и от онези, които от \"втора линия\" са се засилили към властта.", "date": "2019.05.15", "title": "ГЕРБ обещава реформи, ако изгуби изборите - смешно, но и плашещо"}
{"url": "https://www.dnevnik.bg/detski_dnevnik/2019/05/15/3905488_s_panaira_na_knigata_shte_se_provede_i_mejdunarodniia/", "text": "Второто издание на международния литературен фестивал за деца и тази година ще се проведе паралелно с традиционния панаир на книгата, съобщават организаторите от Асоциация \"Българска книга\". Откриването е на 28 май, а форумът ще продължи до 2 май в Националния дворец на културата (НДК). Целта на фестивала е създаде неформална атмосфера, в която децата и младежите да се запознаят с творчеството на съвременни европейски и български автори и художници; да се създадат условия за образователно-артистични кампании с цел насърчаване на четенето и въображението сред подрастващите. Децата ще имат свободен, неограничен достъп да литературни събития, срещи с писатели, творчески ателиета, посещение на театър и изложба. Събитието цели да развие платформа за съвременна литература и култура, която има всички предпоставки да наложи траен и пълноценен диалог между писателите и обществото, както и да се популяризира четенето и интересът към езика. Фестивалът ще бъде открит от майстора на детската илюстрация Любен Зидаров. От началото на 50-те години на 20-ти век той е илюстрирал над 200 книги, сред които българските издания на класически произведения на световната литература за млади читатели: \"Приказки на Шехерезада\", \"Островът на съкровищата\", \"Андерсенови приказки\", \"Том Сойер\" и др. На 30 май програмата включва сценична интерпретация на произведението \"Карлсон, който живее на покрива\" в изпълнение на Театър \"Карлсон\". В Деня на детето - 1 юни, е предвидено ателие за изработка на обложки за книги; среща с влогъри. Следващият ден ще е посветен на техниките във фотографията и лекция, което ще запознае гостите на фестивала с работата на първия ателиерен художник-фотограф Петър Папакочев. Любопитна покана към подрастващите и по-големите изкушени читатели на хубавите истори отправя издателство \"Еуниката\". Среща разговор с Владимир Шишков и д-р Людмила Емилова ще покаже нетрадиционен прочит към често невидимите супергерои, които помагат на всички ни да растем здрави и силни, а именно – зеленчуците. Всеки ще може да се запознае с техните тайни заедно с Боби в царството на зеленчуците. Другият основен акцент в програмата на фестивала са срещите с български литератори и чуждестранните им колеги. Сред ключовите между тях са \"Майсторския клас по творческо писане с Петя Кокудева; разговор, организиран от издателство \"Фют\" с Цвета Брестничка, председател на Асоциация Родители; среща с илюстратора Борис Стоилов. Сред международните гости на фестивала са Алесандро Гати, писател, преводач и сценарист от Италия; Бьорн Суртлан от Норвегия: публицист с диплома от художествена академия, посветил въображението си на истории за деца и тинейджъри, Макис Цитас от Гърция, признат като автор на една от най-добрите гръцки книги за деца – \"Бездомният Костас\"; както и Гюдрюн Скретинг от Норвегия, отличена с наградата за дебют в областта на литературата за деца и юноши на норвежкото Министерство на културата.", "date": "2019.05.15", "title": "С панаира на книгата ще се проведе и международния литературен фестивал за деца"}
{"url": "https://www.dnevnik.bg/sviat/2019/05/15/3905732_mechtae_li_trump_da_e_kato_orban/", "text": "Никой друг премиер от ЕС не е ухажвал американския президент Доналд Тръмп така отявлено, както Виктор Орбан. Още по времето на предизборната борба в САЩ унгарският министър-председател открито застана на страната на американския милиардер. Орбан беше и един от първите правителствени ръководители от ЕС, които му изказаха поздравления след победата - и то почти еуфорично. Оттогава насам Виктор Орбан постоянно подчертава общото, което ги свързва - без значение дали става дума за миграцията, или за битката им срещу истаблишмънта и политическата коректност. И наистина - надали има друг европейски политик, чиито позиции се доближават толкова много до тези на Тръмп. Въпреки всичко това, Виктор Орбан бе принуден да чака две години и половина за двустранна среща с американския президент. В понеделник (13.05.) този момент най-сетне настъпи: Тръмп прие Орбан в Белия дом и разговаря с него в продължение на около час. Фактът, че до тази среща се стигна едва сега, е направо унизителен за унгарския премиер. Все пак Тръмп вече е посещавал или приемал във Вашингтон всички останали държавни или правителствени ръководители на източноевропейските страни-членки на ЕС, с изключение на тези от България. Похвали. И конфликти на интереси. От друга страна Виктор Орбан чу от устата на американския президент доста похвални думи. Тръмп обяви, че за него е \"голяма чест\" да приеме Орбан, който вършел \"изключително добра работа\" и гарантирал сигурността на своята страна, поради което бил \"уважаван навсякъде в Европа\". \"И Вие, също като мен, сте малко оспорвана личност, но това си е окей\", каза Тръмп. Ако ставаше дума само за лични симпатии, Доналд Тръмп със сигурност щеше да е приел доста по-рано Виктор Орбан. Не е тайна, че американският президент си пада по авторитарните политици. Само че Демократическата партия открито критикува Орбан, а американското правителство, както и републиканците на Тръмп са силно раздвоени в отношението си към унгарския премиер. Един от белезите за това е, че в деня на срещата с него в американското външно министерство бе приет известният унгарски опозиционен политик Петер Марки-Зай. Освен това между САЩ и Унгария съществуват и някои сериозни конфликти на интереси. Редица членове на Републиканската партия гледат изключително критично на недемократичните реформи, които Виктор Орбан провежда от 2010 насам. А за мнозина във Вашингтон прогонването на милиардера Джордж Сорос и основания от него Централноевропейски университет от Унгария е равнозначно на атака срещу една американска институция. Сближаването на Унгария с Русия и Китай и засиленото ѝ икономическо сътрудничество с тези две страни също противоречи на американските интереси. През последните няколко години многократно се стигаше до известно напрежение между двете страни - например поради това, че Унгария блокира сътрудничеството между НАТО и Украйна заради закона за украинския език или пък заради това, че в края на 2018 Унгария предаде на Русия двама издирвани от САЩ руски оръжейни търговци. Унгария ще купува нови американски оръжия? Въпреки всичко това правителството на Доналд Тръмп явно е решено да рестартира отношенията си с Унгария. За разлика от управлението на Барак Обама, сегашният американски кабинет се ръководи от един принцип, който експертите по външна политика наричат \"трансакционна дипломация\". В конкретния случай с Орбан това би могло да означава, че Унгария ще закупи американски оръжия за стотици милиони или дори милиарди долари. Най-важното заключение от срещата между Тръмп и Орбан обаче е друго. Властта на Орбан в Унгария е на практика почти неограничена, той нанесе тежък удар на демокрацията в своята страна, чиито отражения ще се усещат още дълги години, ако не и десетилетия. Американската демокрация обаче очевидно е в състояние да понесе без сериозна вреда дори управлението на един президент като Тръмп. Той може и да си мечтае за властта, с която разполага Орбан, и за почти неограничените му правомощия във вътрешната политика. Но няма да ги получи.", "date": "2019.05.15", "title": "Мечтае ли Тръмп да е като Орбан"}
{"url": "https://www.dnevnik.bg/sport/2019/05/15/3905798_plovdivskiiat_final_koito_obeshtava_zrelishten_futbol/", "text": "Големият ден за пловдивския футбол дойде. \"Ботев\" и \"Локомотив\" се изправят един срещу друг в очакване на зрелищен двубой. Големите съперници се срещат в специален двубой - финала за Купата на България (тази вечер в 19.00 ч.). Никога досега два отбора от един град, различен от София, не са играли във финала за Купата на България. Допълнителна щипка на вълнение доставя и мястото - Националния стадион \"Васил Левски\". \"Ботев\", \"Локомотив\" и техните привърженици са устремени да покажат пред столицата, а и пред цялата страна вълнуващ футбол, истинско съперничество и зрелище. \"За футболен град като Пловдив това е невероятно\", каза треньорът на \"Ботев\" Николай Киров след драматичното класиране за финала. \"Канарчетата\"  преминаха през истински трилър след победа с 3:2 и равенство 3:3 с ЦСКА . \"Локомотив\" беше далеч по-убедителен в полуфинала срещу \"Септември\". \"Финалите са непредсказуеми. Предният финал го показа (при победата с 2:1 срещу \"Лудогорец\" през 2017 г. в София). Тогава срещнахме доста класен противник. Не може да коментираме дали някой от двата отбора има по-сериозни шансове\", заяви Киров. \"Направихме всичко възможно, за да изгледаме възможно най-много мачове на \"Локомотив\". Всеки отбор има силни и слаби страни. Ние трябва да се възползваме от техните слаби страни и да предотвратим силните им. За мен е важно как нашият отбор ще излезе и как ще се представим ние във финала\", добави той. Колегата му Бруно Акрапович каза: \"Много се радвам за този мач, за хората от Пловдив и около Пловдив. Виждам играчите и хората около клуба и тяхната енергия. За нас тази енергия е позитивна. Надявам се футболистите да покажат своите качества и всички да са доволни. Искам да покажем футбол, а другите неща да останат на заден план. Престижът е голям за града и играчите.\" \"Направихме много неща, за да може отборът да достигне до това ниво. Залогът е купата. Ако гледам класирането, всеки ще каже, че \"Ботев\" е фаворит. Фаворит в такива мачове обаче няма. Моят отбор също има качества, ако не и по-големи. Това ще го покажем в мача\", заяви той. До момента \"Ботев\" е печелил Купата на България три пъти, а \"Локомотив\" - нито веднъж. Черно-белите са печелили Купата на съветската армия през 1983 г., когато вече се провежда Купа на България. \"Ботев\" и \"Локомотив\" играха наскоро на Националния стадион \"Васил Левски\" в София. Преди пет години това се наложи, след като \"канарчетата\" бяха наказани с лишаване от домакинство, но  спечелиха с 2:1 след късен обрат .", "date": "2019.05.15", "title": "Пловдивският финал, който обещава зрелищен футбол в центъра на София"}
{"url": "https://www.dnevnik.bg/evropa/evropeiski_parlament/2019/05/15/3536702_stivun_klark_evropeiski_parlament_sled_izborite/", "text": "Стивън Кларк работи в Европейския парламент от 27 години, като през последните 12 работи в областта на комуникацията - първоначално начело на отдела за цифрови комуникации на Парламента, който пръв въвежда използването на социалните медии от институциите на ЕС, и понастоящем като директор в сферата на връзките с обществеността. В тази си позиция той отговаря за комуникационните кампании, събитията и посещенията на Парламента от гражданите. Ръководи и офисите за връзка на Парламента.  - Да. Аз самият съм използвал тази фраза – залогът е висок този път. Мисля, че е заради всичко, което се случи през последните около 10 години. Имаше много промени, имаше кризи през последните 10 години, имаше ги въпросите около миграцията и бежанците, имаше го Брекзит, който много разбърка нещата, което означава, че в цяла Европа по различни начини хората задаваха въпроси за Европа и накъде върви. Има партии, които поставят под въпрос самия европейски проект, който беше сравнително успешен. Така че, да, целият въпрос за Европа е на масата по начин, по който не е бил. И мисля, че по тази причина ще имаме резултат от тези избори, който е сигнал за бъдещето, накъде отиваме заедно като Европейски съюз. Това не е само мое мнение. Ако се огледате, ще видите в медиите, че всички – от господин Салвини и господин Орбан от едната страна на дискусиите, до Макрон, от другата страна, те всички казват едно и също на поддръжниците си – че трябва да излязат и да гласуват, защото този път е особено важно. Това, което виждаме, по отношение на отразяване на изборите в медиите, то е много, много по-засилено в сравнение с това, което беше преди пет години. Може би около двоен брой статии, публикувани в ключовите издания, които следим. Този брой се повишава рязко колкото повече се доближаваме до изборите. Така че поради всички тези причини, да, различно е този път, залогът е висок и има ниво на интерес, което преди не сме виждали. - Знаем, че на европейските избори традиционно има ниска избирателна активност, както и спад в избирателната активност през годините, въпреки че спадът се забави, радвам се да кажа. Мисля, че е защото се гледа на тях като на второстепенни избори. Те са малко по-далечни от ежедневието на хората или поне така се усещат. Мисля, че заради факта, за който говорихме, заради интереса в европейските въпроси и заради осъзнаването на все повече места, че ЕС влияе на живота на хората директно, може би тази тенденция, че това не са толкова важни избори, няма да бъде толкова значителна този път. Така че вероятно поради тази причина можем да очакваме участието да се увеличи. Много е рисковано да се говори за цифри, дали ще бъдат нагоре или надолу, дали ще вали този ден, знаете, има всякакви причини, които може да окажат влияние. Голяма част от влиянието го оказват политическите партии и колко усилено водят кампании и това беше проблем в миналото, когато може би някои партии на национално ниво не бяха толкова заинтересовани от тези избори. А може би трябваше. Това също намаляваше избирателната активност. Този път, не мога да правя прогнози, но няма да ме изненада, ако имаме значително увеличение в участието. На някои места се тръгва от много ниска основа. - Всеки път, за всички избори, от нас се иска от нашето политическо ръководство в Европейския парламент да проведем кампания, да повишим осведомеността за изборите, да убедим за значението на участието и, разбира се, всеки път научаваме уроци от предишния и се опитваме да го направим по-добре. В този случай отново бяхме помолени да го направим. Проучихме какво се случва в света на кампаниите като цяло, отправихме някои предложения към нашето ръководство за начина, по който искаме да го направим с цялостно ново измерение, което са усилията за мобилизиране на местната общност на \"Този път ще гласувам\". Това е нещо, което видяхме да се случва в други политически кампании и е много ефективно. Така че искахме да го направим. Това направи кампанията много много различна и, мисля, по-голяма от правеното преди. Направихме го и по отношение на броя на хората, които са активни в тази кампания. Имаме, разбира се, нашия персонал, хората, които работят във всичките ни офиси в Европа, но тези офиси са малки. Доброволците, които се присъединиха към кампанията, и казаха, че искат да помагат, ни дават още хиляди допълнителни хора. И в някои страни има огромна промяна. Хората навън, работещи за кампанията, промотиращи посланието за гласуването и участието в тези избори, просто не бяха там последния път, защото последния път дори не се опитахме да създадем това. Ние имаме и партньорски организации. В миналото на предишни избори ние отивахме при паневропейски организации, партньорски организации, неправителствени организации и други в Европа и им казвахме: \"Бихте ли искали да говорите пред вашите хора, вашата аудитория, вашите членове и други за изборите?\" и те казваха \"Да, може би\" и не се стигаше до нещо особено. Този път бяхме наводнени от такива, които идваха при нас и ни казваха \"Искаме да говорим за изборите, можете ли да ни кажете какво трябва да говорим, да ни дадете информация как хората могат да гласуват как могат да се регистрират и всички тези неща\". Така че този път е много по-мащабно. Как работи чисто механично? Подходът е традиционен. Използват се онлайн инструменти, каним хората да посетят уебсайта  thistimeimvoting.bg  в България или \"eu\" за английската версия. Могат да се регистрират и да кажат \"Обещавам да гласувам\" и след това има нещо, което наричаме \"стълба на ангажиментите\". Тези, които искат, я следват нататък. Те могат да кажат \"Искам да направя повече, ще бъде онлайн посланик, ще бъда офлайн, ще организирам събития или ще публикувам неща онлайн в профила си в \"Инстаграм\" или нещо друго. Ние се свързваме с тези хора, хората, които доброволстват и казваме \"Добре, какво искате да направите, как можем да ви помогнем, каква информация можем да ви дадем, какви инструменти можем да ви предложим, за да вършите работата\" и по мое мнение това е една много успешна част от кампанията. - Права сте да казвате, че това са млади хора. Мисля, че има много силно безпокойство за начина, по който нещата се развиват. Има осъзнаване, че е важно да участваш в политиката. Парадоксът за предишни избори по отношение на избирателната активност е, че младите хора са тези, които са склонни да се интересуват от политически каузи, те са склонни да преследват тези каузи на европейско ниво, те разбират, че неща като климатичните промени, не могат да се решат на национално ниво, но не са участвали в избори. Активността сред младите хора е обикновено около половината от общото население. Защо виждаме тези енергии, тази мобилизация този път? Може би защото много млади хора осъзнават, че ако не участват, някой ще решава вместо тях и това може би няма да завърши както искат. Примерът, който всеки използва, е референдума за Брекзит в Обединеното кралство, където избирателната активност сред младите хора бе относително ниска, но вижданията на младите хора за Брекзит са обикновено обратни на резултата от референдума. Това бе урок за необходимостта да се участва в гласуване. Не е еднакво навсякъде и винаги ще бъде трудно да бъдат мобилизирани младите избиратели, винаги. Често защото те са по-мобилни, често има проблем с регистрацията с младите гласоподаватели, но мисля, че можем да очакваме този път много по-голямо участие на млади хора. - Всяка държава членка има своя собствена ситуация, свой собствена политическа среда, въпроси, които на някои места са по-важни, отколкото на други. И това оказва влияние върху участието, върху характера на изборите. Великобритания е много странен случай в момента заради Брекзит и все пак нуждата да участва в европейски избори. Това ще окаже влияние върху характера на вота, защо хората избират определени партии и т.н. На други места въпросите са различни. Ако отидете в балтийските държави, там са много обезпокоени за сигурността, това е един от големите въпроси, те говорят за сигурност и кибер сигурност и други такива въпроси. В Южна Европа имаме въпроса за работните места, заетостта, възможностите за младите хора, това е начело на дневния ред, може би, на повечето места. В някои места миграцията е голям въпрос, на други не се смята за важен въпрос. Навсякъде е малко различно и очевидно за нас в кампанията е важно да говорим, където и да сме, за нещата, които за важни за хората. Да използвам примера с Великобритания, който краен пример. В предизборната кампания посланието, което ще се използва, ще бъде по-различно от това, което ще се използва в Италия, например. Политическото развитие, тенденциите в различните страни са много различни по отношение на евроскептицизма, например. Той е много силен в някои страни и не толкова или почти не съществува в други. Има исторически причини за това, може би. Ако погледнем страна като Ирландия, там не съществува. Но ако погледнем Италия, където традиционно го нямаше, има много силно присъствие на евроскептици в националната му политика. Трудно е да се генерализира за евроизборите. Но европейските въпроси са на преден план дори там, където не са били в миналото. - Във всички страни успяхме да привлечем голям брой хора, които да подкрепят кампанията и обикновено около 9-10% от тези поддръжници казват, че биха искали да действат като доброволци, допринасяйки за кампанията по различни начини. Някои искат да участват в дейности от \"реалния свят\", да организират или да се включат в събития, да излязат на улицата с брошури, да организират щандове в училища или университети, да печатат плакати, да говорят с медии, да привличат вниманието... Други са по-активни онлайн, набират хора за нашата общност, създават онлайн съдържание, публикуват в социални мрежи и т.н. Разбира се, много хора правят и двете. В България, страна, в която всички ми казват, че няма силна традиция за доброволчество, данните са следните: 510 доброволци са се регистрирали на българската платформа, от които: 101 доброволци помагат офлайн, 116 помагат онлайн, 293 помагат офлайн и онлайн. Това е 10.20% от общия брой хора, които подкрепят кампанията \"Този път ще гласувам\" (тоест повече от средното). Макар този брой очевидно да не е много голям спрямо цялата страна, той все пак е голям и важен за нас. В нашия офис в София имаме 10 души. Тези доброволци умножават нашия брой 51 пъти. Така че това представлява огромна подкрепа за нашата кампания в разпространяването на посланието в страната. Може би не съм най-добрият човек за обяснението защо нещата се развиват по този начин в България, нито за точните детайли за доброволческите дейности тук. Това, което със сигурност мога да кажа, е, че където и да отида в Европа срещам изключително мотивирани доброволци. Често те са хора, които са обезпокоени за посоката на Европа, хора, според които гласът на младите избиратели трябва да бъде чут (самите те обикновено са млади), хора, които са силно ангажирани с кауза, в която виждат връзка с Европа (работни места за младите, климатични промени, свобода на пътуване). Общото ми впечатление е, че на тези избори се гледа като на момент с голям залог за посоката на Европа, защото тези хора не искат посоката да се решава от \"някой друг\". - Брекзит, както споменах, е част от общата политическа картина на случващото се в Европа в момента. Той всъщност е примерен казус в някои отношения за всички други. Той очевидно засяга особено британците, но всички виждат как се разви, какво се случва по отношение на националната политика, усложненията, които се появиха, и мисля, че виждаме промени в общественото мнение навсякъде в Европа, които са резултат от наблюдението на случващото се с Брекзит. И виждаме също така промени в политическата реторика. Някои партии, които преди много силно поддържаха референдума, изглежда са се отказали от тази идея сега в политическите си програми. Така че, да, има ефекти и мисля, че това е един от тези няколко фактора, които споменах, които поставиха целия европейски въпрос на предно място в съзнанието на хората. Те видяха, че той е важен. И виждат какво се случва в крайния случай, когато една страна реши да напусне с референдум, какво се случва след това. - Всичко, което мога да кажа, е да се разчита на прогнозите, кото изготвяме в Европейския парламент с нашите социолози консултанти, и на други проучвания, които виждате за бъдещия състав на парламента. Това, което виждаме, е фрагментация. Колективната тежест на двете най-големи политически групи в Европейския парламент днес в много от прогнозите е намаляла под 50%. Това, което понякога наричаме \"голяма коалиция\" на двете основни дясноцентристка и лявоцентристка групи, които доминираха в парламента в продължение на много години, те сами няма да бъдат достатъчни, според прогнозите, за да се свърши работата. Голяма част от законодателството се нуждае от абсолютно мнозинство, изборът на председател на Комисията се нуждае от абсолютно мнозинство. Има няколко неща, за които е необходимо да се изгради мнозинство в парламента, и ще бъде по-трудно това да бъде направено в бъдеще. Това, което не виждам според прогнозите, е нова евроскептична или дясна група, която да има достатъчно възможности да блокира други групи, сформирането на други мнозинства, деформирайки по този начин парламента. Не съм навътре в политиката, не знам какви дискусии ще се водят в групите, но някакви мнозинства ще трябва да се сформират в крайна сметка. Няма да има никоя група, която да може да блокира това всъщност. Може би ще трябва ЕНП и социалистите и демократите да работят заедно, но и с други и кои са тези други, това всъщност е въпросът. Така че ще бъде едно по-сложно място, ще прилича на някои национални парламенти, където има повече фрагментация и малки партии, които формират значителен брой от членовете. Това ще промени живота в парламента, предполагам. Друг фактор, който в момента усложнява прогнозите за бъдещето на Европейския парламент, разбира се, е присъствието или не на британските членове, които могат да наклонят баланса много значително в една или друга посока. Никой не знае и колко време ще са там, ако не бъде постигната сделка преди датата на встъпването в длъжност на парламента. Но мисля, че фрагментацията е основното послание. - Абсолютно остава позиция на парламента, че председателят на ЕК трябва да е бил един от водещите кандидати, номинирани от политическите партии и кандидатствали на тази основа. По-малко сигурно е, отколкото беше в миналото. Последния път имаше яснота около резултатите, в смисъл, че двете най-големи партии по отношение на политически групи в парламента имаха доминиращо мнозинство и господин Юнкер бе много силно позициониран с подкрепата на групата на социалистите и получи работата. Този път може да има възможност за водещия кандидат на тази най-голяма партия, но след това какво се случва заради усложненията, за които говорих? Това е политика, сформиране на коалиции, сформиране на мнозинства в новия парламент, където сме вероятно в неизвестна територия. Въпросът, който задавате се отнася за някои правителства, някои правителствени ръководители, изразяващи скептицизъм за процеса и може би желаещи да се отклонят от него, всичко е политика. Но позицията на парламента, която той изрази в резолюция, е че така трябва да стане. Следващата седмица (бел.ред. - днес) е този дебат, който ще се проведе в Брюксел, ще ги видим в действие. Това е случай, в който ще видим всички водещи кандидати, може би някой от тях ще убеди европейците, че е подходящ за работата.", "date": "2019.05.15", "title": "Стивън Кларк, Европейски парламент: След изборите европейският ще прилича на някои национални парламенти"}
{"url": "https://www.dnevnik.bg/zdrave/2019/05/15/3905472_transplantologiiata_podobno_na_pacientite_si_se_namira/", "text": "Общо 1151. Това e броят на хората, които чакат за трансплантация на орган в България към 9 май, 2019 година. Когато и да погледнете тази статистика обаче – тя се върти около тези числа. Сякаш остава непроменена и недокосната от времето и пространството. Както биха казали някои хора – пример за \"стабилност\". Стабилност, която вече десетилетия поставя България последна по донорство на органи в ЕС. 27 години и 4 месеца. Точно толкова време ще отнеме на всички чакащи в листата да бъдат трансплантирани, ако сегашните темпове се запазят. Едва 42 трансплантации (живо и трупно донорство) е имало за 2018-та година. Крайно незадоволителен брой за нуждите на държавата. Не всички хора в листата имат и две, а какво остава за 27 години. Същевременно все повече пациенти се нуждаят от нов орган и попадат в списъка на чакащите. Някои си отиват, а други идват и така – статистиката остава непроменена. Но не защото е константна. Константа е отчайващото положение на българската трансплантология в последните десетилетия. През 2018 година 16 са били трупните донори в страната. Едва 2,28 души на милион от населението. У нас един донор може да спаси четири човешки живота, дарявайки два бъбрека, сърце и черен дроб – белодробни трансплантации не се извършват. Няма ли обаче донори, няма и трансплантации. Живото донорство (случай, в който се взима орган на жив човек и се присажда на друг) е твърде ограничаващо. В това отношения Първенецът на Европейския съюз Испания за 2018 година реализира 2241 трупни донора (48 души на милион от населението или иначе казано – 21 пъти повече от нас), а малката Хърватия – 151 донора (36.8 души на глава на население – 16 пъти повече). Разбира се, тук го има вечното оправдание колко бедна и малка държава сме. Как обаче ще оправдаем 229-те трансплантации, извършени миналата година в Беларус (24.1 души на милион от населението), която дори не е в ЕС? Дори държави като Чехия, Полша, Чили, Естония, Латвия, Уругвай ни бият в пъти. Ние можем да се мерим единствено със страни от третия свят в Азия и Африка, в които въобще няма трансплатационна програма или такива, в които донорството не се прилага, заради религиозни или културни причини. В същото време за България трансплантологията не е нова или тепърва прохождаща. Тази година се навърши 50-годишния юбилей от първата успешна трансплантация у нас. Тя е на бъбрек и се случва в Александровска болница (няколко седмици по-рано пък е и първият опит за трансплантация на бъбрек в Пирогов). През далечната 1969 година страната ни е сред пионерите в Източния блок. Тогава сферата е млада – първата бъбречна трансплантация е извършена през 1950 г. в САЩ, а първата сърдечна само 2 години по-рано през 1967 г. в Южна Африка. За съвременната медицина 50 години са цяла вечност. В онова време трансплантациите са били изключение, нещо ново и рядко успешно. Днес обаче нещата стоят по съвсем различен начин. Методите, технологиите, лекарствата, знанията за имунната система са се развили неимоверно. Трансплантациите в световен мащаб са все по-чести и успешни. За повечето екипи на Запад те са рутина. Само в САЩ през 2018-та година са извършени над 36 500 трансплантации, което е смазващо повече от нас, дори когато сложим фактора за съотношението на населението. Защо обаче, за разликата от другите страни, след 50 години опит в сферата – Първото, което идва наум е клишето \"българският манталитет\". Ние не сме склонни на такава саможертва и дар. Дали е вярно обаче? Не и според координаторите - хората, които отговарят за донорските ситуации из болниците в страната. Според неофициална статистика между 50-80% са съгласията за дарение при донорска ситуация. Разбира се, има дълъг път да се извърви, за да се променят обществените нагласи. Все още твърде много хора вярват, че се крадат органи и че се убиват живи хора, за да им се вземат органите. Действителността е различна. Именно потенциалните донори получават най-добрите грижи. Органите им трябва да са перфектни, защото в противен случай са негодни за трансплантация. Съвременните методи пък доказват по абсолютно безспорен начин мозъчната смърт. Всеки близък има право и да потърси второ и трето мнения. Въпреки това заблудите все още витаят. За темата Много хора продължават да не са запознати с донорството и за тях това да е тема табу, пълна с много предразсъдъци и погрешни схващания. Не и пречка липсата на експерти и база в България. Към момента 4 са действащите болници, които извършват трансплантации. Това са софийските ВМА (черен дроб), \"Александровска\" (бъбреци), \"Света Екатерина\" (сърце) и \"Лозенец\" (и трите). Напълно достатъчни за нуждите на България. В тези лечебни заведения работят редица големи професионалисти и експерти. Екипите са изключително добре подготвени, обучени в чужбина и се ръководят от най-големите професори и светила в съответните области. Разбира се, тук проблеми има и те не трябва да се отричат - липсата на адекватно заплащане, лошата инфраструктура, тежката бюрокрация, прекомерно многото работа и отговорности, стоящи върху плещите на медицинския персонал. Не на последно място – поради изключително малкото на брой трансплантации годишно, екипите ни нямат достатъчно възможност да практикуват трансплантациите, да се усъвършенстват и да я направят рутинна. И въпреки това самите трансплантации почти винаги минават успешно и процентът на преживяемост на операционната маса е сравним с този на останалите страни в ЕС. Големите Хората, които получават нов орган имат нужда от огромно внимание и специфични грижи в първите няколко дни, седмици и месеци. Има голям шанс за инфекции и отхвърляне на органа. Изключително значима роля играе и така наречената имуносупресия – медикаментозна терапия, която потиска имунната система и ѝ пречи да отхвърли чуждото тяло. Заради липсата на достатъчно финансиране, използването на генерици и високата натовареност на медицинския персонал, който трябва да се грижи за десетки пациенти – стават грешки. Но се намира другаде – в донорските бази в страната. Това са всички болници, които трябва да осигуряват донори. В тях работят координатори, чиято роля е да следят за хора, изпаднали в мозъчна смърт, които биха могли да станат донори. Ролята на координатора е може би най-важната в цялата трансплантология - изключително тежка и отговорна. Процедурата е сложна, изисква специални грижи за пациента, провеждане на множество тестове и организиране на мащабна логистика. И най-тежкото - разговорът с близките на починали и искането на тяхното съгласие за даряване на органите. От всички 33 бази обаче, и нито една в София. Най-големият град в България с най-добрите болници всъщност не осигурява донори. И не защото хора в мозъчна смърт липсват. А защото някой не си върши работата. Но как да си я върши, след като взима 24-часови денонощия, работи като анестезиолог в реанимация и същевременно трябва да координира донорска ситуация, която може да се проточи още едно денонощие? Без да получава почти нищо в замяна. Лесно е да обвиняваме българския манталитет и лошите, меркантилни лекари за състоянието на донорството в България. Проблемите обаче са много по-дълбоки. Основният проблем е средата. Апатията. Безличието. Незаинтересоваността. Липсата на воля за реални промени. Тоталната неглижираност на управляващите за проблемите на донорството. Ниското заплащане, лошите условия и правопропорционално падналата мотивация на медицинския персонал. Вътрешните междуособици. Непровеждането на адекватни политики за подобряване на трансплантологията у нас. Колкото и обещания да дават различни администратори и политици за промените и успехите на донорството – положението е повече от отчайващо. Проблемите са много и комплексни. Светът вече се готви за 3D принтирани и отгледани от стволови клетки органи, а ние все още сме твърде близо до 1969 година. Въпреки десетилетията опит у нас, въпреки развитието на медицината и въпреки наличието на обучени специалисти – трансплантологията, подобно на пациентите си, се намира някъде между живота и смъртта. И има спешна нужда от трансплантация.", "date": "2019.05.15", "title": "Трансплантологията, подобно на пациентите си, се намира между живота и смъртта"}
{"url": "https://www.dnevnik.bg/sviat/2019/05/15/3905693_nedovolstvoto_ot_demokraciiata_idva_ot_nedovolstvoto/", "text": "Недоволството от функционирането на демокрацията е свързано с недоволство от икономиката и перспективите пред инвидида. Върху него обаче не влияят нито личните доходи, нито образованието, възрастта и полът. Това са част от изводите на допитване на изследователския център \"Пю\". Гняв срещу политическите елити, икономическо недоволство и тревожност, причинена от бързите социални промени – тези фактори разпалват политически катаклизми по света в последните години. И вляво, и вдясно в спектъра изникват антисистемни лидери, партии и движения, които в някои случаи поставят под съмнение фундаментални норми и институции на либералната демокрация. Идеите в основата на либералната демокрация все още са популярни по света, но отдадеността на демокрацията може в същото време да е слаба. За това има множество причини. При изчисления на медианата, 51% от респондентите в 27 държави са недоволни от начина, по който демокрацията функционира в родината им; доволните са 45%. Оценките за това обаче варират много в различните страни: над 60% от шведите и холандците гледат позитивно на състоянието на демокрацията, докато големи мнозинства в Италия, Испания и Гърция са скептични. Причини за недоволство Резултатите от допитването показват различни причини за недоволството: повечето хора са на мнение, че изборите всъщност нищо не променят, че политиците за корумпирани и нямат допир с ралността и че съдебната система не е справедлива. Анализът показва, че недоволството от демокрацията е свързано с икономическа фрустрация, проблеми с индивидуалните права и възприемането, че политическите елити са подкупни и не ги е грижа за обикновените хора. Конкретно в Европа резултатите показват, че има връзка и с мнението относно ЕС, възприемането дали имигрантите приемат местните обичаи и с нагласата на човека към популистките партии. Икономиката Връзката между нея и оценката за това как се справя демокрацията е силна. В 24 от 27-те страни хората, които са на мнение, че икономиката е в лошо състояние, са по-склонни да бъдат недоволни и от политическата система. В останалите три толкова малко хора са били доволни от икономиката, че не е възможно резултатите да бъдат анализирани. Същото важи и когато се вземат предвид мненията за икономическите възможности – в 26 страни хората, които смятат, че няма как човек да подобри стандарта си на живот, са по-склонни да не одобряват и функционирането на демокрацията. Авторите отбелязват, че в тези случаи нито личните доходи, нито полът, възрастта и образованието играят голяма роля. То е проведено между повече от 30 хил. души в 27 държави през 2018 г. Обхванатите страни са Холандия, Швеция, Германия, Унгария, Канада, Франция, Полша, Великобритания, Индия, САЩ, Италия, Нигерия, Русия, Австралия, Аржентина, Япония, Испания, Южна Корея, ЮАР, Мексико, Гърция, Индонезия, Кения, Бразилия, Филипините, Израел и Тунис.", "date": "2019.05.15", "title": "Недоволството от демокрацията идва от недоволството от икономиката"}
{"url": "https://www.dnevnik.bg/evropa/2019/05/15/3905519_vodeshtite_kandidati_za_posta_na_junker_za_pruv_put/", "text": "Водещите кандидати за председателския пост в Европейската комисия днес ще се срещнат в дебат, за да защитят визиите си за Европа. Седмица преди евроизборите Манфред Вебер (Европейска народна партия), Франс Тимерманс (Партия на европейските социалисти), Ян Захрадил (Европейски консерватори и реформисти), Маргрете Вестегер (Алианс на либералите и демократите за Европа), Ска Келер (Европейска зелена партия) и Нико Куе (Европейска левица) ще имат възможност да убедят избирателите защо смятат, че са най-подходящи за поста на Жан-Клод Юнкер. Ще се обсъждат теми като заетостта, миграцията, сигурността, популизма, климатичните изменения и ролята на ЕС в глобален мащаб. Спорните въпроси Това ще бъде единственият дебат, който ще събере на едно място водещите кандидати за позицията. Преди него се проведоха няколко дебата, но в тях не участваха всички номинирани. Засега за фаворит е смятан Манфред Вебер, защото според прогнозите ЕНП ще спечели най-много места на евроизборите. В един от състоялите се дебати, в който участваха Вебер, Тимерманс, Келер и Ги Верхофстад (АЛДЕ), кандидатите представиха контрастиращи възгледи за бъдещето на ЕС, особено за социалните и икономическите политики, коментира \"Политико\". Някои от най-острите сблъсъци бяха за политиката за сигурност и дали блокът трябва да опита да изгради своя армия. Кандидатите намериха допирна точка, изразявайки недоволство, че държавите членки възпират интеграцията в много области. В дебата, който се проведе в началото на май, Верхофстад обяви, че АЛДЕ планира да се разпусне след изборите и да сформира ново политическо семейство в партньорство с френския президент Еманюел Макрон и кандидатите от неговата листа, наречена \"Възраждане\". Опонентите на германеца Вебер използваха темата за миграцията, за да го обвинят, че е близък до унгарския премиер Виктор Орган, и въпроса за икономическата политика, за да го обрисуват като поддръжник на мерките за икономии. Макар да говори за някои ключови предложения от кампанията си, включително \"ФБР на европейско ниво\", Вебер често прибягваше до клишета. Тимерманс, който е бивш холандски външен министър и е зам.-председател на Еврокомисията, също не предложи много що се отнася до конкретика, но звучеше като ветеран с опит по трудните въпроси. Едни от най-острите сблъсъци бяха по въпроса дали ЕС трябва да опитва да развие  своя армия , като Верхофстад и Вебер бяха \"за\", а Тимерманс и Келер изразиха скептицизъм. Заключителните им изявления помогнаха да се разбере колко различно гледат на ЕС и бъдещето му. Верхофстад настоя Европа да се обедини допълнително, за да се съревновава с Китай, Индия и САЩ. Вебер се фокусира върху общата тема на кампанията – за необходимостта ЕС да се доближи до гражданите като най-добрият начин да се отговори на популистката и националистка реторика. Тимерманс предупреди, че съюзът се бори за оцеляване, а Келер призова избирателите да мислят повече за бъдещето на планетата и за по-младите поколения, които протестират срещу бездействието за климатичните промени. Посланията В кратки видеа, публикувани на сайта на Европейския парламент ( тук ), могат да се видят основните послания на кандидатите в техните кампании. Манфред Вебер  заявява, че иска Европа да бъде \"стабилна, демократична и амбициозна с оглед на своето бъдеще\". Вебер е твърд поддръжник на европейската интеграция, а също така  критикува предлагания проект за тръбопровод \"Северен поток 2\"  от Русия за Германия. Наскоро той беше  въвлечен в битката  на ЕНП за бъдещите й отношения с национално-консервативната партия \"Фидес\" на унгарския министър-председател Виктор Орбан. Във видеото за  Франс Тимерманс  се посочва, че \"кампанията му е насочена към това ЕС да бъде приобщаващ, устойчив и горд с основните си ценности\". По-рано този месец той защити  идеята за въвеждането на минимална заплата  във всички страни членки. Тимерманс призова и за облагане с около 18 процента на големите компании в зависимост от печалбите им в ЕС, както и за социална европейска политика, за да се намали разликата в жизненото равнище между богатите и не толкова богатите страни. Маргрете Вестегер  смята, че \"първата задача на новата Комисия ще е да покаже осезаема промяна като стане по-разнородна\". Тя показа характер спрямо технологичните гиганти като наложи сериозни глоби на \"Гугъл\", \"Фейсбук\" и \"Епъл\" за злоупотреба с пазарна мощ. Ян Захрадил от Чехия казва в своето  видео , че иска \"Европейският съюз да бъде съюз на много скорости, на много валути и на много полюси\". Той иска да намери средния път между напълно федерализиран ЕС и Европа без ЕС. Ска Келер  заявява, че иска ЕС да \"бъде по-екологичен, социален и демократичен\". Според нея кризата по отношение на климата е най-голямото предизвикателство не само за Европа, но и за цялата планета. Тя смята, че точно сега ЕС е на кръстопът и твърде много сили искат да обърнат посоката на бъдещето. Нико Куе  казва, че равното заплащане и правата на работниците са близко до сърцето му каузи. \"Мисля си за нашите приятели от Източна Европа след присъединяването им. Единственото нещо, което на практика въобще не се промени за тях са техните заплати. А това е неприемливо. Неравенството в Европа няма да работи в дългосрочен план\". Той също така желае да защити промишлеността. Под въпрос Процесът с т.нар. водещ кандидат бе за пръв път използван при избирането на Юнкер през 2014 г. Според поддръжниците му той прави избора на председател на Комисията по-демократичен и прозрачен. Преди 2014 г. председателят на Комисията се назначаваше от лидерите на ЕС. С въвеждане на системата за  водещ кандидат  (наричан още \"шпиценкандидат\") европейските политически партии издигат кандидати за председател на Комисията преди изборите. Организират се дебати, за да могат номинираните да представят и обсъдят своите приоритети и програми преди европейските избори.  Въз основа на резултатите от европейските избори един от водещите кандидати ще бъде избран за председател на Европейската комисия от Европейския парламент, след като бъде официално предложен от държавните и правителствените ръководители, които ще вземат предвид резултатите от европейските избори. Идеята на този подход е, че председател на Еврокомисията трябва да стане кандидатът на партията, излязла начело в изборите. По време на  срещата на върха на ЕС в румънския град Сибиу  по-рано този месец председателят на Европейския съвет Доналд Туск каза, че иска лидерите да постигнат споразумение за номиниациите за висшите постове в ЕС през юни, като поясни, че решенията може да се вземат с квалифицирано мнозинство, ако няма единодушие. \"Нямам никакви илюзии, че консенсусът ще бъде лесен или възможен. И няма да чакам три месеца\", подчерта той. На 28 май, почти веднага след евроизборите, лидерите на ЕС ще могат да изразят мнението си на специална среща. Не всички държави членки са съгласни с процеса на \"водещия кандидат\". Френският президент Еманюел Макрон е един от най-големите му опоненти. При пристигането си на срещата в Сибиу премиерът на Люксембург Ксавие Бетел каза, че процесът \"бе грешка от самото начало\" и че не може да функционира правилно без подходящи транснационални листи, възглед, споделян от Макрон. Президентът на Литва Далия Грибаускайте коментира, че тази схема е \"малко извън демократичните процедури и договори\". Подобни коментари обаче може да не се харесат в Европарламента. Той  гласува предложение  да отхвърли всеки кандидат за наследник на Юнкер, който няма официалната подкрепа на партийна политическа формация. Групата на либералите в Европарламента смята, че системата облагодетелства ЕНП и отказа да номинира един единствен кандидат, като вместо това предложи няколко, сред които е датският еврокомисар по конкуренцията Маргрете Вестегер.   Още за вижданията на останалите кандидати можете да прочетете  тук .", "date": "2019.05.15", "title": "Водещите кандидати за поста на Юнкер за пръв път ще се изправят един срещу друг"}
{"url": "https://www.dnevnik.bg/sviat/2019/05/15/3905597_sebin_strahovitata_slujba_za_sigurnost_na/", "text": "Разузнавателната служба на венецуелското правителство СЕБИН е в центъра на репресиите срещу основните актьори в неуспешното въстание срещу Николас Мадуро. Неправителствени организации остро критикуват методите ѝ и обвиняват агентите й в произволни арести и изтезания. За какво служи СЕБИН? Създадената през 2010 г. от Уго Чавес Боливарска служба за национално разузнаване (СЕБИН) замени Дирекцията на службите за разузнаване и превенция. Покойният президент (1999-2013 г.) тогава обещаваше, че СЕБИН ще играе решаваща роля в борбата с несигурността. Службата е под надзора на вицепрезидента и съгласно устава си \"предоставя разузнавателна информация за неутрализиране на реални или потенциални заплахи срещу държавата\". По презумпция тя би трябвало да се бори с организираната престъпност и наркотрафика, но откакто съществува \"е инструмент за политическо преследване\", казва Гонсало Химиоб, един от ръководителите на правозащитната НПО \"Форо пенал\". Според тази НПО към днешна дата във Венецуела има 857 \"политически затворници\". Правителството отхвърля този термин. СЕБИН има 2000 служители по данни на НПО \"Прозорец към свободата\". В кои ситуации СЕБИН привлече вниманието към себе си? От началото на годината СЕБИН се прояви при светкавичното арестуване на опозиционния лидер Хуан Гуайдо, който отиваше на демонстрация на 13 януари, десет дни преди той да се самообяви за и.д. президент. Служителите ѝ са участвали и в задържането на френските журналисти Пиер Кайе и Батист де Монтие, които бяха влезли във Венецуела без журналистически визи, за да отразяват политическата криза, избухнала след самообявяването на Хуан Гуайдо за и.д. държавен глава. Двамата репортери след това бяха закарани във \"Витлото\", страховития оперативен център на СЕБИН, преди да бъдат експулсирани. СЕБИН е и в центъра на репресиите срещу \"изменниците\", които според управляващите са подкрепили неуспешното въстание от 30 април, за което беше призовал Хуан Гуайдо. В сряда няколко агенти арестуваха заместник-председателя на парламента Едгар Самбрано в абсурден епизод, в който опозиционният парламентарист потърси убежище в кола. След отказа му да излезе от нея, СЕБИН я откара с автомобил на пътна помощ. Кой ръководи СЕБИН? В деня на неуспешното въстание венецуелският президент обяви, че начело на СЕБИН се завръща генерал Густаво Гонсалес, който вече беше заемал този пост от 2014 до 2018 г. Той замени генерал Кристофер Фигера, ръководещ СЕБИН от 31 октомври м.г., който дезертира веднага след неуспешното въстание и бе обвинен от Николас Мадуро, че е \"къртица\" на ЦРУ. Първият мандат на генерал Гонсалес беше белязан от смъртта на 8 октомври м.г. на опозиционния политик Фернандо Албан, който беше задържан в разследване за неуспешен атентат срещу венецуелския президент. Според правителството Фернандо Албан се е самоубил, като се хвърлил от 10-ия етаж на оперативния център на СЕБИН. Опозицията обаче твърди, че той е починал от изтезанията, на които го подлагали агентите, които после хвърлили тялото му от високо, за да изкарат смъртта му самоубийство. Какво представляват \"Витлото\" и \"Гробът\"? \"Беше ад\", обобщава венецуелският опозиционер Вилка Фернандес, който днес живее в изгнание. Той е прекарал десет години и половина във \"Витлото\", оперативния център и главен затвор на СЕБИН, който се намира в Каракас. Сградата е наречена така заради формата си. Строежът ѝ е започнал през 50-те години и там първоначално е трябвало да има търговски център, хотел и платформа за хеликоптери, но построяването е спряно през 1961 г. През 80-те години там се настанява предшественикът на СЕБИН - Дирекцията на службите за разузнаване и превенция. Опирайки се на свидетелствата на бивши арестанти, директорът на НПО \"Прозорец към свободата\" Карлос Нието осъжда изтезанията, на които са били подлагани някои от тях във \"Витлото\": побой, електрошокове, вкарване на главата в пропити с инсектицид чували. Генералната дирекция на СЕБИН пък е разположена в небостъргач в центъра на Каракас. Според активисти и бивши арестанти в подземията има център за задържане наречен \"Гроба\", в който има седем килии. Според Карлос Нието там затворниците са изолирани. Правителството отрича съществуването на \"Гроба\". /БТА", "date": "2019.05.15", "title": "Защо венецуелците се страхуват от службите си"}
{"url": "https://www.dnevnik.bg/kultura/2019/05/15/3537588_otkus_ot_istina_i_spravedlivost_na_kristian_takov/", "text": "В \"Истина и справедливост\" и \"Кристали\" са включени негови интервюта, публични обръщения, речи, подбрани сентенции, публицистични текстове, както и фотографии, дело на самия Кристиан Таков. \"Чрез тези две издания целим дави представим по възможно най-изчерпателен и плътен начин обществената ангажираност, личната добродетел и интелектуалнитетърсения на един от значимите наши съвременници, събрани между красивите корици на художника Кирил Златков\", споделят от издателство \"Сиби\". \"Дневник\" публика откъс от \"Истина и справедливост\" -  ре ч , изнесена от Кристиан Таков на митинг пред Софийския университет \"Св. Климент Охридски\" на 10 ноември 2013 г. По това време Ректората на висшето училище е окупирано от студенти. Именно в първия ден на тяхната акция, продължила няколко месеца, те  пожелаха да чуят Кристиан Таков . През октомври  бе представен и  първия от трите тома , посветени на научната дейност и личността на доцента - \"Гражданско право. Правни научни изследвания\". Отсреща имаме хора, - Които наричат честността \"наивност\". - Които бълват по форуми, но ги е срам от имената си, та ги крият. - Които мразят Ранобудните студенти заради смелостта им и заради собствената си пъзливост. - Които не разбират, че нещо може да се прави не за пари, а за идеал. Само ги вижте на какво приличат: - Ректорът на УНСС приканя студентите си да емигрират и плаши да ги заключи. Рефлекси от предишната му месторабота. - Депутат от БСП предвожда мутри и фашисти да поругаят Университета и да го опръскат с кръв. Рефлекси от 1925 година. - Председателят на църковното настоятелство на \"Св. Александър Невски\" уволнява дръзналия да бие камбаната за Деня на будителите. Иначе казано – епископ Тихон въдворява тишина. Липса на рефлекси и неспособност за рефлексия. Като ги гледам, се сещам за думите на Макс Либерман: \"Не мога да изям толкова, колкото искам да повърна\". Да не забравяме обаче, че изброените са просто слуги на скрити господари. Което не значи, че са безобидни. Което обаче и не значи, че трябва да ги мразим. Защото: Те се хранят от омразата ни и растат върху й. Не им я давайте и не рушете себе си. Защото: Не за омраза, а за погнуса са достойни – и то не те, а делата им. Не отричайте никому шанса да се покае, поправи и развие. С омразата си го гоните по пътя на злото. Защото: Дори да победим с омраза – как после ще живеем с нея? Затова: Не клеймете тия, които не мислят точно като вас, като предатели, като платени, като комунисти и като каквото друго там си ненавиждате. Не правете списъци с врагове – оставете тоя специалитет да си го ядат ония, които си го умеят; И не размахвайте юмрук, а протегнете ръка. Иначе: Ще заприличате на тях. И те ще победят завинаги. Не можем да забравяме и друго – че злодеите десетилетия наред градят безумно социално неравенство, от което оскотяват и прекалено богатите, и унизително бедните. Богатите се самозабравят. Бедните стават страхливи, отчаяни и затова – безразлични. Те не ни припознават като свои защитници и нашата битка не смятат за своя. Тази пропаст между имащи и нямащи е съпричинена от партията, която колкото по левее на думи, толкова по-корпоративна става на дело. Затова няма да приканвам да викаме \"Оставка\", а ще призова непрестанно да си повтаряме думите на Александър Кьосев, че \"така повече не може\". И да правим така, че повече да не могат. Те се страхуват. Панически. Ядат се един друг, бягат в \"тежка чужбина\". Започват да хапят наоколо. И – защото злостта е емоция, която умеят твърде добре – ще хапят и след години. IGNORE. Няма безплатен обяд. Може и вас да ухапят. Показвайте белезите си. С гордост. И ги разобличавайте. С мъдрост, смелост и неотклонност. Така от безсилната ярост ще преминем към справедливия гняв. Не когато сме много. А когато сме достатъчно. - Не стихва. - Намира нова форма. - Назовава конкретно опозорено име. - Препречва поредното безобразие. - Осуетява наглост. - Ги е страх да влизат през парадния вход. - Се боят да водят стенограма за срещите си. - Лъжите им се разобличават, а сценариите – провалят. Битката е безкрайна, ежедневна, а напредъкът ще ни се вижда бавен. Посоката обаче е ясна за всекиго. И затова всеки трябва да участва. Там, където е. С каквото може. По какъвто начин реши. А който бездейства – предава себе си. Бъдещето си. Децата си. Да не каже после, че не е разбрал. Прочее ОСТАВКА!", "date": "2019.05.15", "title": "Откъс от \"Истина и справедливост\" на Кристиан Таков"}
{"url": "https://www.dnevnik.bg/evropa/2019/05/16/3538303_negovata_ideologiia_-_tova_e_samiiat_toi_kuklovodut_v/", "text": "Ливиу Драгня, лидерът на управляващата в Румъния Социалдемократическа партия, се превърна в неприятна фигура в Брюксел, подобно на унгарския премиер Виктор Орбан и председателя на управляващата партия в Полша Ярослав Качински, макар да е по-слабо познат от тях заради ролята си зад кулисите, пише \"Гардиън\". Драгня бе осъден за изборна имама и затова не може да бъде избран за премиер, но няма съмнение, че той на практика ръководи правителството. Критиците го обвиняват, че е основната причина румънското председателство на Съвета на ЕС да е по-скоро мъчение, отколкото възможност правителството да покаже най-добрите си страни. То бе белязано и от спор с Брюксел заради опасения за съдебната система. \"Това можеше да е огромна възможност да докажем на нашите европейски партньори, че наистина отговаряме на същите стандарти, но също така да поставим на дневен ред някои въпроси, които са наистина важни за Румъния\", коментира Виктор Понта, бившият премиер, който подаде оставка след протести, предизвикани от пожара в нощен клуб през 2015 г. \"Вместо това той е срамно и е една огромна пропусната възможност.\" Петдесет и шест годишният Драгня е вещ в упралвнието на вътрешната политика и балансирането на регионалните сили, но не е толкова умел, когато стане въпрос за обществени прояви или за действия в международен план, и предпочита роля зад кулисите. Според критици неговата цел е повече съсредоточаването на власт и богатство, отколкото каквито и да било партийни ценности. \"Неговата идеология - това е самият той\", отбелязва Понта, който преди бе приближен на Драгня, но впоследствие създаде своя собствена политическа партия. \"Той е човекът, който прави всичко, казва на всички министри, на премиера (какво да правят)\", посочва Моника Маковей, бивш румънски правосъден министър, създала Националната дирекция за борба с корупцията (DNA). Миналата година Драгня бе осъден на три и половина години затвор за злоупотреба с власт след корупционно дело, присъда, която в момента обжалва. Има твърдения и че той, семейството му и негови близки бизнесмени са се облагодетелствали, използвайки непрозрачна компания, наречена Tel Drum. Междувременно правителството опитва да прокара  спорен закон за амнистията , който би попречил Драгня и на други да бъдат вкарани в затвора. Социалдемократите обаче представят антикорупционната битка като атака срещу самата държава. DNA бе ръководена от 2013 до 2018 г. от Лаура Кодруца Кьовеши. По време на петгодишния й мандат осъдителните присъди за корупция по високите етажи на властта рязко се увеличиха, което й спечели похвали в ЕС. Сега Кьовеши е сред водещите кандидати за новия пост на европейски прокурор. Румънските власти обаче отговориха като на свой ред  я обвиниха в  злоупотреба с правомощия , приемане на подкуп и лъжесвидетелстване, забранявайки й да напуска страната и да говори пред журналисти. Близките до Драгня твърдят, че политически опоненти несправедливо са се прицелили в него за незначителни простъпки. Сербан Николае, лидерът на групата на социалдемократите в сената, каза, че корупционните случаи са лицемерни, предвид липсата на действия срещу корупцията в Западна Европа. В Брюксел има неудовлетвореност от посоката, в която страната е поела. \"Знаехме перфектно тогава, че България и Румъния не са готови\", коментира източник, участвал в процеса по присъдиняване на двете страни към ЕС. \"Грешката бе в това да се надяваме, че, ставайки държави членки, тези две страни автоматично ще се изравнят с европейски стандарти... Можете да окажете натиск на една страна преди да стане държава членка, но след като е вътре, възможността за реформи е значително по-ниска. Това е структурна грешка на нашата система.\" Елена Думитру, румънски журналист, разследвал корупцията в управляващия елит, коментира, че социалдемократите са научили от други фигури в региона, че критикуването на Брюксел и обявяването на политическите опоненти за непатриоти може да бъде полезен инструмент за отклоняване на критиките, дори в страни като Румъния, където подкрепата за членството в ЕС е висока. \"С Орбан започнаха да разбират, че тази реторика работи\", допълва тя.", "date": "2019.05.15", "title": "\"Неговата идеология - това е самият той\": кукловодът в румънската политика"}
{"url": "https://www.dnevnik.bg/sport/2019/05/15/3905784_krasimir_balukov_-_chetvurtiiat_ot_zlatnoto_pokolenie/", "text": "Красимир Балъков е  новият селекционер  на националния отбор по футбол, обявиха от БФС преди ден. Легендарният халф, който беше в основата на отбора, завършил на четвърто място на световното в САЩ, ще си партнира още веднъж със своите колеги, макар и този път в друга роля. Балъков е четвъртият от \"златното поколение\", който застава начело на България, като преди него това сториха Христо Стоичков, Любослав Пенев и предшественикът му Петър Хубчев. \"Стъпвам на една добра основа, поставена от Петър Хубчев. Ще опитаме да се класираме на Евро 2020, но ако не успеем, има и други квалификации\", каза Балъков при представянето си. Той ще бъде начело поне до ноември 2021 г. В треньорската си кариера Балъков е водил седем отбора – швейцарските \"Грасхопърс\" и \"Санкт Гален\", \"Черноморец\" (Бургас), хърватския \"Хайдук\" (Сплит), \"Кайзерслаутерн\" в Германия и още два тима в България - \"Литекс\" и \"Етър\". Освен селекционери \"златното поколение\" на българския футбол \"дава\" и кадри на ръководството. Освен президента Борислав Михайлов на ръководни постове са още неговият първи заместник Йордан Лечков, който е и отговорник за мъжкия национален отбор, както и Емил Костадинов (член на Изпълкома). Дълго време в ръководството на българския футбол беше и Наско Сираков, оттеглил се преди повече от година. Откакто Михайлов и останалите му колеги са начело на футболния съюз, Балъков е десетият различен треньор, който ще води националите. От 2005 г. насам най-много време на поста се задържа Любослав Пенев, който беше начело три години. Стоичков - лицето на революцията на четвъртите в света Христо Стоичков беше първият селекционер в ерата Борислав Михайлов, който водеше националния отбор. Носителят на \"Златната топка\" за 1994 г., реално беше заварен от новия режим в БФС, след като пое тима още през 2004 г., месеци след европейското първенство. Година по-късно Борислав Михайлов и неговите колеги Йордан Лечков, Емил Костадинов и др. свалиха Иван Славков – Батето. Стоичков беше с останалите от златното поколение на пресконференция в София. Стоичков остана в националния тим до 2007 г., като при него България записа последните си силни мачове. В квалификациите за Евро 2008 тимът събра 25 точки и не успя да се класира за първенството. След тях Стоичков напусна. Той записа 20 срещи, в които балансът му беше девет победи, осем равенства и три загуби, с голова разлика 31:22. \"Каква стана тя? Не съм роднина на баба Ванга, но това, което казах навремето за националния отбор, за БФС и за цялата тиня въобще, се потвърждава отвсякъде на сто процента. Такъв бил Стоичков, онакъв бил, но пак се оказах прав за всичко\", заяви Стоичков пред \"Труд\". Любослав Пенев и \"отлепянето на ютията\" С амбиции за революция в националния отбор и тотална промяна в националния отбор пристигна Любослав Пенев. Бившият голмайстор, който не успя да играе на световното в САЩ, пое България през ноември 2011 г. \"Ще отлепя ютията от дъното\", беше крилатата фраза, с която Пенев беше запомнен на първата си пресконференция. Началото беше обещаващо, допълнено с победа над Холандия в приятелски мач като гост. Постепенно блясъкът на тима угасна, а дисциплината, с която се постигаха резултатите при Пенев, секна. Последният мач на треньора беше 1:1 с Малта в София, след който той беше сменен. След него се запомни с критиките си към всички в Изпълкома на БФС. Пенев записа 24 мача начело на България, в които постигна девет победи, седем равенства и осем загуби. Головата разлика беше 29:24. Хубчев и новите надежди Петър Хубчев е последният от САЩ '94, който водеше националите. Той постигна добри резултати с \"Берое\" и след напускането на Ивайло Петев беше ангажиран на поста. Хубчев застана начело на тима на 30 септември 2016 г. За две години и седем месеца треньорът записа 20 срещи, в които България постигна осем победи, пет равенства и седем загуби. Головата разлика на националния отбор в този период е 22:25. Треньорът водеше тима в квалификациите за световното първенство в Русия, първото участие в Лигата на нациите и първите две квалификации за Евро 2020. Под негово ръководство България изигра и три приятелски срещи. Най-впечатляващите резултати на Хубчев с националния отбор бяха победи над Холандия (2:0) и Швеция (3:2) в квалификациите за световното първенство. Обвиненията към треньора бяха за липсата на атрактивен стил и резултати с отбори, срещу които България е считана за фаворит. В последните пет мача България няма победа при Хубчев (една загуба и четири поредни равенства по 1:1). Последната победа дойде на 13 октомври 2018 г. над Кипър с 2:1 в София.", "date": "2019.05.15", "title": "Красимир Балъков - четвъртият от \"златното поколение\", който поема националния отбор"}
{"url": "https://www.dnevnik.bg/analizi/2019/05/15/3905437_razbiraemo_za_predstoiashtite_izbori/", "text": "Уважаеми читатели на \"Дневник\", в тези съдбовни за страната ни предизборни дни и нощи кандидатите за депутати в Европейския парламент неуморно кръстосват страната. Обещават пари на всяко северозападнало село, обещават дигитализация на пчелите, кокошките, патките и гъските. Раздават се едни пари. Скоро ще почнат тренировките по стрелба за бабите и дядовците по селата. Интернет е задръстен с банерчета на кандидатите, с нарисувани кръгчета, квадратчета, шарени топчета и знаменца. И така трябва да бъде! Ден година храни и който отиде в Брюксел, ще се храни добре не една, ами няколко години. Само една нежна бяла лястовица лети  между София и Дубай  и не може да се разбере може ли изобщо да е в списъка за Брюксел, но и за това си има хора.  Шегувам се, че мога да обясня изборите така, че и този, който иска да гласува, ама няма желание, да ги разбере.  Не се притеснявайте, уважаеми читатели. Нищо няма да стане – няма да ви арестуват, слънцето пак ще изгрее на другия ден. Даже няма да ви заболи главата. Колкото по-малко нормални хора гласуват, толкова на изборите повече ще тежи гласът на твърдите партийни електорати, купените гласове и уплашените за работата си хора, подгонени от началниците си. Вас главата ще ви заболи после. Ще ви заболи много. Когато европарламентът приеме някаква директива, според която вие, баща ви или чичо ви ще трябва да губите по няколко дни в месеца да пресичате Европа насам-натам с празен камион, за да не конкурирате превозвачите във Франция и Германия. Ще ви заболи главата, когато националните изборни органи назначат министри и заместници и те започнат да се уреждат с къщи за тъщи, да заменят парцели по морето за гори тилилейски и горски пущинаци. Още повече ще ви заболи, като платите солидарно няколко милиарда за фалита на една банка и още за гьола в Белене. И като върнете от бюджета милионите, с които ще ни глобят за къщите на тъщите, пак ще ви боли главата. И още много ще ви боли главата по разни причини. Извънмедицински. Ако не искате да сте храстче в целия процес – гласувайте. Може вашата партия да загуби – пак гласувайте. Иначе сте пън, а не гражданин. Изборите за Европейски парламент, уважаеми читатели, са като изборите за общинския ви съвет. Цялата страна е една община със 17 мандата. Или ако си представим целия Европейски съюз, то България е един многомандатен избирателен район със 17 мандата. За разлика от парламентарните избори в предстоящите евроизбори прагът за участие в разпределението на мандатите е малко по-висок. Той е равен на 5.88% от броя на действителните гласове, които са подадени за всички партии, коалиции и независими кандидати (100 делено на 17). Всеки, който получи повече от 1/17-та от гласовете, ще спечели поне един мандат. Ако има няколко пъти по 1/17-та от гласовете, ще има няколко мандата. Преди няколко месеца тарикатите от политическите партии се опитаха да вдигнат прага за валидност на преференцията и да я направят безсмислена. Само че за изминалите избори след 2014 г. хората развиха апетит да избират освен партии и конкретни хора от партийните листи. Особено силно това желание бе заявено на референдума на Слави за мажоритарното гласуване. Въпреки това партийните шмекери не се поколебаха да мътят главите на хората с тука има тука нема преференция. Резултатът е, че и в социалните мрежи, и на чаша бира уж умни и образовани хора не разбират, че всъщност могат пълноценно да гласуват освен за партия и за конкретен кандидат както това са правили досега. Има ли промяна в прага за валидност на преференцията. НЯМА!!! Прагът, след който преференциите могат да разместят листата, е 5% от действителните гласове, които са дадени за конкретната партийна листа.  През 2014 г. цената на един мандат беше 131 731 действителни гласа. Реформаторският блок спечели 144 532 гласа и следователно получи 1 мандат. Този мандат беше спечелен от Светослав Малинов с 39 173 преференции, които той събра. Гражданката Меглена Кунева, която беше водач на листата, събра 21 306 преференции. Всички останали кандидати бяха под необходимия праг от 5% . В случая прагът беше 7227 преференции (5% от 144 532 гласа) и на практика тези кандидати не можеха да участва в преподреждането. Логично единственият спечелен мандат бе зает от кандидата с най-много преференции г-н Малинов.  Числата, уважаеми читатели, изглеждат големи, но те се събират в цялата страна, която е един избирателен район и не са невъзможни. Напротив! Преференцията работи и е възможно точно Вашият лично даден глас за конкретен кандидат, отбелязан в кръгчетата с номера от 101 до 117 да преподреди листата. Така ще подкрепите кандидатите, които харесвате. Тези, които са ви натрапени на челни места от партийните началници ще бъдат изтласкани назад в листата (без или с малко преференции) и логично няма да заемат спечелените от партията мандати. И, чао, Брюксел, бай-бай висока заплата. Трай агейн (опитайте пак) както казват в Трънско. Ако питате за моя личен съвет – гласувайте на всяка цена. Гласувайте с преференция за хора, а не само за партии. Тая работа с трицифрените номера беше направена, щото партиите не обясняваха разликата между глас за партия и преференция и стана  феноменът 15/15 , който е сакатлък за всяка партия даже да е на 100 години. Аз имам различни приятели и някои от тях ме убиват с глупави въпроси. Оказва се, че даже някои ICTS (Information and Communication Technology Slaves) не разбират как да си изберат любим кандидат от партийната листа. Това е ужасното наследство от твърдите партийни листи, когато се гласуваше само за партия. Много избиратели още са мързеливи и безкритични. Особено трудно е, когато се гласува за тия, само и само да не са ония. Тука сработва синдромът \"всички са маскари\" и коя точно \"маскара\" ще отиде в Брюксел за много избиратели няма никакво значение.  Сега ще се опитам да го обясня разбираемо, така че и аз, и редакторът да го разберем. Представете си, че на една маса седим трима души – един мераклия да си направи още една-две къщи за гости, един собственик на колбасарки цех и авторът на тази статия, който е джендър. И тримата обичат европейските ценности и социалната справедливост и гласуват за една и съща партия. Дотук е лесно. Ако вие, уважаеми читателю, сте партиен талибан и любимата партия е непогрешима, нейните ръководители мислят по-добре от вас, то поставяте \"Х\" или \"V\" със син химикал върху номера на партията и пускате бюлетината в урната. Ако има машина, забивате пръста си на тоя номер и готово. Това е! Повтарям - поставяте знаците само върху една партия!!! Иначе гласът ви става недействителен. С това просто действие пращате в Брюксел любимците на партийното ръководство и те там правят каквото им каже ръководството с надеждата другия път пак да ги сложат на челните места на листата, наричани избираеми. Само че, уважаеми читателю, в живота е по-трудно. Всеки си вади хляба в различни сектори на икономиката и има различни интереси. И ако вие сте разумен човек и използвате главата си по предназначение, то логично е да потърсите този кандидат в листата, който поне малко разбира от вашите проблеми. Така сме устроени.  Както казва един мислител, в човешката природа е да сравнява, да съпоставя. Четете кой кандидат какво говори, търсете информация какво е работил, дали се е отмятал от предишни позиции. И така ще попаднете на своя човек, когото партията може да е навряла чак на 8-о, 10-о или 17-о място и няма да може да се бори за вашите интереси. За да можем зад листите да видим хората, с голям зор беше прието и опазено преференциалното гласуване, уважаеми читателю. Този, който иска още една-две къщи за гости, ще търси кандидат, който да му обещае, че тази програма няма да бъде спряна. Намира такъв, но той е на 8-о място в листата. Този с колбасарския цех иска да се ограничи вносът на салами и търси кандидат, който ще му обещае всичките вносни вурстчета, леберкези и прошута да се свалят още на границата и да се заливат с нафта или напалм и да се палят. И той си намира кандидат, но той е пратен на 15-о място от партийните началници. Аз, понеже съм джендър, искам незабавна ратификация на Истанбулската конвенция, узаконяване на еднополовите бракове и сексуално образование още в детската градина. И си имам такъв кандидат, който е на избираемото трето място в листата.  След тази мисловна дейност изборът на този с къщите за гости е ясен – отбелязва освен партията си и преференция за кандидат с номер 108.  На колбасаря изборът също е логичен - неговият любимец е 115. А аз? Аз съм си спокоен, че и с преференция, и без нея моят любим кандидат ще влезе, щото е партиен любимец и началниците са го сложили на избираемото 3-то място. Гласувам си само за партия и отивам да пия бира. С един приятел, според когото Путин е измислил и дребната, и едрата шарка. Вечерта мъглата бавно се разсейва. Нашата партия (на тримата от масата) има по-малко места от очакваното. Някой сложил катран в кацата с меда и млякото на папата, друг разсърдил комшиите с някаква къща и те ни отсвирили партията, трети един път искал Истанбулската конвенция, друг път не я искал. Телевизиите го правят за смях, че е фурнаджийска лопата. Абе изсрали се на метеното, както деликатно казваше баба ми Роза. Аз лично съм спокоен, моят любимец е на 3-то място и няма начин да не влезе. На сутринта истината изплува от електоралната мъгла... Оня, дето иска да прави още къщи за гости, обещал на целия град безплатни нощувки за година напред, довел две засукани госпожици за специални услуги и събрал преференции за водач на листата. Другият, със саламите, обещал безплатна наденица \"кучешка радост\" за всички пенсионери в радиус 50 километра и отишъл на 2-ро място. От по-задните места с преференции са изскочили напред още кандидати – един тираджия - мениджър на два тира, един сладкар и две засукани моми от Лондон, които говорят по 3-4 езика. Не че разбират от това, дето го говорят, но не се спират. И те събрали преференции. С изненада разбирам, че точно мениджърът от транспортния бранш е изместил моя кандидат, дето обещаваше Истанбулската конвенция и еднополовите бракове. А той, горкият, е останал чак на 15-о място, което е в зоната на здрача и на киреча, както би се изразил някой дюлгерин (строител, за по-младите читатели). Става ми криво. Конвенцията остава на трупчета, сексуалната грамотност е оставена на порното след 24:00 часа. Тъпа провинция, тъмни балкански субекти са гласували с преференции и пращат в Брюксел разни индивиди. Решавам да сменя партията на другите европейски избори. Дали ще е по-добре? Има едни, които даже забраняват да се пипат кръгчетата с преференции. Направо гонят от партията си. Няма права, няма свободи. Има само движение навън, ако си гласувал с преференции или, да не дава Аллах, тебе лично са те избрали с преференции. Трябва ред и да се спазва!", "date": "2019.05.15", "title": "Разбираемо за предстоящите избори"}
{"url": "https://www.dnevnik.bg/evropa/2019/05/15/3905874_ot_dnes_telefonnite_razgovori_v_es_stavat_po-evtini/", "text": "От днес, 15 май, влиза в сила нова максимална цена за всички международни телефонни повиквания и кратки текстови съобщения в ЕС, съобщи Европейската комисия. Потребителите, които се обаждат от своята държава към друга държава от ЕС, ще плащат не повече от 19 евроцента на минута плюс ДДС и 6 евроцента плюс ДДС за текстово съобщение. След премахването на таксите за роуминг през юни 2017 г., тези нови тавани на цените за международни телефонни повиквания и съобщения в ЕС са част от промените на правилата за далекосъобщенията. След премахването на таксите за роуминг през 2017 г. сега ЕС предприема мерки срещу прекомерно високите такси за трансгранични повиквания от родината, отбелязва еврокомисарят по цифровизацията Мария Габриел, цитирана в съобщението на Еврокомисията. Благодарение на тези две действия европейските потребители вече са напълно защитени от шокови сметки за повикванията към който и да било европейски номер, независимо дали у дома или в чужбина. Това е едно от многото конкретни постижения на цифровия единен пазар, допълва тя. Новите правила целят да преодолеят значителните разминавания в цените, които съществуваха по-рано между държавите в ЕС. Обичайната цена на повикване в ЕС от стационарен или мобилен телефон беше средно три пъти по-висока от обичайната цена за национално повикване, а обичайната цена за изпращане на текстови съобщения в ЕС беше над два пъти по-висока от националната цена. В някои случаи обичайната цена за повикване в рамките на ЕС може да бъде до 10 пъти по-висока от обичайната цена за национални повиквания. Ново проучване на Евробарометър за международните телефонни разговори показва, че четирима от всеки десет попитани (42 на сто) са се свързали с някого в друга държава от ЕС през миналия месец. Общо 26 на сто от отговорилите съобщават, че са използвали стационарен телефон, мобилен телефон или кратко текстово съобщение, за да се свържат с някого в друга държава от ЕС. Далекосъобщителните дружества в ЕС ще трябва да съобщят на потребителите новите пределни цени. Правилата ще се прилагат във всички 28 държави в ЕС от днес, 15 май, а скоро и в Норвегия, Исландия и Лихтенщайн. Максималната цена е ограничена само за лично ползване, т.е. за частни клиенти. Бизнес клиентите са изключени от новите правила, защото няколко доставчика имат предложения, особено привлекателни за бизнес клиенти, се пояснява в съобщението.", "date": "2019.05.15", "title": "От днес телефонните разговори в ЕС стават по-евтини"}
{"url": "https://www.dnevnik.bg/sport/2019/05/15/3905872_kubrat_pulev_sgreshih_s_celuvkata_no_ne_sum_ubil_chovek/", "text": "Кубрат Пулев не се притеснява от по-нататъшни действия по обвиненията в сексуален тормоз срещу репортерката Дженифър Равало и отнетия му боксов лиценз. Българинът се яви пред комисия в САЩ, където отговаряше на въпроси за поведението си. Според него няма нищо притеснително, \"защото не е убил човек\". Във вторник вечер Спортната комисия на щата Калифорния  отне боксовия лиценз на българина . Причината са действията му след  мача му с Богдан Дину  в края на март, когато  целуна репортерката Дженифър Равало . По-късно тя подаде оплакване за сексуален тормоз. Комисията отхвърли жалбата на Дину, който искаше анулиране на резултата от мача заради нарушаване на правилата. \"Всичко мина перфектно. Имаше сълзи, Джени Суши се разплака, може би искаше да го направи по-драматично. Ще има и друго изслушване, тогава ще се разбере дали наказанието ще продължи\", каза Пулев пред Би Ти Ви в пряко включване от САЩ. Според българина Равало не е отговаряла на въпроси на комисията. \"Те й казаха \"може би ще поискаш да не отговаря\" и тя го правеше. За мен обаче е ясно, че когато казваш истината, отговаряш, а когато криеш нещо, мълчиш. Извиних се, запознах се с нейната адвокатка, колкото и да ми беше неприятно.\" Лицензът на Пулев е отнет до 23 септември - шест месеца от датата на целувката. Дотогава той има срок да завърши обучителен курс във връзка със сексуалните посегателства. На Пулев е наложена и глоба от 2500 долара. Пулев твърди, че американската репортерка е \"казвала неща, които не са точно така\" и добави: \"Много хора в залата се смееха. Няма значение кои хора.\" \"Доводите на нейната адвокатка бяха написани на едни листове и тя просто ги прочете. Бяха подготвени като за \"Туитър\", което според мен не е сериозно.\" \"Съжалявам и се извиних. Не е редно това, което направих, но не съм убил човек. Реагирах емоционално, нещо, което няма да правя занапред. А ще бъда още по-усъвършенстван\", завърши българският боксьор и благодари на всички, които са го подкрепяли. На 22 юли Пулев ще трябва да се яви отново пред комисията и да представи доказателства за приключването на наложения вече курс. Ако той не изпълни условията, наказанието ще бъде удължено на 12 месеца. Санкцията обаче променя плановете му, като Пулев няма да има мач в САЩ през лятото.", "date": "2019.05.15", "title": "Кубрат Пулев: Сгреших с целувката, но не съм убил човек"}
{"url": "https://www.dnevnik.bg/sport/2019/05/15/3905876_alpinistut_atanas_skatov_e_izkachil_tretiia_po/", "text": "Атанас Скатов е изкачил Канчендзьонга (8586 м) - третия по височина връх на планетата, обявиха от екипа му във \"Фейсбук\". Стефан Стефанов също е изкачил върха, съобщи италианският журналист Алесандро Филипини. Друг българин - Иван Томов, двама чужденци и един шерп са тръгнали от Лагер 3 към Лагер 4 на Лхотце (8516 м). Идната нощ те ще атакуват върха, съобщават от екипа му. \"На върха съм\". Това съобщение е изпратил Скатов от СПОТ-устройството си в 04.43 ч. българско време на 15 май. Той е постигнал целта след 15-часов преход, се посочва в информацията. \"Кангчендзьонга е свещен за жителите на Сиким и съществува неофициално правило изкачващите го алпинисти да не стъпват на самия върхов купол\", добавят от екипа.", "date": "2019.05.15", "title": "Атанас Скатов и Стефан Стефанов са изкачили Канчендзьонга"}
{"url": "https://www.dnevnik.bg/evropa/2019/05/15/3905877_sasht_preduprediha_es_da_ne_izkljuchva_amerikanski/", "text": "Съединените щати притискат Европейския съюз да преосмисли намерението си за създаване на Европейски военен съюз, който би изключил американските компании от оръжейни договори и би подкопал НАТО. Това се казва в писмо на двама заместник-председатели на Пентагона - Елън Лорд и Андреа Томпсън, до върховния представител на ЕС за външната политика и сигурността Федерика Могерини, видяно от \"Ройтерс\" и ДПА. В писмото с дата 1 май, американското правителство казва, че ограниченията, които се предвиждат за участие на компании от страни извън ЕС в отбранителни програми на бъдещия военен съюз, са \"отровни хапчета\", които могат да разрушат зараждащите се връзки между ЕС и НАТО в сферата на съвместната отбрана. Предупреждава се, че САЩ, макар и с неохота, биха били принудени да въведат реципрочни ограничения за европейските партньори. Създава се риск от \"дублиране, неинтероперабилни военни системи и ненужна конкуренция между НАТО и ЕС\", са казва в писмото от Пентагона. Всякакви правила, ограничаващи участието на американски компании от отбранителния сектор, биха били равнозначни на \"драматичен обрат в 30-годишната засилена интеграция на трансатлантическия отбранителен сектор\", се отбелязва в американското послание. Администрацията на президента Доналд Тръмп вече предупреди правителствата от ЕС през февруари м.г., че САЩ трябва да играят централна роля в новия европейски план, обявен засега като рамково \"Постоянно структурирано сътрудничество\". Но политиката \"Америка на първо място\" на Тръмп, проблемите, създавани пред участието на европейски фирми, желаещи да пробият на американския оръжеен пазар, и годините на прахосани средства за отбрана, са главната мотивация на европейските усилия за по-добра интеграция на въоръжените им сили, отбелязва \"Ройтерс\". Правителствата на страните от ЕС се опитват да договорят до юни законови рамки, които да позволят участието и на страни извън ЕС, включително САЩ и Великобритания след излизането й от ЕС. Това бе един от въпросите, обсъждани от министрите на отбраната от ЕС на вчерашните им разговори в Брюксел. Франция обаче иска участието на трети страни в европейски отбранителни проекти да бъде сведено до минимум с аргумента, че Европа трябва да създаде своя стратегическа автономия. Според германския военен министър Урсула фон дер Лайен европейците най-накрая са се заели да правят онова, което американците от много години изискват от тях като съюзници - да изградят свои собствени отбранителни способности. По думите на неназован европейски правителствен служител писмото от Пентагона показва, че в САЩ \"не разбират как работи Европейският съюз\", защото замисленият отбранителен пакт и фонд са само един от начините за координация със САЩ. \"Те виждат в текста (за новия пакт) само онова, което \"огражда\" европейския континент от сътрудничество с Америка, а това не е вярно\", каза служителят, цитиран от \"Ройтерс\". /БТА", "date": "2019.05.15", "title": "САЩ предупредиха ЕС да не изключва американски оръжейни фирми от военните си проекти"}
{"url": "https://www.dnevnik.bg/na_put/2019/05/15/3518458_a_kolko_bakshish_da_dam_v_ispaniia/", "text": "Наскоро собственик на престижен софийски ресторант ми разказа, че покрай бума на нискобюджетните полети от и до София и сред неговата клиентела вече има много чужденци. Направило му впечатление, че големите групи испанци, които му гостуват от време навреме, не оставят бакшиш. И не защото са недоволни от обслужването. Просто смятат, че всичко е включено в цената. А защо смятат така - той не знаеше. Но културата за оставяне на бакшиш и неписаните правила колко и как са различни в различни държави. Някои пътуващи правят това, което e типично за тяхната страна, други се информират - какви са местните очаквания. Експертите по намиране на най-изгодните застраховки от платформата Go Compare са направили карта с данни от 49 страни за това  Според техните данни   в ресторантите обичайно се очаква да дадете бакшиш, който е 5-10% върху крайната цена, в баровете сумата се закръглява към по-високата. Очевидно не традициите карат испанците да не оставят бакшиш в България. Различен е въпросът  , която и е известна с високия си стандарт на живот. Там обслужването в ресторанта е включено в цената. Но допълнителна сума ще бъде оценена от персонала.  бакшиш не се очаква в ресторант, където сами плащате поръчката на каса. В другите - обичайно към сметката автоматично се добавят 10-12.5% такса обслужване. Клиентът обаче може да поиска тази сума да бъде премахната от сметката, ако не е доволен от сервиза. В баровете обичайно не се очаква бакшиш, но може да се купи напитка на бармана. Ако в конкретното заведение това не е прието - монета от 50 пенса до 1 паунд ще бъде приличен знак да се покаже задоволство от обслужването.  в сметката директно е включена такса от 10-15%.   се очаква да оставите 10% бакшиш, но проверете дали вече не е включен в сметката. В бара - евро или две са ок. В ресторант   не се очаква да оставите бакшиш, но ако го направите, това ще бъде високо оценено. Обичайната сума за целта е 10 дирхама, а ако оставите 20, ще покажете, че според вас обслужването е било изключително. В \"нормалните\" ресторанти на  и кафетата се очаква да оставите едно за всеки 20 евро сметка или 5% от дължимата сума и в по-високия клас ресторанти. Барманите очакват между 1 и 4 евро при всяка поръчка.  всички такси са включени в обявените цени в менюто, но е прието да се закръгля дължимата сума към следващите 10 франка. При следващото ви пътуване можете да проверите в", "date": "2019.05.15", "title": "А колко бакшиш да дам в Испания?"}
{"url": "https://www.dnevnik.bg/kultura/2019/05/15/3905644_edinaiset_bulgarski_grada_shte_se_vkljuchat_tazi/", "text": "Днес от 18.00 часа започва осмото издание на \"Нощ на литературата\", в която едновременно ще се проведат четения в различни европейски градове. Освен София в международното събитие ще вземат участие Бургас, Варна, Велико Търново, Добрич, Ловеч, Перник, Пловдив, Русе, Стара Загора и Шумен, съобщават организаторите. Целта на \"Нощ на литературата\" е да се популяризира съвременната европейска литература, като известни личности ще четат откъси от съвременна европейска поезия и проза, публикувана след 2000 г. и издадена на български език. В литературната нощ в България участват 19 книги, подбрани от организаторите, като пълния им списък може да видите  тук . Четенията ще се осъществят в така наречените \"читателски гнезда\", където на всеки 30 минути ще се представя един и същ откъс от избрана книга. Като четци ще се включат популярни личности, журналисти, актьори, писатели и учени. Всеки ще бъде позициониран на различно \"читателско гнездо\" и ще бъде там до края на събитието. Посетителите ще имат възможност да събират печати от всяко посетено място, а събралите поне 7 от различни гнезда ще могат да участват в томбола. Тя ще се проведе в 21.45 часа на същия ден в Регионална библиотека \"Захарий Княжески\" в Стара Загора, когато е и финалът на литературната нощ. Наградата за победителите ще бъде една от четените по време на събитието книги. Повече информация за \"Нощ на литературата\" и локациите в различните градове може да получите  тук .", "date": "2019.05.15", "title": "Единайсет български града ще се включат тази година в \"Нощ на литературата\""}
{"url": "https://www.dnevnik.bg/biznes/2019/05/15/3905879_tol-sistemata_shte_oskupi_gorivata_s_1_st_na_400_km/", "text": "Поскъпването на горивата заради въвеждането на тол-системата ще е минимално – с 1 ст. на 400 км, а цените на хранителните стоки ще останат непроменени. Това заяви министърът на регионалното развитие и благоустройството Петя Аврамова в ефира на \"Нова телевизия\". Повод за коментара ѝ е изказването от вчера на председателя на Българската петролна и газова асоциация Живодар Терзиев, че вероятно още от края на август заради тол-таксите  горивата ще поскъпнат средно с 3-4 стотинки на литър. \"Най-голямото увеличение ще е с около лев на билета до Варна. И това е при положение, че автобусът е изчислен на 20 пътници, а не на 45 или 50, колкото е 100-процентовият обем\", заяви министърът. Тя акцентира, че няма да бъдат засегнати цените на хранителните стоки, които се транспортират до малките населени места, защото превозните средства, които се използват за тази цел, са от 3.5 до 10 тона и ще плащат най-малката тол-такса. \"Направихме една среща с превозвачите, след това имаше втора среща. Търсим конструктивен диалог, но това, което беше изнесено от тях за поскъпването на хранителните стоки, в голямата си част са неистини\", каза още министърът. По думите ѝ тол-системата е един от вариантите да се финансира \"една система, която от години е недофинансирана\". \"Средства, които се определят от бюджета всяка година са недостатъчни да покрием всички нужди за ремонт на пътищата\", каза тя. Регионалният министър заяви, че се работи регулярно по график, в момента е планирано системата да бъде пусната на 16 август, а от днес започва тестови период. \"Той ще  продължи три месеца, за да се изпробват всички компоненти  на системата\", уточни тя. Планирано е само 25% от цялата пътна мрежа ще бъде заплатена с такси, а от тях ще има и такива, които ще бъдат включени в тол-системата, но няма да се плаща такса  заради лошото им състояние . Аврамова посочи още, че преминаването по общинските пътища също няма да се заплаща. От своя страна председателят на Агенция \"Пътна инфраструктура\" (АПИ) Георги Терзийски заяви пред БНТ, че водачите, които са предплатили винетка до края на годината, няма да бъдат двойно таксувани и с тол-такса. Аврамова добави, че ремонтът на магистрала \"Тракия\" от Чирпан до Стара Загора ще струва над 60 млн. лв. и ще може да започне след летния сезон. \"Действително има проблеми с пътната основа, което е предизвикало и неравностите по пътното платно. Ограничението, което е наложено в момента от 90 км/ч, е единствено с цел безопасност\", коментира регионалният министър.", "date": "2019.05.15", "title": "Тол-системата ще оскъпи горивата с 1 ст. на 400 км, заяви Петя Аврамова"}
{"url": "https://www.dnevnik.bg/evropa/2019/05/15/3905881_imenata_na_15_konservatori_se_spomenavat_kato_vuzmojni/", "text": "Британският министър-председател Тереза Мей каза, че ще се оттегли преди следващата фаза от преговорите за Брекзит и въпреки че не посочи на коя дата ще го направи, висши членове на нейната Консервативна партия вече се борят за поста й. \"Ройтерс\" разказва кои са те. Естър Маквей, на 51 години Бившата телевизионна водеща и привърженик на Брекзит през ноември подаде оставка като министър на труда и пенсиите в знак на протест срещу сделката на Мей с ЕС. Тя каза, че ще се кандидатира, ако има достатъчна подкрепа и тъй като вече я има, ще го направи. Андреа Ледсъм, на 56 години Застъпник за Брекзит, през 2016 г. тя стигна до финала в надпреварата за наследник на Дейвид Камерън. Оттегли се заради критики след интервю, в което каза, че това, че е майка, й дава повече право да отговаря за бъдещето на страната, отколкото съперничката й Мей, която няма деца. Ледсъм каза, че \"сериозно обмисля\" да смени Мей на поста. Рори Стюърт, на 46 години Бивш дипломат, който преди години измина пеша 6 хил. мили през Иран, Афганистан, Пакистан, Индия и Непал. Той няколко пъти е бил зам.-министър, а този месец беше издигнат до секретар по международното развитие. Завършил колежа Итън, на референдума той подкрепи оставането в ЕС. Противопоставя се на излизане без сделка и е ревностен защитник на сделката на Мей. Борис Джонсън, на 54 години Бившият външен министър е най-изявеният критик на Мей по въпросите на Брекзит. Подаде оставка през юли в знак на протест срещу начина, по който тя води преговорите. Възприеман от мнозина евроскептици като лицето на кампанията за Брекзит през 2016 г., Джонсън даде заявка на годишната партийна конференция през октомври. Призова партията да се върне към традиционните си ценности на ниски данъци и строг контрол. Засега не е обявил плановете си, но според букмейкърите е фаворит. Майкъл Гоув, на 51 години Един от най-разпознаваемите привърженици на Брекзит по време на кампанията за референдума, той трябваше да изгражда наново кариера в кабинета, след като загуби от Мей в битката кой да наследи Камерън, подал оставка в деня след като загуби референдума. Смятан за един от най-ефикасните членове на кабинета, той изненадващо стана съюзник на Мей и подкрепи стратегията й за Брекзит. Засега не е казал дали ще се бори за поста. Джереми Хънт, на 52 години През юли той замени Джонсън като външен министър и призова редовите членове на Консервативната партия да загърбят различията си и да се обединят срещу общия враг - ЕС. На референдума гласува за оставане в общността. Шест години беше министър на здравеопазването, което го направи непопулярен сред някои избиратели, които работят в Националната здравна служба, или разчитат на нея. Запитан дали ще се кандидатира, отговори: \"Почакайте и ще видите\". Доминик Рааб, на 45 години Миналата година напусна като министър за Брекзит в знак на протест срещу проектоспоразумението на Мей, защото то не отговаряло на обещанията на Консервативната партия, дадени на изборите през 2017 г. Остана на поста само пет месеца. Заемал е зам.-министерски постове. Има черен пояс по карате и агитираше за Брекзит. Не е обявил кандидатурата си, но на въпрос дали иска да е премиер, отговори: \"Никога не казвай никога\". Саджид Джавид, на 49 години Бивш банкер и защитник на свободния пазар, той е заемал редица постове в кабинета и е оценяван устойчиво високо в анкети сред партийни членове. Имигрант второ поколение с пакистанско потекло, той държи портрет на Маргарет Тачър в кабинета си. Гласува за оставане в ЕС през 2016 г., но преди това беше смятан за евроскептик. Не е казал дали планира да се състезава, но се смята, че подготвя почвата за това с речи и медийни интервюта. Дейвид Дейвис, на 70 години Водещ евроскептик, през юли 2016 г. той беше назначен за министър за Брекзит, но подаде оставка две години по-късно в знак на протест срещу плановете на Мей за трайни отношения с ЕС. През 2005 г. се бореше за партийното лидерство, но загуби от Камерън. Каза за списание, че вероятно би станал лидер на партията, ако кандидатстването за поста беше като за главен изпълнителен директор. \"Но решенията не се вземат по този начин\". Пени Мордонт, на 46 години Една от последните привърженици на Брекзит, останали в кабинета на Мей. Този месец стана първата жена - министър на отбраната. Резервист от кралския флот, тя е била министър на международното развитие. Мнозина очакваха да се присъедини към вълната от оставки, последвали публикуването на проектоспоразумението на Мей за Брекзит. Амбър Ръд, на 55 години Миналата година подаде оставка като вътрешен министър, след като предизвика бурни критики срещу начина, по който ведомството третира дългогодишни имигранти от Карибския регион, погрешно наричани нелегални. През 2016 г. подкрепи оставането и се противопостави на излизане без сделка. Трудно запази депутатското си място на изборите през 2017 г. Мат Ханкок, на 40 години Здравният министър е бивш икономист в Банк ъв Ингланд и през 2016 г. подкрепи оставането в ЕС. От 2010 г. е депутат и е имал няколко поста в кабинета. Джъстин Грийнинг, на 50 години Бивш министър на образованието, тя подкрепя втори референдум за Брекзит. Мнозина смятат, че може да се присъедини към няколко свои колеги, напуснали партията по-рано тази година, за да създадат проевропейска парламентарна група. Каза пред медия, че ще обмисли участието си. Лиз Тръс, на 43 години Главен секретар на министерството на финансите, тя е заемала няколко поста в правителството, между които министър на околната среда и министър на правосъдието. През 2016 г. подкрепи оставането в ЕС, но каза, че оттогава насам е променила мнението си за Брекзит. Греъм Брейди, на 51 години Председател на Комитет 1922, съставен от консервативни законодатели. \"Ще са нужни ужасно много хора, за да ме убедят. Не съм сигурен, че много хора напират да поемат изключително трудна ситуация\", каза той пред радио Би Би Си. Ново гласуване на сделката Вчера стана известно, че британският премиер отново ще внесе сделката си за Брекзит за гласуване в парламента, предадоха \"Ройтерс\" и \"Асошиейтед прес\". Мей ще поиска от депутатите да гласуват за сделката в седмицата след 3 юни, съобщиха днес от Даунинг стрийт. Британският парламент три пъти отхвърлиха постигнатата в края на миналата година сделка между Мей и Европейския съюз. Според Мей е изключително важно споразумението да бъде одобрено от депутатите преди началото на лятната ваканция на парламента в края на следващия месец, заявиха от Даунинг стрийт. Не е ясно по какъв начин правителството планира да убеди мнозинството от депутатите да подкрепят сделката за напускане на Европейския съюз. Правителството на Тереза Мей преговаря с опозиционната Лейбъристка партия за постигането на компромис за сделката, но до този момент няма признаци за постигане на напредък. /БТА", "date": "2019.05.15", "title": "Имената на 15 консерватори се споменават като възможни наследници на Мей"}
{"url": "https://www.dnevnik.bg/bulgaria/2019/05/15/3905883_kratki_novini_obiaven_e_jult_kod_za_zapadna_bulgariia/", "text": ". МВР ще получи 4.7 млн. лв за провеждането на евроизборите Подготовката е започнала през април, съобщи министърът на вътрешните работи Младен Маринов, цитиран от \"Фокус\". Вече са формирани и щабове на различни нива и се събира информация за деяния, свързани с нарушаване на изборния процес. Той информира, че е подготвена организация за охрана в изборния ден и за придвижването на бюлетините. \"Започна работа и денонощна телефонна линия и email за подаване на заявки за нарушения на изборния процес\", каза още вътрешният министър. По думите му с оглед на трите почивни дни е създадена и организация за безпроблемното им участие в изборите. Правителството ще награди военнослужещи заради акция в Смолян  Отпусната е еднократна държавна парична награда за проявена лична доблест при изпълнение на обществен и граждански дълг на 15 военнослужещи от военно формирование 28330 – Смолян, съобщава пресцентърът на Министерски съвет. Те са взели участие в спасителните действия при усложнената зимна обстановка и обявеното бедствено положение в област Смолян през януари 2019 година, когато са работели по 12 часа. Одобрените допълнителни разходи по бюджета на Министерския съвет е в размер на общо 9 хил. лв. Кабинетът даде 1.5 млн. лв. за участие в Експо 2020 в Дубай Правителството отпусна 1 514 400 млн. лв. за участието на страната в Световното универсално изложение ЕКСПО 2020 в Дубай. Парите ще се използват чрез Министерството на икономиката. Изложението ще се проведе между 20 октомври 2020 г. и 10 април 2021 г. АПИ подписа втори договор с фирма за електронно събиране на пътни такси Агенция \"Пътна инфраструктура\" (АПИ) подписа вчера договор с втора фирма за електронно събиране на пътни такси. Това е \"Телетол\" АД, която се присъединява към \"Интелигентни Трафик Системи\" ЕАД. В 10-дневен срок от подписване на договора, фирмата трябва да докаже оперативна съвместимост с Електронната система за събиране на пътни такси и да започне дейност по предоставяне на услуги. Обявен е жълт код за Западна България В Западна, Централна и Североизточна България следобед и привечер на много места ще има валежи, възможно интензивни валежи и с гръмотевици. Максималните температури ще бъдат между 20° и 25°, съобщава Би Ти Ви. До обяд облачността ще бъде предимно значителна, ще има и места с намалена видимост. Валежите ще бъдат на отделни места и предимно слаби. През нощта и рано тази сутрин валежите бяха най-много в Монтана - 32 л.кв/м.", "date": "2019.05.15", "title": "Кратки новини: Обявен е жълт код за Западна България"}
{"url": "https://www.dnevnik.bg/gradska_sreda/2019/05/15/3905889_podmiana_na_toploprovod_nai-veroiatno_shte_udulji/", "text": "Незаявена подмяна на топлопроводна мрежа може да удължи ремонта на централната столична ул. \"Иван Вазов\". Това заяви пред БНТ главният архитект на София Здравко Здравков. Той уточни, че \"Топлофикация София\" има вина в случая, защото представители на дружеството са имали срещи със Столичната община, в които не са казали за ремонти в рамките на проекта по реновирането на улицата. \"Определено прехвърлям вината към \"Топлофикация София\". \"Софийска вода\" и ЧЕЗ казаха какво има да се прави като ремонти при обсъжданията на проекта, но топлофикационното дружество не обяви нищо. Те заявиха, че няма да правят подмяна на топлопроводна мрежа по време на ремонта\", заяви Здравков, като уточни, че най-вероятно ще бъде подписан акт 10 за забавяне на ремонта на пътните настилки. Ремонтът на ул. \"Иван Вазов\" започна през август миналата година и трябваше да приключи до края на 2018 г. Проектът на общината за бъдещата визия на улицата беше представен на живеещите на нея през септември, като срещна  сериозно неодобрение . В момента улицата е частично завършена в отсечката от бул. \"Васил Левски\" до ул. \"Цар Иван Шишман\". Здравков уточни, че няма да допусне изграждането на небостъргач в кв. \"Стрелбище\". Въпреки това днес жители на квартала ще излязат на протест, тъй като вече две години строителната компания НИКМИ АД прави опити да изгради небостъргач на ъгъла на кръстовището на булевардите \"България\" и \"Петко Тодоров\". \"Моята работа като главен архитект е далеч от ремонтите. В приемните дни обаче при мен става като на Уолстрийт, оплака се Здравков.", "date": "2019.05.15", "title": "Подмяна на топлопровод най-вероятно ще удължи ремонта на столичната ул. \"Иван Вазов\""}
{"url": "https://www.dnevnik.bg/evropa/2019/05/15/3905887_sudut_na_es_rabotodatelite_triabva_da_imat_sistema_za/", "text": "Страните - членки на ЕС, трябва да изискват работодателите да създадат системи за графици, в които да се отбелязват отработените от всеки служител часове през деня, постaнови Съдът на ЕС, цитиран от ДПА. Решението би могло да има значителни последици в ЕС, като изисква стандарт за отчитане на редовните работни часове в допълнение към извънредния труд. Постановлението се отнася за съдебното дело срещу испанския клон на Дойче банк (Deutsche bank), който не е успял да създаде такава система за графици. Според испанския закон отчитането се изисква само за извънредните часове, а не за редовните работни часове. Испански синдикат даде под съд филиала с аргумента, че подобен пропуск означава, че извънредните часове не би трябвало да се отбелязват, тъй като служителите може да не отбелязват кога приключват редовните часове и започват извънредните. Според цитиран от синдиката анализ около 54 процента от извънредните часове в Испания не се отчитат. Законодателството на ЕС е създало специфични насоки за работни часове и периоди за почивка, отбелязват в съобщение съдиите от Люксембург. Без отчитане \"не е възможно да се определи, обективно и надеждно, както броят на отработените часове, така и кога работата е свършена. Това важи и за броя на отработените извънредни часове\", допълват те. Този пропуск \"прави на практика извънредно трудно, ако не и невъзможно за служителите да се уверят, че правата им са спазени\", казват още съдиите. Според тях сега е ред на страните членки да решат как конкретно да прилагат подобни системи. Случаят се връща обратно в националните съдилища. /БТА", "date": "2019.05.15", "title": "Съдът на ЕС: Работодателите трябва да имат система за измерване на отработените часове"}
{"url": "https://www.dnevnik.bg/evropa/2019/05/15/3905886_gardiun_borisov_pecheli_s_usukvane_i_laskatelstva/", "text": "\"Бойко Борисов иска да бъде най-добрият приятел на всички. Иска да изслуша всички и да ги накара да вярват, че е заел тяхната позиция. Мисли си, че трябва да бъде едновременно с всички. Той е най-проамериканският, проруският и проевропейският от всички.\" Така Иван Кръстев опитва да обясни за \"Гардиън\" защо българският премиер нито веднъж не заема ясна позиция по нито един от въпросите по време на интервю за лондонското издание и защо в крайна сметка го харесват в Брюксел. Запитан например дали Русия е стратегически партньор или стратегическа заплаха, Борисов се оплаква: \"Въпросите ви винаги противопоставят едно нещо на друго. Абсолютна грешка е да се твърди, че Русия е враг или заплаха. В същото време моето правителство и партия са 100% с евроатлантическите организации\". Статията е под заглавие  \"Подкрепящият Брюксел български премиер: Няма по-добро място за живеене от Европейския съюз\"  и подзаглавие \"Бойко Борисов казва добри думи дори за Тереза Мей, но не харесва много въпросите за корупцията\". Авторът Шон Уокър започва с думите \"Във времена, когато някои политици в Централна и Източна Европа печелят от враждебността към Брюксел, Бойко Борисов поема по друг път, като се опитва да спечели полза от Европа чрез чар и ласкателство. \"Той внимава да не критикува никого от колегите си в Европа. Дори Тереза Мей, която разочарова мнозина лидери на ЕС с две години мотаене около Брекзит, получава добри думи: \"Виждал съм се с Тереза и как наистина полага всички усилия да изложи аргументите си пред всички онези други 27 страни членки, които я предизвикват. Не искам да съм на нейно място. Но тя се бори здравата и полага всички усилия.\" Борисов избягва да заеме страна и по въпроса за различните визии за Европа - за повече интеграция на Еманюел Макрон и за повече власт на националните държави на Виктор Орбан. \"Ние си имаме българска визия. В нея някои аспекти съвпадат с Макрон или Орбан, други - не\". Уокър коментира, че Борисов отговаря така, че да не засегне никого от партньорите си, избягва да говори срещу Брюксел и изтъква ползите за България от евроинтеграцията. \"Тази деликатна смес от чар и желание да увърта означава, че в Брюксел го приемат позитивно и предпочитат да си затворят очите за въпроси за корупцията и върховенството на закона в страната му. \"Той не е от тези, които блокират всичко. Но и ще се опитва да ви убеди колко е тежко положението в страната му, без да заявява на всеослушание: \"И затова трябва да ни дадете повече пари\", коментира източник на \"Гардиън\". \"В интервюто той говори за годините си като премиер с усукване и твърди, че не ламти за власт и върши работата по-скоро като мъченик. \"Никога не съм си представял, че ще върша това, което правя в момента. Честно казано, това е труден живот. Когато поставиха под въпрос дали правителството ми си върши добре работата, предадох властта. Но после имахме избори и хората гласуваха за нас, какво да направя?\" У него все още има нещо от пожарникаря, начинът по който с гордост говори за бързото реагиране - той често изтъква как продължава да управлява извън работното време или докато е на път. Настръхва, когато го питаме за скандала \"ДжиПи гейт\" - разкритие на български и румънски журналисти как пари от ЕС се използват без обществен надзор - и се фокусира върху това как лично той бързо реагирал на новината, че полицаи са задържали двама журналисти от екипа. \"Представяте ли си кабинетът на Тереза Мей да получи в този час на денонощието сигнал от някакав интернет сайт - ще се обади ли на органите да реагират?\" Той се дразни от въпроси за корупцията и отхвърля \"идиотските твърдения\", че не отговаря на въпроси от критикуващите го български медии. \"Няма нито една медия, която да не е правила интервю с мен и нито една тема, която да не ми е повдигана\", казва той.\" След това \"Гардиън\" припомня за много ниското място на България в класацията за свобода на медиите на \"Репортери без граниици\" и цитира \"независими местни журналисти, според които медийният пазар е доминиран от олигарси, които са най-малкото в приятелска коалиция с правителството\". Както и че малко след разговора с Борисов е избухнал скандалът с оставки в кабинета и партията заради луксозни имоти на шокиращо ниски цени.", "date": "2019.05.15", "title": "\"Гардиън\": Борисов печели с усукване и ласкателства"}
{"url": "https://www.dnevnik.bg/politika/2019/05/15/3905909_desislava_taneva_smeni_rumen_porojanov_kato_ministur/", "text": "Оставката на министъра на земеделието, храните и горите Румен Порожанов бе гласувана от парламента, а на негово място бе избрана Десислава Танева, която досега бе депутат от ГЕРБ и председател на парламентарната земеделска комисия. \"За\" гласуваха 121 народни представители, а петима от ДПС бяха \"против\". \"Първите ми действия като министър ще са за решаването на ежедневните проблеми на земеделците, които не са малки\", каза в кулоарите на парламента Десислава Танева. \"Моментът, в който става настоящата смяна, е пикът на една предизборна кампания – изключително изострена и нетипична за едни европейски избори. Със сигурност това дава отражение върху начина, по който се възприема смяната\", заяви Танева. Според нея в поредната смяна в правителството няма нищо изненадващо. \"Има много проблеми на ежедневието, има репутационни проблеми и тях трябва да решаваме\", каза Танева, която беше на същия пост от 7 ноември 2014 до 27 януари 2017 г. във втория кабинет на Бойко Борисов. Тя добави, че знае, че винаги би могла да бъде атакувана с нещо, но доходите ѝ били декларирани и се знаело къде живее. По думите ѝ цял живот се е занимавала само със земеделие, включително 14 години в частния сектор. Оставката на Румен Порожанов беше поискана вчера от премиера Бойко Борисов заради започналото разследване за злоупотреби с европейски средства в Държавен фонд \"Земеделие\", когато институцията е била ръководена от него. Скандалът с използването на европейски пари за строителството на къщи за гости, които се използват като семейни къщи, е разследване на \"Биволъ\". Заради такава злоупотреба оставка подаде заместник-министърът на икономиката Александър Манолев. Миналата седмица в. \"Сега\" разкри, че Порожанов е укрил в имотната си декларация пред комисията за противодействие на корупция имоти и приходи на съпругата си. Смяната на Порожанов е седмата приета оставка на министър в третото правителството на Бойко Борисов, което е на власт от две години. Премиерът каза вчера, че оставката е \"ускорена\", защото  на работа   все още била зам.-директорката на фонд \"Земеделие\" Иванка Багдатова-Мизова въпреки разпореждането на Борисов тя да бъде освободена. Иванка Багдатова-Мизова ще напусне фонд \"Земеделие\", заяви Танева. Тя добави, че със сигурност ще има промени в политическия екип на министерството. Вчера лидерът на БСП Корнелия Нинова заподозря, че оставката на Порожанов се е забавила, защото той  имал обвързаност с депутата от ДПС Делян Пеевски.", "date": "2019.05.15", "title": "Десислава Танева смени Румен Порожанов като министър на земеделието"}
{"url": "https://www.dnevnik.bg/razvlechenie/2019/05/15/3905912_suzdatelite_na_igra_na_tronove_shte_napraviat/", "text": "Следващият филм от поредицата \"Междузвездни войни\" ще бъде дело на създателите на сериала \"Игра на тронове\". \"Дисни\" е планирала нова трилогия, филмите от която ще излизат през 2022 г., 2024 г. и 2026 г. Първият от тях ще бъде създаден от Дейвид Бениоф и Д. Б. Вайс. Те станаха известни с работата си по сериала на HBO, базиран на поредицата на Джордж Мартин \"Песен за огън и лед\". Главният изпълнителен директор на \"Дисни\" Боб Айгър съобщи това вчера, а по-рано от компанията уточниха, че новите филми ще се движат в различна посока от сагата за семейство Скайуокър, която започна още през 1977 г. Новият филм Премиерата на епизод девети от поредицата се очаква през декември - той ще се казва The Rise of Skywalker и в него  ще се появят принцеса Лея и император Палпатин . Продуцентите твърдят, че филмът ще завърши историята, започнала в едно друго време през 1977 г. Режисьорът Джей Джей Абрамс, който говори в присъствието на част от актьорския състав на филма, каза, че действието се развива известно време след събитията от \"Последният джедай\", излязъл през 2017 г. Кадрите в трейлъра показват прегръдка между принцеса Лея и главната героиня в новите три епизода - Рей. Кари Фишър, влязла в ролята на принцесата още от началото на франчайза,  почина през 2016 г.,  но Джей Джей Абрамс, обясни, че \"по чудо\" е успял да \"сглоби\" неизползвани кадри от предишния филм, за да продължи историята на едно от иконични лица от вселената на \"Междузвездни войни\". Въпреки това режисьорът не разкри почти нищо за сюжета на новата лента. \"Този филм е за новото поколение, за светлината и мрака, както и за това дали то е готово да се изправи срещу това, което неговите предци са му завещали\", отбеляза той.", "date": "2019.05.15", "title": "Създателите на \"Игра на тронове\" ще направят следващия филм от \"Междузвездни войни\""}
{"url": "https://www.dnevnik.bg/photos/2019/05/15/3905891_fotogaleriia_otkrivaneto_na_festivala_v_kan/", "text": "Седемдесет и второто издание на фестивала в Кан беше открито снощи с новия филм на Джим Джармуш \"Мъртвите не умират\". В него участват редица звездни актьори: Клои Севини, Селена Гомес, Адам Драйвър, Бил Мъри, Тилда Суинтън.", "date": "2019.05.15", "title": "Фотогалерия: Откриването на фестивала в Кан"}
{"url": "https://www.dnevnik.bg/politika/2019/05/15/3905936_dps_obiavi_che_niama_dokazatelsva_peevski_da_e/", "text": "Ден след като  лидерът на БСП Корнелия Нинова обяви, че бизнесменът и депутат от ДПС Делян Пеевски е подал името на Румен Порожанов за земеделски министър , ДПС отрече и обвини Нинова в популизъм и национализъм. Днес  парламентът освободи Порожанов от поста и назначи за негов наследник Десислава Танева от ГЕРБ , а петимата присъстващи в пленарната зала народни представители от ДПС гласуваха против. На въпрос на журналисти дали Порожанов е посочен за министър от ДПС и по-конкретно от Делян Пеевски зам.-председателят на парламентарната група на ДПС Халил Летифов обяви: \"Те (бел. авт. - БСП) също са от този модел на национализма и популизма. Не виждаме никакви доказателства. Всеки носи отговорност за действията си. А поведението на БСП? Нека каже г-жа Нинова защо е такова. Залитат по национализма и популизма. Изчерпаха ли тяхната управленска програма и предложенията за алтернатива? Те са част от този модел на национализма и популизма. Благодаря ви.\" Халил Летифов не отговори на въпрос на \"Дневник\" къде е Делян Пеевски, който е втори в евролистата на движението, и дали участва в предизборната кампания (още по темата четете  тук ). Колегата му Джейхан Ибрямов каза: \"Мнението на Корнелия Нинова си е за нея. Не коментирам мнението на други политици.\" Депутатите от ДПС мотивираха гласовете си против персоналните промени в Министерския съвет с факта, че решението е едно. Ако гласуванията били две, щели да подкрепят оставката на Румен Порожанов и да гласуват против избора на Десислава Танева с мотив, че са против мнозинството от \"националисти и популисти\" и понеже въпреки смяната ситуацията си оставала същата. На въпрос дали ДПС иска правителството да падне сега Халил Летифов обяви: \"От първия ден сме казали, че това правителство с това мнозинство е вредно за страната. Две години сме свидетели на тези национализми и и популизми.\"", "date": "2019.05.15", "title": "ДПС обяви, че няма доказателства Пеевски да е посочил Порожанов за министър"}
{"url": "https://www.dnevnik.bg/detski_dnevnik/2019/05/15/3905965_niama_nacionalna_strategiia_za_deteto_zashto/", "text": "На социалния министър Бисер Петков възлагам сутрин като стане, обед и вечер да прави брифинг и да казва, че такава стратегия няма.\" Това обяви днес пред журналисти премиерът Бойко Борисов, цитиран от агенция \"Фокус\". Поводът са протестите срещу Националната стратегия за защита на детето. В началото на годината  тя беше качена за обществено обсъждане  на сайта на правителството за обществени консултации. В навечерието на Великден  премиерът Бойко Борисов нареди  Националната стратегия за детето (2019 – 2030 г.) да бъде оттеглена от социалното министерство и да бъде преработена, заради силното обществено недоволство. Една от стратегическите цели на документа е забраната за телесни наказания над децата. Оповестени наскоро данни сочат, че  седем от десет деца в България са жертва на насилие  в семействата си. Други данни показват, че  88% от родителите осъзнават, че шамарите са неефективно  възпитателно средство, но голяма част от тях продължават да ги прилагат. \"Във \"Фейсбук\" и протести готвят - \"Не, на стратегията 2019-2030 г.\". Това е стратегия, която е няма. Много ясно се разпоредих да се прави с абсолютно всички мнения и категорично да защитава детето. Защо продължават да лъжат не знам\", коментира още премиерът. Той уточни, че предстоят много обсъждания преди да се предложи нов подобен документ, основната цел на който ще е да защити децата. На заседанието на Министерски съвет днес Бойко Борисов посочи, че 40 200 деца, които изобщо не са ходели на училище, са вкарани в класните стаи. Децата бяха във фокуса и на едно от решенията на кабинета от днес - отпускане на 3.45 млн. лв. за детско здравеопазване. \"Поехме ангажимент към педиатричната клиника и бях възложил на министъра на здравеопазването да проучи колко кувьоза за цялата страна и колко апарати за дишане са нужни. Така че в тази точка организираме и финансираме и педиатричната болница и всички нуждаещи се болници - държавни и общински с необходимите кувьози и 15 апарата за дишане. Те поискаха 10, ние им даваме 15, за да може да се гарантира тази тема\", допълни Борисов. От тези средства на държавните и общинските болници ще бъдат предоставени 500 хил. лв. за закупуване на 15 апарата за дихателна реанимация и 750 хил. лв. за осигуряване на 50 кувьоза. Отделно 1.7 млн. лв. са средствата, с които ще бъде финансирана педиатричната болница \"Проф. Иван Митев\" по Програмата \"Майчино и детско здравеопазване\" по реда на Наредба № 3 за медицинските дейности извън обхвата на задължителното здравно осигуряване. Ресурсът ще бъде използван за подобряване лечението на децата и увеличение възнагражденията на работещите. През миналата седмица  работещите в болницата организираха протест  и заплашиха с ефективна стачка и колективни оставки.", "date": "2019.05.15", "title": "Няма национална стратегия за детето, защо продължават да лъжат, пита се Борисов"}
{"url": "https://www.dnevnik.bg/bulgaria/2019/05/15/3905951_sled_priziva_na_radev_cacarov_shte_se_razrovi_v_smetki/", "text": "Главният прокурор Сотир Цацаров е изискал от председателя на ДАНС цялата налична в агенцията информация, включително и от финансовото разузнаване, за банкови сметки, участие в офшорни компании, притежавани недвижими имоти в чужбина и други инвестиции от лица, заемащи висши публични длъжности и недекларирани по съответния ред. Това съобщава прокуратурата. Досега не е публично известно да са правени такива масови проверки или да са искани данни за всички, заемащи позиции, на които са длъжни да декларират имущественото си състояние. В съобщението до медиите се посочва, че такава информация се изисква и за имущества, притежавани както лично, така и чрез свързани или подставени лица. В писмото на главния прокурор се посочва, че се очаква поисканата информация \"без забавяне и с максимална конкретика\". Разпореждането на главния прокурор идва три дни след изявлението на държавния глава Румен Радев от неделя, че управляващите е време да се заровят и в задграничните, и офшорни сметки, в имотите и фирмите на политици чрез подставени лица. Още от думите му четете  тук . В понеделник пък Радев започна поредица от срещи с представители на съдебната и изпълнителната власт и на обществени организации във връзка с критериите за избор и правомощията на следващия главен прокурор. Тези срещи Сотир Цацаров определи като прибързани. Повече за позицията му четете  тук . ", "date": "2019.05.15", "title": "След призива на Радев Цацаров ще се разрови в сметки и офшорни компании на политици"}
{"url": "https://www.dnevnik.bg/video/2019/05/15/3905953_video_v_shveciia_zapochnaha_purvite_redovni_dostavki_s/", "text": "Малко наподобява щурмовак от \"Междузвездни войни\", но пише история - днес в Швеция започнаха доставки с електрически безпилотен камион, движещ се по обичайната пътна мрежа. Според създателите му от \"Айнрайд\" (Einride) и възложителя DB Schenker това се случва за пръв път в света. Ръководителят на шведския стартъп Робърт Фалк казва за \"Ройтерс\", че преговарят за партньорство с големи компании за доставки. Според бившия мениджър във \"Волво\" не е изключено и партньорство с големи производители на камиони и има шанс за подобна сделка до края на годината. Той обяснява, че подобни партньорства са необходими за развитието на автономните технологии по пътищата, тъй като компанията се занимава само с програмиране и опиративна дейност. Инвеститори в проекта са хора като Марк Листосела, бивш директор за Азия на поделението за камиони на \"Даймлер\". Автономният Т-Pod на шведите тежи 26 тона при пълно натоварване и няма шофьорска кабина. В сравнение с обичайния модел с водач и дизелов двигател оперативните разходи са с около 60% по-ниски. Камионът е с четвърта степен на автономност (при пета максимална), обработва визуалните данни в реално време с платформа Nvidia Drive, а оператор дистанционно следи и контролира до 10 автомобила едновременно. Засега е позволено използването на T-Pod на кратки разстояния - от склад до терминал в индустриалната зона на Йонкьопинг в Централна Швеция, като камионът не бива да се движи с повече от 5 км в час. Сериозен проблем е липсата на инфраструктура за 5G мрежа, като за проекта на Einride се е наложило Ericsson и Telia да построят специално две нови мачти в района. Поръчки има и от Lidl, от шведската логистична компания Svenska Retursystem и от пет компании за търговия на дребно от елитната група на Fortune 500. Амбицията на Einride е до края на следващата година да имат 200 камиона на пътя. Големите надежди се възлагат на излизането на американския пазар.", "date": "2019.05.15", "title": "Видео: В Швеция започнаха първите редовни доставки с електрически камион без водач"}
{"url": "https://www.dnevnik.bg/sport/2019/05/15/3905963_stef_kuri_izvede_goldun_steit_do_pobeda_v_purviia_mach/", "text": "След много силен мач на лидера си Стеф Къри \"Голдън стейт уориърс\" спечели първия мач от финалната серия в Западната конференция на НБА. Актуалните шампиони надвиха \"Портланд трейлблейзърс\" със 116:94 в своята зала \"Оракъл арена\". Къри отбеляза 36 точки за едва 35:29 минути на паркета. Към тях плеймейкърът добави седем асистенции и шест борби, както и една открадната топка. Къри завърши с девет отбелязани тройки от 15 опита, като по този начин изравни върховото си постижение в плейофите. Лидерът на \"воините\" е едва третият играч с девет или повече тройки в повече от един мач в плейофите на НБА. Другите двама са съотборникът му Клей Томпсън и членът на Залата на славата Рей Алън. Къри се представи на много високо ниво, по подобие на шестия мач от полуфиналната серия с \"Хюстън рокетс\". \"Мисля, че това изигра роля най-вече за неговото самочувствие. Той е топ играч и ние винаги му вярваме, но сега искаше още повече топката и видяхте какво направи\", каза след срещата съотборникът му Дреймънд Грийн. \"Голдън стейт\" водеше с 54:45 на почивката, а преди финалните 12 минути разликата беше свалена на шест точки. В последната четвърт шампионите не допуснаха изненада, след като я спечелиха с 39:23, за да си гарантират първи успех в серията. В отсъствието на Кевин Дюрант, силно се представи и Клей Томпсън, като вкара 26 точки. Дреймънд Грийн също беше на ниво с 12 точки, 10 борби и пет асистенции. Стрелбата на \"Портланд\" изневери и тимът нямаше шанс за успех като гост. Тимът от Портланд завърши с едва 36.1% стрелба от игра (23 от 55 за две точки и седем от 25 от тройката). Деймиън Лилард вкара 19 точки и добави шест асистенции. Родни Худ, Си Джей Маккълъм и Морис Харклес добавиха по 17 точки. Вторият мач между двата тима отново е в залата на \"Голдън стейт\" и ще се играе рано сутринта в петък.", "date": "2019.05.15", "title": "Стеф Къри изведе \"Голдън стейт\" до победа в първия мач от финалите на Запад"}
{"url": "https://www.dnevnik.bg/politika/2019/05/15/3905978_vmro_poiska_zatvor_za_politici_koito_lujat_ili_obijdat/", "text": "ВМРО предлага промени в Наказателния кодекс, \"с които политици, които лъжат или обиждат, да ходят в затвора\". \"Искаме да направим една законодателства инициатива заради духа, в който се развива тази предизборна кампания. В последните години все по-често сме свидетели на едно недопустимо поведение на политици, които страдайки от липса на идеи, постижения и дела, които да отчетат пред избирателите си, предпочитат да изричат лъжи за опонентите си и се опитват да превърнат политиката в един мръсен кален терен, в който съревнованието е кой е по-кален\", обясни заместник-председателят на ВМРО Искрен Веселинов. Според него това е недопустимо и показва липса на отговорност на голяма част на политическата класа. \"По време на кампанията отчитаме, че голяма част от политическата класа страда от по-голяма липса на отговорност, отколкото нашите мургави сънародници. Лошото е, че редовите граждани на теория поне са наказуеми за делата, които вършат, докато политиците за обидите и клеветите, чрез които искат да управляват държавата, не носят отговорност. Говорим за глоби от 3000 лв., които са минимално наказание, постижимо след дълги дела\", каза Веселинов. Предложението за промени в Наказателния кодекс на ВМРО е \"за обида или клевета, извършена от народен представител, член на Министерски съвет, член на Европейския парламент или Европейската комисия от Република България, председател на политическа партия, получаваща държавна субсидия, или негов заместник наказанието е лишаване от свобода до 4 години и глоба от 10 000 до 15 000 лв.\" Според Веселинов глобата е висока, но е съобразена с доходите на депутатите и евродепутатите. \"Така че да ги заболи, когато лъжат\", заяви Веселинов. Той смята, че предложението на ВМРО не противоречи на Конституцията. \"Фалшивите новини, набеждаването, хулите и откровените лъжи, които се изричат от хора на водещи държавни позиции, превърнаха политиката в евтин цирк, който доведе и до занижената липса на доверие сред хората, които все пак имат отношение към политическия живот в страната\", се казва в позицията на партията на вицепремиера Красимир Каракачанов. Според ВМРО това е причината за ниската избирателна активност през последните години.", "date": "2019.05.15", "title": "ВМРО поиска затвор за политици, \"които лъжат или обиждат\""}
{"url": "https://www.dnevnik.bg/biznes/2019/05/15/3905972_prez_april_nai-mnogo_poskupvat_samoletnite_bileti/", "text": "През април животът е поскъпнал с 0.5%, сочат данните на Националния статистически институт. Спрямо година по-рано инфлацията обаче е 3.7% - с 0.1 процентни пункта спрямо март. През месеца отново са поскъпнали горивата, но най-силен скок има при цените на самолетните билети. Почивните дни за Великден са възможност за много хора да пътуват, а обичайно авиокомпаниите използват случая, за да повишат цените. Най-много за месец поскъпват облеклото и обувките - с 6.9%, и транспортът - с 1.6%, показват данните. Според обявените данни въздушният транспорт за месец е поскъпнал с 21.8%, масовият бензин А95Н - с 3.6%. Облеклото е повишило цената си през април с 6.2%, а обувките - с 8.5%. При храните най-видимо поскъпва зелето - с 11.3%, морковите и цвеклото - 7.2%, и картофите с 5.3%. Спрямо март най-много са поевтинели краставиците - с 20.5%, и сладоледът - с 1.8%. При нехранителните стоки статистиката отчита поевтиняване на пропан-бутана - с 2%, цветята са били с 4.2% по-евтини.", "date": "2019.05.15", "title": "През април най-много поскъпват самолетните билети"}
{"url": "https://www.dnevnik.bg/politika/2019/05/15/3905961_valeri_simeonov_dps_kadruva_i_deribeistva_pri/", "text": "Лидерът на НСФБ и бивш вицепремиер в кабинета \"Борисов 3\" Валери Симеонов отказа да отговори на въпроси на \"Дневник\" дали Румен Порожанов е предложен за земеделски министър от депутата от ДПС и бизнесмен Делян Пеевски, както  във вторник обяви лидерът на БСП Корнелия Нинова . Той каза, че оставката на Порожанов е закъсняла, и обяви, че я е искал от премиера Бойко Борисов преди време заради лобизъм. В отговори на въпроси на журналисти Валери Симеонов каза, че ДПС кадрува и дерибейства при стопанисването на горите. \"Дневник\" публикува едно към едно въпросите и отговорите. - Аз съм я искал. Заради явния лобизъм, който беше приложен при промяната на наредбата за училищен плод и мляко. Лично съм я поискал от г-н Борисов на председателски съвет. Не смятам, че тогава това трябваше да бъде оповестявано публично. В това отношение не търпя упрек. Колегите, които не са го харесвали досега, ги питайте защо не са му поискали оставката досега. - Към мен въпроси имате ли? Аз приличам ли ви на Корнелия Нинова? Нито съм толкова снажен, нито съм толкова надарен физически. - Някакви други въпроси има ли, или ще слушаме глупости тука? - Естествено. Има такива, да. Има основания да се извършват промени, включително и по регионални дирекции, където все още кадри на ДПС продължават да кадруват и продължават да дерибействат. Особено при стопанисването на държавните гори. - Доколкото на мен ми е известно, там са тези, които са много активни. Министерството - трябва да призная, не го познавам в детайли. Хората, с които съм работил, не са много. Има още трески за дялане там.", "date": "2019.05.15", "title": "Валери Симеонов: ДПС кадрува и дерибейства при стопанисването на държавните гори"}
{"url": "https://www.dnevnik.bg/sport/2019/05/15/3905794_kongrachuleishuns_borisov_video/", "text": "Министър-председателят Бойко Борисов обича да играе футбол и да печели. Поредният  мач с \"бистришките тигри\"  във вторник следобед му даде нови възможности. Премиерът  изведе като капитан \"Витоша\" (Бистрица) във финала на първенството за ветерани срещу \"Лудогорец\" . Макар и той да не вкара гол, \"тигрите\" победиха с 3:1 и отново станаха шампиони.", "date": "2019.05.15", "title": "Конграчулейшънс, Борисов (видео)"}
{"url": "https://www.dnevnik.bg/analizi/2019/05/15/3906000_kak_bulgariia_se_zakani_da_otneme_grajdanstvoto_na/", "text": "Държавата не е предприела никакви действия до този момент, за да отнеме гражданството на лица, получили български документи срещу инвестиции, които впоследствие никога не са реализирани. Това показва проверка на \"Свободна Европа\" в отговорните институции - Министерството на правосъдието, МВР и ДАНС. Става въпрос за осем души – двама от руски и шестима от пакистански произход, които са натурализирани като граждани на България срещу обещание за инвестиции, които не са извършени. Това установи проверката, разпоредена от премиера Бойко Борисов на 19 ноември 2018 г. Повод за нея стана скандалът с \"продаване\" на гражданство от Държавната агенция за българите в чужбина (ДАБЧ) и разследването срещу бившия й директор Петър Харалампиев. Прокуратурата твърди за него, че е изградил огромна корупционна схема. Проверката обхвана 40 000 души, а в средата на февруари пред двете ресорни комисии – вътрешната и специално създадената за проучване на случаите за раздаване на гражданство, председателят на ДАНС Димитър Георгиев обяви резултатите от свършеното. \"Ще бъдат предприети съответните законови действия, за да бъде коригирано това, което е направено - ще бъде отнето българското гражданство\", заяви Георгиев и пред журналисти. Три месеца по-късно обаче Съветът по българското гражданство към Министерството на правосъдието, председателстван от ресорния заместник-министър, не е направил никакви постъпки за отнемане на паспортите. Според законовата процедура именно съветът трябва да направи предложение, за да бъде издаден указ за отнемане на натурализацията. Потърсени за коментар от Министерството на правосъдието първо уточниха, че проверката не е приключила, после обясниха, че тече нова, а най-накрая казаха - че всъщност нямат конкретна информация какво се случва и трябва да проверят, но до тях не е достигала информация на кои лица трябва да се отнемат документите. Часове по-късно уточниха, че след нарочна проверка е установено, че На въпроси защо не е завършила и кога ще се случи това отговори нямаше. По неофициална информация на \"Свободна Европа\" обаче във ведомството е получено писмо от ДАНС от началото на месец февруари, в което агенцията посочва лицата, излъгали, че ще инвестират у нас, и получили срещу това гражданство. След това обаче не се е случило нищо. \"Ако това го броим за начало на процедура, е друг въпрос, но няма как обективно да бъде такава процедура\", коментираха служители на правосъдното министерство пред \"Свободна Европа\". ДАНС и МВР са докладвали пред комисията по гражданство резултата от проверките и са поели ангажимент да придвижат документацията, нужна за доказателство на Съвета по гражданство. От Министерството на правосъдието обясниха пред \"Свободна Европа\", че ще направят проверка дали \"нещо от ДАНС е постъпвало при тях\", но впоследствие спряха да отговарят на телефонните обаждания. От ДАНС пък се зачудиха защо не се отправят питанията само към министерството, след като председателят на агенцията дори публично е съобщил резултатите и бъдещите действия, но поеха ангажимент да направят проверка. От вътрешното министерството неофициално казаха, че това, което зависи от тях, е било направено и не могат да се обвързват със случая. лица, няколко от които са с открити нарушения. Ангажиментът да бъдат отнети гражданствата на излъгалите за инвестициите не е изпълнен. Сходен беше и случаят с руския олигарх Сергей Адониев, чиито документи бяха отнети в последния възможен законов момент. Той и съпругата му Мария са получили гражданство през 2008 г. заради намерението им да извършат инвестиция у нас. Такава обаче 10 години по-късно не е направена. След сигнал от партньорски служби паспортът на Адониев бе отнет заради присъда в САЩ, която при проверката у нас \"не е забелязана\".", "date": "2019.05.15", "title": "Как България се закани да отнеме гражданството на лъжеинвеститори. И не го направи"}
{"url": "https://www.dnevnik.bg/biznes/2019/05/15/3905999_ikonomikata_e_narasnala_s_34_do_mart/", "text": "През първото тримесечие на годината брутният вътрешен продукт (БВП) нараства с 3.4% спрямо съответното тримесечие на предходната година и с 1.1% спрямо четвъртото тримесечие на 2018 г. според сезонно изгладените данни на Националния статистически институт. Според експресните оценки БВП в номинално изражение достига 23.884 млрд. лева.  Реализираната добавена стойност е 20.3 млрд. лeвa. По елементи на крайното използване най-голям дял в БВП заема крайното потребление (83.9%), което в стойностно изражение възлиза на 20 млрд. лева. Бруто капиталообразуването е 3.8 млрд. лв. и заема 16% относителен дял в БВП. Външнотърговското салдо е положително. Спрямо година по-рано брутната добавена стойност се увеличава с 3%., крайното потребление - с 3.5%, а бруто образуването на основен капитал отчита ръст от 2.6%. Износът на стоки и услуги се увеличава с 5%, а вносът - с 1.7%. През първото тримесечие на 2019 г. спрямо четвъртото тримесечие на 2018 г. БВП по сезонно изгладени данни се увеличава с 1.1%. За същия период брутната добавена стойност нараства с 0.8%. Според експресните оценки на БВП по елементи на крайното използване през първото тримесечие на 2019 г. принос за регистрирания икономически растеж по сезонно изгладени данни спрямо четвъртото тримесечие на 2018 г. има увеличението на износа на стоки и услуги - с 1.8%, крайното потребление - с 0.3%, и бруто образуването на основен капитал - с 0.2%.", "date": "2019.05.15", "title": "Икономиката е нараснала с 3.4% до март"}
{"url": "https://www.dnevnik.bg/sviat/2019/05/15/3906009_san_francisko_zabrani_upotrebata_tehnologii_za_licevo/", "text": "Властите в Сан Франциско забраниха покупката и употребата на технологии за лицево разпознаване от местните институции. Градът е първият в САЩ, предприел подобно действие. Правителствени агенции използват такива технологии от години, а напоследък те стават все по-точни. Мерките позволяват да се използват охранителни камери, главните прокурори или шерифи ще имат право да поискат употреба на определени ограничени технологии в изключителни обстоятелства, отбелязва агенция \"Ройтерс\". Миналата година Орландо прекрати опитите с програмата за  лицево разпознаване  на \"Амазон\", след като правозащитни групи се оплакаха, че тя може да наруши гражданските свободи. Орландо  бе един от няколкото американски града, които започнаха експерименти с  услугата на \"Амазон\" , преди компанията да я обяви публично през 2016 г. Технологията не е била използвана в разследвания, нито са били използвани снимки на минувачите, твърдят от полицията. Полицията обаче е създала база данни с лицата на полицаи доброволци и след това ги е сравнила през системата с изображенията от осем камери, разположени за наблюдение в града, за да провери дали те могат да бъдат идентифицирани. Но пример за евентуалната ѝ употреба имаше в Орегон, където силите на реда продължават да я използват в разследванията си. Те са качили в  \"облака\" на \"Амазон\"  над 300 000 снимки на задържани и са ги индексирали. Системата открила четирима души с над 80% прилика с неидентифициран обирджия, заснет от охранителните камери на магазин, а \"Фейсбук\" търсене допълнително е помогнало със случая.", "date": "2019.05.15", "title": "Сан Франциско забрани употребата на технологии за лицево разпознаване"}
{"url": "https://www.dnevnik.bg/kultura/2019/05/15/3905976_izlojba_s_drevni_mozaiki_ot_muzei_v_rim_pokazva/", "text": "Изложба с древни мозайки от Капитолийските музеи в Рим ще бъде открита   в Националния археологически музей. Наред с нея посетителите ще могат да видят и втора изложба със снимки на едни от най-представителните римски мозайки от територията на България, съобщават от музея. В \"Цветни картини от Древен Рим: мозайки от Капитолийските музеи\" са включени фрагменти от 21 мозайки от Рим от І в. пр. Хр. до ІV в. сл. Хр. Те са открити във втората половина на ХІХ и началото ХХ в. при изкопни работи в града. Изложбата показва както подови мозайки от частни и обществени сгради, така и характерни стенни мозайки за района на Рим от императорската епоха. За тяхната изработка са използвани не само кубчета от варовик и мрамор, но и стъклена паста. А чрез мозайките археолозите и историците могат да получат представа за обстановката в домовете на богатите римляни, но и за вкуса и възможностите на средната прослойка на обществото в древен Рим. Изложбата е организирана от Италианският културен институт в България, Националния археологически музей и Капитолийските музеи в Рим. \"Това събитие е израз на отличните двустранни отношения между Италия и България и на общите ценности, които нашите страни споделят\", каза по време на пресконференция с представители на медиите вчера посланикът на Италия Стефано Балди. \"За мен е чест да представим тези уникални мозайки, които за първи път ще бъдат изложени извън Рим\", добави той. Съпътстващата постерна изложба \"Усет за разкош: Римски мозайки от България\" излага на показ едни от най-представителните римски мозайки от територията на България, датирани от втората половина на І в. сл. Хр. до около средата на V в. Те са открити при археологически разкопки в сгради в големите градски центрове от императорската епоха - Улпия Ескус, Марцианопол, Филипопол, Пауталия и Никополис ад Нестум. В изложбата е включен и фрагмент от мозаичния под на сграда от Августа Траяна, открита преди десет години при спасителни разкопки в Стара Загора. На мозайката са представени спътници на Дионис - богът на възраждащата се природа, виното и опиянението. Откриването е  Националния археологическия музей. Изложбата може да бъде разгледана", "date": "2019.05.15", "title": "Изложба с древни мозайки от музеи в Рим показва цветовете на античността"}
{"url": "https://www.dnevnik.bg/sviat/2019/05/15/3906030_alabama_zabrani_abortite_dori_pri_iznasilvane_incest/", "text": "Американският щат Алабама забрани абортите дори в случаи, в които бременността е плод на изнасилване или кръвосмешение, или  плодът има увреждания . Изключения ще има само ако аномалиите на ембриона са смъртоносни или здравето на жената е в много сериозна опасност, както и ако бременността е извънматочна. Наказанието за лекарите, опитали да проведат процедурата, е 10 години затвор, а за тези, които са я провели успешно – 99 години. Това са най-строгите ограничения на правото на аборт, приемани досега в САЩ. Те са част от тенденция, започнала в последните месеци – подобни мерки  са предложени в 16 щата , в четири от които те вече бяха приети. В тях все пак има (макар и изключително кратък) времеви прозорец, в който жената има право да  прекъсне бременността  – преди да бъде регистриран сърдечен ритъм на плода. Това се случва между шестата и осмата седмица, когато все още много жени може изобщо да не знаят, че са бременни. Законът мина в сената на Алабама с 25 на 6 гласа и мнозинството изрично отхвърли предложените от демократите поправки, които предвиждаха изключения за случаите на  изнасилване или инцест , отбелязва агенция \"Ройтерс\". Той трябва да бъде подписан от губернатора и да влезе в сила в идните шест месеца. Срещу него вероятно ще бъдат повдигнати възражения по съдебен път. Републиканският сенатор Клайд Кемблис заяви, че целият смисъл на писането на този закон е спорът по него да стигне до Върховния съд. Миналата година президентът Доналд Тръмп назначи в него  Брет Кавано,  като така даде мнозинство на консервативните съдии в институцията. Това отваря пътя за отмяна на ключовото решение от 1973 г. по делото \"Роу срещу Уейд\", което все още закриля правото на аборт на федерално ниво през първите три месеца на бременността.", "date": "2019.05.15", "title": "Алабама забрани абортите дори при изнасилване, инцест или увреждания на плода"}
{"url": "https://www.dnevnik.bg/sport/2019/05/15/3906029_barselona_shte_privleche_antoan_grizman_za_125_miliona/", "text": "Антоан Гризман ще бъде най-голямата лятна покупка на  \"Барселона\" , съобщава Sky Sports, позовавайки се на свои източници от двата клуба. Французинът, който играе за \"Атлетико\", обяви във вторник в социалните мрежи, че ще напусне настоящия си отбор. Според Sky Sports каталунците ще платят откупната клауза в договора на французина, която е на стойност 125 милиона евро (108 млн. паунда). \"Благодаря на всички за прекрасните пет години. Беше невероятно и ще ви пазя завинаги в сърцето си\", обяви  Гризман  във видеообръщение в \"Туитър\". Нападателят беше купен от \"Реал сосиедад\" срещу 30 милиона евро през 2014 г. и бързо се доказа като лидер на \"дюшекчиите\". За тима той изигра 256 мача и вкара 133 гола във всички турнири. Само в Ла Лига статистиката му е 179 срещи и 94 гола. С \"Атлетико\" Гризман спечели Лига Европа през миналия сезон, когато вкара два гола във финала и беше избран за най-добър в турнира. Французинът триумфира още със Суперкупата на Европа (2018) и Суперкупата на Испания (2014) със състава. Световният шампион с Франция беше свързван с \"Барселона\" още през миналото лято, след като помогна на родината си да спечели Мондиал 2018. Тогава обаче Гризман избра да остане в \"Атлетико\". 28-годишният футболист отдавна е следен от каталунците, които се надяват той да им помогне да се върнат на върха в Шампионската лига. Почти сигурно \"Барселона\" ще се раздели с Филипе Коутиньо. Гризман ще трябва да заеме неговото място като партньор на Луис Суарес и Лионел Меси в атаката на тима. През настоящия сезон Гризман има 47 мача за \"Атлетико\". В тях той вкара 21 гола и даде 10 асистенции, а тимът му ще завърши на второто място в Ла Лига пред \"Реал\" (Мадрид).", "date": "2019.05.15", "title": "\"Барселона\" ще привлече Антоан Гризман за 125 милиона евро"}
{"url": "https://www.dnevnik.bg/biznes/2019/05/15/3906011_produljitelno_bezrabotnite_sa_polovinata_ot_horata_bez/", "text": "През първото тримесечие на 2019 г. броят на безработните е 165.3 хил., от които 95.0 хил. (57.5%) са мъже и 70.3 хил. (42.5%) - жени. Коефициентът на безработица е 5% и в сравнение с първото тримесечие на 2018 г. намалява с 0.7 процентни пункта. Коефициентът на безработица за мъжете е 5.3%, а за жените - 4.6%, показват данните на Националния статистически институт. От всички безработни 15.4% са с висше образование, 44.3% - със средно, и 40.3% - с основно или по-ниско образование. Коефициентите на безработица по степени на образование са съответно: 2.4% за висше образование, 4% за средно образование и 15.8% за основно и по-ниско образование. През първото тримесечие на 2019 г. продължително безработни (от една или повече години) са 87.5 хил., или 52.9% от всички без работа. Коефициентът на продължителна безработица е 2.6% - 2.9% за мъжете и 2.3% за жените. От общия брой на безработните 26.5 хил., или 16%, търсят първа работа. Общият брой на икономически неактивните (извън работната сила) на 15 и повече навършени години е 2.657 млн., от които 1.086 млн. (40.9%) са мъже и 1.570 млн. (59.1%) са жени. Във възрастовата група 15-64 навършени години икономически неактивните са 28.1 %. Една трета от тях не са на пазара на труда, защото учат, а 23.7% са неактивни поради лични или семейни причини. От януари до март общият брой на заетите е 3.147 млн. като 1.681 млн. са мъже и 1.466 млн. - жени. Общо 2.016 млн. души, или 64% от всички заети, работят в сектора на услугите, 934.6 хил. (29.7%) работят в индустрията и 197.2 хил. (6.3%) - в селското, горското и рибното стопанство. От всички заети 3.6% (112.4 хил.) са работодатели, 7.1% (223.2 хил.) - самостоятелно заети (без наети), 88.6% (2 789.8 хил.) - наети лица, и 0.7% (22.3 хил.) - неплатени семейни работници. От общия брой на наетите 2.111 млн. (75.7%) работят в частния сектор, а 678.5 хил. (24.3%) - в обществения. ", "date": "2019.05.15", "title": "Продължително безработните са половината от хората без работа"}
{"url": "https://www.dnevnik.bg/bulgaria/2019/05/15/3905996_cvetan_vasilev_peevski_e_izzel_vliianie_na_dogan_v_dps/", "text": "Мутро-милиционерски център използва прокуратурата като бухалка и контролира политиците чрез компромати, а негов айсберг е депутатът от ДПС Делян Пеевски. Зад него обаче не стои почетният председател на ДПС Ахмед Доган, част от правомощията и функциите на когото са иззети и Пеевски е овладял достатъчно от движението. Тази теза развива в интервю за Явор Дачков бившият мажоритарен собственик на фалиралата Корпоративна търговска банка Цветан Василев. Тя идва на фона на вчерашното предизборно  открито писмо на Доган до съпартийците му , в което моли за прошка и призовава вътрешните борби да не спъват развитието на младите кадри. Василев коментира днешната партийна позиция на своя бизнес партньор до 2013 г. Делян Пеевски, разривът с когото предшества фалита на КТБ. От 5 г. Василев е в Белград, където продължава да чака решение на местните власти по искането на българската прокуратура да бъде екстрадиран в България. Преди година в София  започна съдебният процес  срещу Василев, сочен от прокуратурата за ръководител на организирана престъпна група, източвала банката през годините. В последното си интервю Василев повтаря многократно защитната си теза, че е управлявал професионално банката си и тя е била източена и разграбена след затварянето й от БНБ на 20 юни 2014 г. Той добавя, че издръжката на синдиците и техните екипи в момента струва на данъкоплатците по 7 млн. лв. месечно, повече, по думите му, отколкото когато банката е работела. Той добавя, че сумата от 600 млн. лв., която наскоро синдиците обявиха, че са събрали и разпределят между кредиторите, е по-малка от наличните в сметките при затварянето 680 млн. лв. Василев твърди, че сегашният премиер Бойко Борисов е зависим от Делян Пеевски заради случая с изтеклите в медиите записи от телефонни разговори, известни като  \"Ало, Ваньо\".  В тях премиерът Бойко Борисов нарежда на вече покойния шеф на митниците Ваньо Танов да спре проверка в пивоварната на бизнесмена Михаил Михов - Мишо Бирата (също вече покойник) по молба на тогавашния президент Георги Първанов. Случаят е от януари 2011 г., а разследващият прокурор Пламен Георгиев (сега шеф на антикорупционната комисия) прекрати преписката, защото експертизите показали, че разговорите са манипулирани. Сега Василев твърди, че \"спасението\" дошло от прокурора Бойко Найденов, който фалшифицирал записа, за да не може разследването на продължи. \"На мен лично Пеевски ми е казал, че Бойко Найденов е спасил Бойко Борисов тогава\", спомня си днес той. Запитан как си обяснява този триумф на Пеевски, който няма навършени 40 г. още, Цветан Василев отговаря: \"Той е необразован, но не е лишен от качества, това е едното. Очевидно обаче е заслужил доверието на този милиционерски център, който на практика управлява държавата, къде по-активно, къде по-неактивно от началото на прехода\". Едновременно с това Василев, чиято банка в миналото финансираше бизнес начинанията на Пеевски и неговото семейство, сега твърди, че Пеевски е неуспешен бизнесмен, не е влагал средства в бизнеса си, ликвидирал е \"Булгартабак\", а до 2013 г. дори не е имал пари да си плати данъците. Оттук и недоумението му от сегашното благосъстояние на бившия му бизнес партньор. По думите му сега Пеевски планира да закрие телевизионния \"Канал 3\", който работел с \"крадена техника от ТВ7\", която КТБ финансираше. Василев прави паралел със собствената си роля във финансирането на ТВ7 с покупката на Нова телевизия бизнесмените Кирил и Георги Домусчиеви. \"Аз мисля, че Пеевски е сложил Домусчиев да изпълнява моята роля, която аз изпълнявах в ТВ7. Някой да финансира и да обира всичките негативи, той вече си е пакетирал медията – Вяра Анкова е ясно, че години наред беше човекът на Пеевски в БНТ, заедно с Маргарита Николова. Освен това сестричката на Занаида Златанова – Миляна Велева. Сега очаквам и Ива Стоянова – \"Въздесъщата\" (бел. ред програмен директор на Канал 3), да стигне до Нова телевизия и тежко му и горко на Домусчиев , просто си купи фабрика на 8 септември\". Запитан дали жалбата му по \"закона Магнитски\" в САЩ от 2017 г. е била само медиен шум, Василев отговаря, че Пеевски не бил желан в САЩ и ФБР и Департаментът за правосъдие на САЩ \"вече са обърнали през техния фокус внимание на делата на господина\".", "date": "2019.05.15", "title": "Цветан Василев: Пеевски е иззел влияние на Доган в ДПС"}
{"url": "https://www.dnevnik.bg/bulgaria/2019/05/15/3906047_blizo_44_000_razsledvaniia_sa_prekrateni_prez_2018_g_i/", "text": "През последната една година близо 44 000 разследвани престъпления са били прекратени заради изтичане на давностния срок и ще останат неразкрити. По-голямата част от тях са били водени срещу неизвестен извършител, който също е останал неразкрит от органите на реда, а това от своя страна блокира разследването и на прокуратурата. Това става ясно от данните в Доклада за дейността на прокуратурата и на разследващите органи през 2018 г., който главният прокурор Сотир Цацаров внесе във Висшия съдебен съвет, а прокуратурата публикува на сайта си. От прокуратурата констатират няколко основни тенденции. През 2018 г. са намалели регистрираните престъпления в сравнение с 2017 г. и 2016 г. по данни на МВР. Това може да означава две неща – или престъпленията са намалели, или хората все по-рядко подават сигнал в полицията за тях. Министерството на отбраната също отчита спад на регистрираната престъпност спрямо предходните две години. При разкриваемостта от МВР се наблюдава ръст спрямо 2017 г., но спад спрямо 2016 г. и ръст на разкриваемостта за Министерството на отбраната. При регистрираните престъпления преобладават тези против собствеността, следвани от общоопасните, икономическите и престъпленията против личността. Държавното обвинение отчита, че прокурорите в страната са работили общо по 275 979 преписки и по 213 109 досъдебни производства. Те са участвали в 155 989 съдебни заседания по наказателни, административни и граждански дела. Прокуратурата отчита и положителна тенденция: \"Става много висок делът на осъдените лица с влязъл в сила съдебен акт спрямо всички лица с постановен окончателен съдебен акт – за последните три години над 95%.\" В доклада за 2018 г. прокуратурата отчита като положителна тенденция, че делът на оправданите лица продължават да е под 3% през последните три години, а през 2018 г. е 2.7%. Отчита се, че за миналата година в съда са внесени 30 499 прокурорски акта - 15 299 са обвинителни актове, 10 712 са споразумения и 4488 са постановленията с предложение за освобождаване от наказателна отговорност и налагане на административно наказание. На съд са били предадени общо 33 318 лица, като 31 205 от тях са осъдени. Прокуратурата отбелязва и че намаляват делата, които са върнати от съда.", "date": "2019.05.15", "title": "Близо 44 000 разследвания са прекратени през 2018 г. и престъпленията ще останат неразкрити"}
{"url": "https://www.dnevnik.bg/biznes/2019/05/15/3906046_bezrabotnite_produljavat_da_namaliavat_i_prez_april/", "text": "Равнището на регистрираната безработица продължава да намалява и през април достигна ниво от 5.6%, съобщава Агенцията по заетостта.  На базата на данните от своята административна статистика Агенцията по заетостта отчита значителен спад от 0.8 процентни пункта на годишна база, а сравнението с предходния месец показва снижение от 0.3 процентни пункта. През април продължава да намалява и броят на регистрираните безработни в бюрата по труда. Те са вече 184 426 души, като намалението спрямо февруари е с 5.2%. Спрямо април 2018 г. те са с 26 547 по-малко. Новорегистрираните безработни през месеца са 20 868, като от тях 1 343 са били неактивни, т.е. не са били нито заети, нито учащи, и не са търсили работа. От началото на годината служителите от бюрата по труда са активирали 5 605 души чрез организиране на информационни събития, срещи със завършващите образование в кариерните центрове, както и чрез работата на младежки, ромски, трудови медиатори и др. Дейността на бюрата по труда продължава да бъде насочена и към заети, учещи и пенсионери, сред които работодателите също търсят своите кадри. Нови 464 души от тези групи са регистрирани през месеца като търсещи работа. 22 323 са безработните, постъпили на работа през април, като 91% от тях са устроени в реалната икономика. Други 318 от групата на пенсионерите, учещите и заетите също са намерили своето ново работно място. На субсидирани работни места през месеца са устроени 2007 души: 873 – по програми и мерки за обучение и заетост и 1134 – по схеми на оперативна програма \"Развитие на човешките ресурси\".  През април в различни форми на обучения за възрастни (обучения за ключови компетентности и професионална квалификация), финансирани както от държавния бюджет, така и от Европейския социален фонд, са обхванати общо 11 570 безработни лица. Завършилите обучения през месеца са общо 4108 безработни. Заявените работни места на първичния пазар на труда през април са 23 285, като 87.3% от тях са в частния сектор. Най-голям дял свободни работни места са заявени в хотелиерството и ресторантьорството (28.3%), преработващата промишленост (25%), търговията, ремонта на автомобили и мотоциклети (13.5%), административните и спомагателните дейности (5.7%), селското, горското и рибното стопанство (5.1%), строителството (5%) и други. Най-търсените групи професии през месеца са: обслужващ персонал (бармани, сервитьори, готвачи, камериери и др.); оператори на стационарни машини и съоръжения; продавачи; работници в добивната и преработващата промишленост, строителството и транспорта; металурзи, машиностроители и сродни на тях, занаятчии; работници по събиране на отпадъци и сродни на тях; работници в селското, горското и рибното стопанство; квалифицирани работници по производството на храни, облекло, дървени изделия и сродни; водачи на МПС и подвижни съоръжения; чистачи и помощници и други. ", "date": "2019.05.15", "title": "Безработните продължават да намаляват и през април"}
{"url": "https://www.dnevnik.bg/sport/2019/05/15/3906051_grigor_dimitrov_shte_trugne_ot_kvalifikaciite_v_turnir/", "text": "Григор Димитров ще участва в квалификациите в турнира на червени кортове в Женева, обявиха организаторите. Българинът е получил \"уайлд кард\" за надпреварата, която е от категория АТП 250 и ще се проведе от 18 до 26 май. Обяснението е, че стартът от квалификациите е по желание на треньорския щаб на българския тенисист, като целта е той да натрупа повече мачове. Димитров не е участвал в жребий за квалификациите на даден турнир от мастърса в Париж през 2012 г. Българинът се смъкна до 48-ото място в световната ранглиста. Тежкият му сезон продължи с  ранно отпадане още в първия кръг в Рим .", "date": "2019.05.15", "title": "Григор Димитров ще участва в квалификации за първи път от 2012 г."}
{"url": "https://www.dnevnik.bg/biznes/2019/05/15/3906057_ministurut_omalovaji_protesta_na_malkite_zeleni/", "text": "Министърът на енергетиката Теменужка Петкова смята, че днешният протест пред Министерския съвет на малки производители на електроенергия от възобновяеми енергийни източници е неаргументиран, а те са свръхсубсидирани. По думите й протестиращите имат претенции към промяна в Закона за енергетиката, която е била направена през юли 2015 г. Тя беше направена след като се оказа, че изграждането на \"зелени\" централи е било субсидирано по Програмата за развитие на селските райони, а отделно им е определена преференциална цена, по която произведеният от тях ток да се изкупува. Така този тип производители са свръх субсидирани, коментира министър Петкова днес, цитирана от БТА. По думите й двойното финансиране е установено при одит от Европейската сметна палата, която е указала то да бъде премахнато. Конституционният съд също потвърдил, че промяната е закономерна. Така този тип производители на ток са получи цена, която съответства на извършените разходи, добави Петкова.  \"Този протест е абсолютно неаргументиран и това са теми, които ние сме обсъждали и се надявам колегите да си припомнят какво сме разговаряли през годините и как са се развили събитията\", завърши министърът. Според протестиращите от Съюза на обединените производители на зелена енергия изменението на закона от 2015 г. се прилага неправилно спрямо само на 274 малки фирми с общ дял от 0.0008% от общото енергийно производство. Те твърдят, че са им наложени непосилни изкупни цени в пъти под себестойността, и част от колегите им вече фалират. Едновременно с това големи производители продължават да получават подпомагане по различни схеми (от Предприятието за управление на дейностите по опазване на околната среда, фонд \"Козлодуй\", Европейската банка за възстановяване и развитие, програма \"Енергийна Ефективност\" на Европейската инвестиционна банка, програма \"Феникс\" и други), но спрямо тях законът не се прилагал. \"Към тези едромащабни ВЕИ законът не се прилага. В резултат на умишлената грешка на институциите, българското общество е ощетено с милиони левове надплатена такса \"задължения за обществото\" и завишена цена на ел. енергията\", се казва в становището на организацията. Малките производители изтъкват също така, че получените от тях субсидии по Програмата за развитие на селските райони са \"за разкриване на работни места\", а не \"за изграждане на ВЕИ\".", "date": "2019.05.15", "title": "Министърът омаловажи протеста на малките зелени централи, били свръхсубсидирани"}
{"url": "https://www.dnevnik.bg/biznes/2019/05/15/3906052_zemi_za_tehparkove_shte_mogat_sushto_da_se_otchujdavat/", "text": "Процедурата за бързо отчуждаване на частни имоти вече ще е приложима не само за такива, на мястото на които ще има магистрали и електропроводи, но и за такива, върху които ще се изградят тех паркове. Това гласуваха депутатите с второто четене на промените в Закона за държавната собственост. С новите текстове се задължава съдът да се произнася в седемдневен срок, а не до 1 месец, както досега, по искане за предварително изпълнение на актове за отчуждаване, направени в защита на \"на особено важни държавни или обществени интереси\". Предложението за промяната е на трима депутати от ГЕРБ, съобщава  \"Капитал\" . Изданието отбелязва, че промените са приети бързо, а в преходните и заключителните разпоредби е записано, че започналите производства по отчуждаване на имоти ще се довършват по новата процедура.  Допълнителни условия за допускане на предварителното изпълнение са да има влязъл в сила подробен устройствен план, с който имотът е отреден за изграждане на национален обект или обект с национално значение. Индустриалните зони вече ще могат да бъдат определяни за национални обекти с решение на Министерския съвет по предложение на министъра на икономиката. Това стана с промяна в Закона за насърчаване на инвестициите. В преходни разпоредби е извършена и промяна в Закона за кадастъра и Имотния регистър. С нея уведомяването за промени в кадастъра при повече от 50 имота ще се правят чрез Държавен вестник, обява в местната служба по кадастъра, в общината и кметството, а не индивидуално до всеки собственик.", "date": "2019.05.15", "title": "Земи за тех паркове ще могат също да се отчуждават по бърза процедура"}
{"url": "https://www.dnevnik.bg/ot_vas/novini_ot_vas/2019/05/13/3538170_planut_za_razshirenie_na_ul/", "text": "Разширението на ул. \"Ал. Рачински\" в участъка от бул. \"Съборни\" до бул. \"Генерал Колев\", което наскоро беше одобрено от общинския съвет във Варна, предвижда две платна с по две ленти със зелена разделителна линия по средата.", "date": "2019.05.15", "title": "Планът за разширение на ул. \"Ал. Рачински\" във Варна"}
{"url": "https://www.dnevnik.bg/skorost/2019/05/15/3906064_predsedateliat_na_putnata_agenciia_obiasni_kak_trakiia/", "text": "С монтирането на електронни екрани, система за автоматична идентификация на пътните инциденти, камери за средно скорост и сензори за проверка на теглото на товарните автомобили автомагистрала ще стане интелигентна, обясни днес председателят на Управителния съвет на Агенция \"Пътна инфраструктура\" Георги Терзийски пред участниците в Международния форум по пътна безопасност и иновации \"Нови технологии и добри европейски и световни практики\". Той се похвали, че тунел \"Траянови врата\" ще се изгради уникална за България система за автоматична идентификация на пътните инциденти. Тя ще включва подвижни бариери, чрез които да се управлява и пренасочва трафикът в една от двете тунелни тръби, в зависимост от това къде е катастрофата. Съоръжението ще разполага също с ново LED осветление, електронни информационни табели, светофарни уредби, метеорологични станции при порталите и др. Предвижда се също на \"Тракия\" да бъдат монтирани по 20 екрана във всяка посока, чрез които шофьорите в реално време да получават информация за проблеми, актуална обстановка, въведените ограничения и алтернативни маршрути. Предвижда се на магистралата бъдат монтирани и камери за измерване на средна скорост. Друга новост ще е монтирането на сензори за претегляне на моторните превозни средства в движение, така че да е по-ефективен контролът.. Председателят на АПИ посочи, че за повишаване безопасността на движение по основната пътна комуникация между София и Бургас в момента се провежда обществена поръчка за изпълнител при изграждането на интелигентна транспортна система на автомагистралата. Индикативната стойност на проект е над 7 млн. лв., а средствата са осигурени от фондовете на Европейския съюз. В момента тръжната комисия разглежда техническите предложения на кандидатите и в следващите седмици предстои отваряне на ценовите оферти и класиране на кандидатите. Ключовите инфраструктурни проекти Председателят на АПИ представи пред участниците във форума 5-те големи и ключови за безопасността на движение инфраструктурни проекти, които пътната агенция ще реализира в следващите години - доизграждането на автомагистралите \"Струма\" и \"Хемус\", на \"Русе - Велико Търново\", Видин - Ботевград и София - Калотина, чиято обща прогнозна стойност е над 7 млрд. лв. На форума заместник-министърът на регионалното развитие и благоустройството Валентин Йовев посочи, че се подготвят промени в Закона за пътищата с оглед разширяване обхвата на одитите за пътната безопасност върху всички републикански и общински пътища. Очаква се те да бъдат внесени за разглеждане от Министерски съвет до средата на тази година. Предстоят промени и в Наредбата за установяване и обезопасяване на участъците с концентрация на пътнотранспортни произшествия и за категоризиране безопасността на пътищата с цел прецизиране на Методиката за установяване на по-рисковите участъци, стана ясно още по време на форума. Маркировка за 63 млн. лв. Междувременно АПИ обяви поръчка на стойност 63 млн. лв. за дългосрочни договори за пътна маркировка,  съобщи \"Капитал\" . Те ще са за пет вместо за четири години. За всеки от шестте района, на които е разделена страната, са предвидени по 10.5 млн. лв. за шестте региона. Изданието посочва, че общата сума е с пъти по-висока сума в сравнение с предходния търг за дългосрочни договори за маркировка. Последната подобна поръчка е била на стойност 19.9 млн. лв. без ДДС.", "date": "2019.05.15", "title": "Председателят на пътната агенция обясни как \"Тракия\" ще стане умна"}
{"url": "https://www.dnevnik.bg/sviat/2019/05/15/3906068_gugul_shte_pokazva_reklami_pri_turseneto_na/", "text": "Гугъл\" ще започне да показва повече реклами тази година на основната страница на смартфон приложението си, в Google Maps и сред резултатите от търсене на изображения. Това съобщи компанията, цитирана от агенция \"Ройтерс\". Обяснението е, че търсачката иска да улесни потребителите в откриването на нови продукти, заяви вицепрезидентът Оливър Хекман. Рекламите на основната страница на приложението на \"Гугъл\" се появяват в колона, наречена Discover, подобна на новинарския поток във \"Фейсбук\". Миналата година над 800 млн. души са използвали Discover месечно. При изображенията рекламите ще се появяват под формата на галерия, а в картографското приложение ще се предлагат сред резултатите от търсенето, по описанията на маршрута и по време на навигацията.", "date": "2019.05.15", "title": "\"Гугъл\" ще показва реклами при търсенето на изображения и в Google Maps"}
{"url": "https://www.dnevnik.bg/razvlechenie/2019/05/15/3906044_britansko_televizionno_predavane_beshe_svaleno_ot_efir/", "text": "Едно от най-известените телевизионни предавания \"Шоуто на Джереми Кайл\" беше свалено от ефир от медийната компания ITV. Причина за това е смъртта на участник седмица след снимките на епизод на предаването, съобщи \"Ройтерс\".  \"Поради последните събития решихме да прекратим продуцирането на \"Шоуто на Джереми Кайл\", обяви вчера изпълнителният директор на ITV Каролин Маккал. \"Всички от ITV и от екипа на предаването сме шокирани и натъжени от смъртта на един от участниците седмица след снимките на епизод, в който той е участвал\", обявиха от компанията в понеделник. Те допълниха, че епизодът няма да бъде показан по телевизията.  Излъчването на \"Шоуто на Джейми Кайл\" започна през 2005 г. То беше известно с формата си, в който хора от публиката влизаха в понякога особено ожесточени спорове за своите лични истории. В него често бяха използвани детектор на лъжата и ДНК текстове. През 2007 г. британски съдия сравни предаването с бой между мечки, след като един от участниците в него беше осъден за причиняване на телесни щети на друг участник след сбиване по време на снимки. Въпреки популярността му във Великобритания американската версия на шоуто в САЩ беше свалена след два сезона поради нисък рейтинг.", "date": "2019.05.15", "title": "Британско телевизионно предаване беше свалено от ефир след смъртта на участник"}
{"url": "https://www.dnevnik.bg/politika/2019/05/15/3906087_7_kandidati_za_evrodeputati_sa_s_minalo_v_durjavna/", "text": "Седем от кандидатите за евродепутати са били сътрудници на Държавна сигурност. Това обяви комисията по досиетата. Най-много са в БСП – 3 души, следва ги ВМРО с двама, а по един кандидат има в \"Коалиция за България\" и \"Воля\". От БСП сътрудници на ДС са били,  . Велизар Енчев е бил кадрови разузнавач в Първо главно управление на ДС (разузнаване). Емил Ценов Георгиев, който е представител на \"Екогласност\" в коалицията на БСП е бил агент на окръжните управления на МВР във Видин и Хасково. Бившият икономически министър Румен Гечев в кабинета на Жан Виденов пък е бил секретен сътрудник в Първо главно. , който ръководи дирекция в Министерството на отбраната, и Христо Смоленов са кандидатите на ВМРО, които са принадлежали към Държавна сигурност. Урумов е агент Абел от Военното контраразузнаване.   е бил агент Андрей в Шесто управление на ДС, което се е занимавало със борба с идеологическата диверсия и противодържавните прояви.  \"Коалиция за България\" е бил секретен сътрудник и агент с псевдоними Кирил и Петров в Първо и Второ главно управление (контраразузнаване).  издигнат от \"Воля\", е резидент Яков към Гранични войски. \"Резидентът е лице, привлечено към секретно сътрудничество от органите на ДС, за да им оказва помощ при ръководството и възпитанието на предадените му агенти\", пише в строго секретна заповед на министъра на вътрешните работи за агентурния апарат на ДС от 1956 г. Резидентите по принцип се избират между членовете на БКП и актива на Комсомола. Проверката е обхванала общо 115 лица, а а 196 лица от кандидатите за евродепутати не подлежат на проверка, тъй като са родени след 1971 г. и към закриването на ДС след промените не са били навършили пълнолетие.", "date": "2019.05.15", "title": "Седем кандидати за евродепутати са били сътрудници в Държавна сигурност"}
{"url": "https://www.dnevnik.bg/sport/2019/05/15/3905975_kato_razhodka_v_parka_ili_kak_planinski_vodach_schupi/", "text": "Планинският водач  Ками Рита  продължава да пише история. Той постави нов рекорд с 23-ото си изкачване на Еверест (8848 м). Ками Рита подобри собственото си постижение за най-многократно изкачване на най-високия връх на планетата. Преди година (на 16 май 2018 г.)  той постави рекорда , като изпревари други двама шерпи с по 21 изкачвания, които обаче вече са се пенсионирали. Този път при атаката на върха 49-годишният Ками Рита е бил следван от цял екип, който е снимал филм за него, озаглавен \"Step 23\". В живота си планинският водач никога не е изкачвал Еверест самостоятелно. Стигал е до върха 22 пъти от юг и веднъж от север. Има общо 35 изкачвания на осемхилядници - 23 на Еверест, осем на Чо Ойю, както и по едно на Анапурна, Лхотце, К2 и Манаслу. \"Има много рискове при катеренето, които винаги са опасни и непредвидими. Но аз трябва да продължа да правя това, защото друго не знам\", каза Рита преди рекордното си 22-о изкачване на най-високия връх в света.", "date": "2019.05.15", "title": "Като разходка в парка, или как планински водач счупи рекорд с изкачване на Еверест"}
{"url": "https://www.dnevnik.bg/bulgaria/2019/05/15/3906093_vsichki_oblastni_gradove_veche_shte_imat_direkcii_za/", "text": "Дирекция Национален строителен контрол (ДНСК) вече ще има регионални дирекции във всичките 28 областни града, реши днес Министерският съвет. Досега само в 6 града имаше структури на дирекцията. Целта е да се повиши бързината на административното обслужване, както и взаимодействието с другите институции. Промяната се извършва с приемането на нов Устройствен правилник на ДНСК. С него се запазва общата численост на дирекцията от 401 щатни бройки. В специализираната администрация се създава Главна дирекция \"Строителен контрол\", към която ще се сформират 28-те регионални дирекции. В централата на ДНСК се създава и нова дирекция - \"Въвеждане в експлоатация и консултанти\". Задачата ѝ ще е да подпомага началника на ДНСК при издаване на удостоверения за вписване в регистъра за упражняване на дейността \"консултант по строителния надзор\". Този контрол се оказа необходим, след като при проверката на строежа на небостъргача \"Златен век\" в София се оказа, че инвеститорът и строителят на сградата - \"Артекс\", е и строителен надзор на обекта. В мотивите за решението на Министерския съвет се отбелязва, че с новата дирекция ще се повиши контролът при въвеждане в експлоатация на строежи, които са в нарушение на Закона за устройство на територията, по-конкретно – ако не се спазват изискванията към строителните продукти.", "date": "2019.05.15", "title": "Всички областни градове вече ще имат дирекции за строителен контрол"}
{"url": "https://www.dnevnik.bg/detski_dnevnik/2019/05/15/3906104_rabotata_po_strategiiata_za_deteto_shte_produlji_sled/", "text": "След края на месец май ще продължим работа в посока преработка на Националната стратегия за детето, каза пред журналисти в Министерския съвет министърът на труда и социалната политика Бисер Петков, цитиран от агенция \"Фокус\". Той допълни, че проектът за стратегията във вида,  предложен за обществено обсъждане в началото от годината , е спрян. \"Това е разпореждането и на министър-председателя и то е изпълнено\", припомни Бисер Петков. По-рано днес  премиерът Бойко Борисов се възмути , че се организират протести срещу една несъществуваща стратегия, като постоянно се изричат лъжи. \"На социалния министър Бисер Петков възлагам сутрин, като стане, обед и вечер да прави брифинг и да казва, че такава стратегия няма\", каза още Борисов. Самият Петков пояснява, че съществуването на актуална Национална стратегия за детето се изисква от Закона за закрила на детето. Той изрази надежда, че след края на май обстановката ще бъде по-нормална и ще може да се води диалог, така че предложеният проект да бъде преработен. Според него в момента лозунгите са повече от предложенията. Според Бисер Петков в публичното пространство има доста спекулации и фалшиви новини, свързани с текстовете на стратегията. \"Подчертавам, че протестите, които продължават да се генерират в социалните мрежи срещу тази стратегия, нямат основания\", добави той. Омбудсманът иска изцяло нова стратегия Междувременно омбудсманът Мая Манолова изрази мнение, че този проект на Национална стратегия за детето трябва да бъде изцяло оттеглен от правителството и обсъждането да бъде прекратено. Тя вижда сериозен проблем в диалога между държавните институции и родителите, което драстично раздалечава техните позиции. \"Мълчанието на всички отговорни институции и неглижирането на недоволството на реакциите срещу документа доведе до противопоставяне граждани срещу граждани, родители срещу родители, организации срещу организации. Този документ, който трябваше да ни обедини в името на децата ни, изведе на улицата протестиращи родители и ни раздели като общество. Особено разрушително е и противопоставянето на интересите на детето на семейните ценности, тъй като благополучието на детето не може да бъде отделено от това на неговото семейство\", пояснява Манолова. Омбудсманът настоява да бъде организирана широка и задълбочена експертна и обществена дискусия за изготвянето на новия документ за детето, в която да вземат участие всички компетентни граждански организации и обществени фигури, които са изразители на различните гледни точки в обществото относно приоритетите на държавната политика за закрила на децата и семейството.", "date": "2019.05.15", "title": "Работата по стратегията за детето ще продължи след евроизборите"}
{"url": "https://www.dnevnik.bg/sviat/2019/05/15/3906119_kitai_blokira_uikipediia_na_vsichki_ezici/", "text": "Изданията на онлайн енциклопедията \"Уикипедия\" на всички езици бяха блокирани в Китай преди деликатната годишнина от протестите на площад \"Тянанмън\", предаде ДПА. По-рано бе ограничен достъпът до версията на \"Уикипедия\" на китайски, но сега в Китай са недостъпни и други издания на онлайн енциклопедията. Интернет изследователи от управлявания от организация в САЩ \"Открит център за наблюдение на намесата в мрежата\" казаха по-рано този месец, че изданията на \"Уикипедия\" на няколко езика са забранени от април. Забраната е наложена преди 30-ата годишнина от смъртоносните протести на пекинския площад \"Тянанмън\" на 4 юни 1989 г. Китайското правителство смята това събитие за доста деликатно от политическа гледна точка и засилва цензурата всяка година около тази дата, отбелязва ДПА. Фондация \"Уикимедия\", която управлява Уикипедия, по-рано потвърди, че версиите на нейния уебсайт на всички езици са блокирани в Китай. Онлайн енциклопедията се присъединява към \"Гугъл\", \"Туитър\", \"Ютюб\", \"Фейсбук\", \"УотсАп\" и други, до които Китай е спрял достъпа. Интернет страниците на правозащитни организации и медии като \"Ню Йорк таймс\" и \"Уолстрийт джърнъл\" също са забранени в Китай. /БТА", "date": "2019.05.15", "title": "Китай блокира \"Уикипедия\" на всички езици"}
{"url": "https://www.dnevnik.bg/sviat/2019/05/15/3906130_ukraina_razshiri_sankciite_sreshtu_rusiia/", "text": "Правителството на Украйна  съобщи , че е въвело нови икономически санкции за внос на руски стоки. Ще се забрани вносът на торове, селскостопанска продукция, стоки, свързани с транспорта, цимент и други. Според премиера Володимир Гройсман, цитиран от агенция \"Униан\", това са огледални мерки след нов пакет руски санкции през април, дни преди  балотажа на президентските избори , убедително спечелен от комика Володимир Зеленски. Тогава  Москва забрани  вноса на петрол и петролни продукти. Специални митнически тарифи се въвеждат от 1 август 2019 г., чийто размер ще е процент от стойността на стоката, но не се уточнява размерът им. Досега Киев няколко пъти е разширявал въведения първоначално през 2015 г. списък. Наложено е ембарго и за внос на чай, кафе, бира, продукция на химическата промишленост и селското стопанство и хигиенни продукти. Русия, въвела сходни ограничения, вече предложи да се отвърне огледално и на последните мерки. Решението на Киев съвпада с разногласия между екипа на Зеленски и парламента кога той да встъпи в длъжност. Избраният за държавен глава,  обявил намерение  да разпусне парламента, отправи  остри реплики към Русия  в седмицата, след като спечели балотажа.", "date": "2019.05.15", "title": "Украйна разшири санкциите срещу Русия"}
{"url": "https://www.dnevnik.bg/sport/2019/05/15/3906316_snimka_na_denia_bialo_zeleno_i_sivo_-_novite_ekipi_na/", "text": "Бяло, зелено и... сиво. Това са цветовете на новите екипи на националните отбор по волейбол, осигурени от \"Ереа\". Те бяха представени от Вангелия Рачковска, Кристияна Петрова, Николай Николов, Тодор Скримов и Теодор Салпаров. От щаба на националния отбор обясниха, че червените екипи отпадат в търсене на идентичност, тъй като имало десетина отбора, които използвали червени екипи. \"Сред позитивите за отбелязване е, че и от българска страна се включихме в изработването на дизайна на официалните екипи, след като от \"Ереа\" ни потърсиха за обратна връзка. Така присъства и детайл, който се хареса на националите, а със сигурност ще се хареса и на феновете - вмъкването на лъва от герба на България. Целта е да имаме ясна идентичност на българските отбори\", заяви мениджърът на мъжкия национален отбор Стефан Чолаков. До около месец екипите ще бъдат пуснати в продажба в магазините на \"Спорт депо\". Ще се продават и при домакинските мачове на националните отбори.", "date": "2019.05.15", "title": "Снимка на деня: Бяло, зелено и... сиво - новите екипи на волейболните национали"}
{"url": "https://www.dnevnik.bg/sviat/2019/05/15/3906321_sasht_germaniia_i_holandiia_obiaviha_merki_v_irak/", "text": "Съединените щати, Германия и Холандия обявиха спешни мерки заради информация за заплаха в Ирак, свързана с подкрепяни от Иран сили, предадоха \"Ройтерс\" и Би Би Си. Иран определи случващото се като \"психологическа война\" часове след като най-високопоставеният британски офицер в коалицията срещу \"Ислямска държава\" изрази съмнение, че притеснението за действия на Техеран се е увеличило на иракска територия. Напрежението между САЩ и Иран се повиши, след като Пентагонът обяви, че военното присъствие на САЩ в района трябва да се засили по-бързо с изпращане на ударна група със самолетоносачи и на стратегически бомбардировачи в района на Персийския залив. \"Не, няма повишена заплаха от подкрепяни от Иран сили в Ирак и Сирия,\" каза в брифинг от Багдад ген.-майор Кристофър Гика, британският заместник-командир на операцията срещу \"Ислямска държава\", цитиран от \"Гардиън\". \"Знаем за присъствието им, ясно е. И ги наблюдаваме... Ако изглежда, че нивото на заплаха се увеличава, ще усилим мерките си за защита в съотвествие с това.\" Британският военен имаше предвид \"Хашд аш Шааби\", шиитските паравоенни сили, свързани с Техеран. \"Дали се притеснявам от опасност? Всъщност не.\" Американското Централно командване обаче  обори  думите му в изявление - рядка практика при съюзниците. Ден след коментарите му САЩ наредиха изтеглянето от посолството в Багдад и консулството в Ербил на всички от персонала, които не са необходими за реагиране в извънредни ситуации. Германия (със 160 войници в тренировъчните мисии) и Холандия (със 169 в траната) обявиха, че въоръжените им сили ще спрат мисиите заради регионаното напрежение. Говорител на министерството на отбраната в Берлин заяви, че страната има информация за потенциални атаки, подкрепяни от Техеран, и няма как да се извършват в момента, но това не значи, че няма да продължат. Френската армия същевременно обяви, че няма подобни планове. Според източник, близък до министерството на отбраната и цитиран от \"Ройтерс\", \"няма промяна за момента\" на дейността на близо 300 военнослужещи в Ирак.", "date": "2019.05.15", "title": "САЩ, Германия и Холандия обявиха мерки в Ирак заради \"заплаха, свързана с Иран\""}
{"url": "https://www.dnevnik.bg/detski_dnevnik/2019/05/15/3906303_tri_puti_uchenici_sa_otpadnali_za_godina_suobshti/", "text": "Близо три пъти по-малко ученици са напуснали образователната система през тази учебна година спрямо предходната, съобщи пресцентърът на министерството на образованието. Броят им е 5200, докато през миналата са били 14 058, сочат представените в Министерския съвет данни от работата по Междуинституционалния механизъм за обхват. За две години в детските градини и училищата са върнати или записани за първи път над 40 000 деца и ученици. Вицепремиерът Томислав Дончев определи работата по Механизма като успешна и подчерта, че държавата е решителна в усилията си. През втората година от функционирането му екипите от учители, социални работници, полицаи, медиатори и други специалисти се фокусираха върху приобщаване на новоотпадналите, както и върху ранния обхват на 5, 6 и 7-годишните деца. \"Бяха направени 81 346 посещения на адрес, голяма част от които на ученици с голям брой отсъствия по неуважителни причини. Върнатите или записани за първи път в детска градина или училище през учебната 2018/2019 г. са 19 077. От тях 18 255 посещават редовно учебните занятия. Освен децата в задължителна училищна възраст (7-16 г.) са обхванати 577 младежи на 17 г., 453 – на 18 г., и 322 на 19 г.\", обяви Дончев и благодари на работещите на терен експерти. От системата повторно са отпаднали 822 деца и ученици  Основните причини за това са ниска социализация и недостатъчно приобщаване към училищния живот, слабо владеене на български език, затруднения при усвояването или слаб интерес към учебния материал, ниската грамотност на родителите, ранните бракове и други. На семействата, които не изпращат децата на детска градина или училище, са били съставени 326 акта за административни нарушения. Издадени са и 85 наказателни постановления. Според министъра на образованието и науката Красимир Вълчев този инструмент не е достатъчно ефективен, тъй като сигналите за непосещаващи училище деца са били 11 000 в последната година. Спрените, прекратени или намалени семейни помощи за натрупани над пет неизвинени отсъствия от септември 2018 г. до януари 2019 г. са в размер на 2 162 108 лв. Предстои средствата да бъдат предоставени на 2434 детски градини и училища, в които се обучават тези деца. С тях могат да се организират допълнителни обучения по различни предмети, допълнителни консултации, както екипна работа между учители и други педагогически специалисти. Министърът на труда и социалната политика Бисер Петков анонсира, че ще бъдат направени промени в Наредбата за целевите помощи за отопление с цел да се обвържат с посещението на учебни занятия. По думите му ще бъдат обособени нови три групи хора, в които ще влизат родителите на деца от 5 до 16 г., които не ходят на училище. Предложението е те да имат по-ограничен достъп до помощи за отопление без да бъдат лишавани от тях. Предстои работата по Механизма за обхват да бъде насочена в по-голяма степен към ежедневната посещаемост, подчерта министър Красимир Вълчев. В същото време учебният процес трябва да е ориентиран към придобиване не само на знания, но и на умения. \"Учителят не трябва да е лектор, а да провокира учениците да учат. Те трябва да са активни участници в процеса на обучение, да търсят информация, да я анализират и да могат да боравят с нея\", допълни той. През 2019 г. по Национална програма \"Заедно за всяко дете\" бяха отпуснати 300 000 лв. за допълнително финансиране на работата на екипите по обхват. Одобрени бяха две нови програми, които подкрепят образователните институции и общините за включването на децата и учениците в образователния процес. Ще се финансират дейности за постъпващите за първи път в детска градина и техните родители, както и програми на общините за образователна десегрегация. Стартират и два нови проекта по Оперативна програма \"Наука и образование за интелигентен растеж\", насочени към обхвата и приобщаването на деца в задължителната предучилищна и училищна възраст и предотвратяване на отпадането.", "date": "2019.05.15", "title": "Три пъти по-малко ученици са отпаднали за година, съобщи министерството"}
{"url": "https://www.dnevnik.bg/evropa/2019/05/15/3906322_merkel_prizova_evropa_da_protivodeistva_s_edin_glas_na/", "text": "Европа трябва да се промени, за да отговори на нуждите на променения свят, в който Китай, Русия и Съединените щати са ѝ съперници. Това казва германският канцлер Ангела Меркел в интервю за  в. \"Зюддойче цайтунг\" , цитирано от \"Гардиън\". Оригиналът на интервюто  не бе изцяло достъпно на сайта  на германското издание. Според канцлера, за когото това  са последните избори за Европарламент , съюзът трябва да се изправи пред много предизвикателства - от руската намеса до икономическото влияние на Китай и монопола на САЩ върху дигиталните услуги. \"Нещата, които бяха сигурни за следвоенния ред, вече не са в сила... Те (Китай, Русия и САЩ) ни принуждават отново и отново да намерим общи позиции Това често е трудно предвид различните ни интееси. Но ние го правим - мислете например за политиката ни за конфликта в Украйна.\" Обща стратегия в Африка, немислима допреди няколко години, вече има, а политисите са съгласувани. \"Политическата ни власт обаче вече не е съизмерима с икономическата сила.\" Брекзит е най-големият поврат за Европа от последните 20 години, но топката вече е в ръцете на Великобритания, казва още Меркел, която не отговаря дали ЕС би дал на Лондон още една отсрочка, ако сделката за напускането не бъде приета до края на октомври. Добавя, че нея \"най-голямото притеснение\" е как да се осигури достатъчно икономическо богатство за справяне с екологичната криза, а превръщането на Германия във емисионно неутрална до 2050 г. е \"огромно предизвикателство\". \"Много хора се притесняват за Европа и аз съм сред тях. Това означава, че изпитвам дори по-силен дълг да гарантирам заедно с другите, че Европа има бъдеще,\" продължава канцлерът. Според нея дясноцентристкият блок от партии в Европарламента не бива да е отворен за крайнодесни популисти като италианския вицепремиер Матео Салвини. По думите ѝ \"просто да заявим, че сме се наслаждавали на седем десетилетия мир, вече не е достатъчно, за да оправдаем европейския проект. Без аргументи за обосноваване на Европа с поглед към бъдещето европейският мирен проект би бил в по-голяма опасност, отколкото може да се помисли.\" За френския президент Еманюел Макрон тя  казва , че се разбира с него въпреки \"разликите в мисленето\" и разбирането, което двамата имат за ролите си. Това се отнасяло и за предшественика му Франсоа Оланд, но и тогава, както и сега, било възможно намирането на компромис. Пример за успех на френско-германското сътрудничество е \"огромният напредък\" в отбраната, продължава канцлерът,  имайки предвид стъпките към създаване  на европейска армия през януари.", "date": "2019.05.15", "title": "Меркел призова Европа да противодейства с един глас на САЩ, Русия и Китай"}
{"url": "https://www.dnevnik.bg/politika/2019/05/15/3906313_ima_nujda_ot_smiana_na_ikonomicheskiia_model_kaza/", "text": "Икономическият растеж на България е малко по-висок от средноевропейския, но е крайно недостатъчен, за да достигне нивото на европейските държави. За да стане това, е нужен нов икономически модел за страната, който да не разчита на \"икономиката на ишлемето\". Това заяви в интервю за БНТ вицепремиерът Томислав Дончев. Той коментира скорошната  оставка на министъра на земеделието Румен Порожанов  и обясни, че около  казуса с националната стратегия за детето  има лоша комуникация с обществеността. \"Оставките са утвърдена, политическа реакция, когато има обществени съмнения и напрежение. Тя е вид поемане на отговорност. Политиката не е само административно занятие, персоната също има значение\", посочи Дончев. Помолен да коментира думите на лидера на НФСБ и бивш вицепремиер  Валери Смиеонов, че кадри на ДПС управяват горите , Дончев заяви: \"Ако някъде има дерибейство с горите, искам да науча\". Той отрече да има хора на ДПС в правителството. По думите му партньорството с ДПС е неприемливо, а коалицията с \"Обединените патриоти\" е била необходима и носи известни минуси.", "date": "2019.05.15", "title": "Има нужда от смяна на икономическия модел, каза Томислав Дончев"}
{"url": "https://www.dnevnik.bg/sport/2019/05/15/3906320_efekten_gol_s_peta_donese_triumf_na_lokomotiv_v_kupata/", "text": "Локомотив\" е носителят на Купата на България, след като спечели с 1:0 историческия пловдивски финал срещу вечния си съперник \"Ботев\". Сблъсъкът между двата тима на Националния стадион \"Васил Левски\" предложи много напрегнати моменти и интересни положения, а единственото попадение падна в 73-ата минута. Словенецът Ален Ожболт се разписа с пета, засичайки прострелно центриране на Анте Аралица. В цялата среща тимът на Бруно Акрапович изглеждаше по-стабилен и се поздрави с отличието. \"Ботев\", който отстрани ЦСКА на полуфиналите в турнира, не показа най-добрата си играч. Досега клубът никога не беше печелил отличието. През 1959-60, 1970-171, 1981-82 и 2011-12, тимът губеше финалният мач. За черно-белите това е първи трофей от 2004 г. насам. Тогава тимът от Пловдив триумфира с първата си и единствена титла. През 2004 г. \"Локомотив\" спечели и Суперкупата на България. \"Ботев\" беше победен във финал за Купата за 10-и път в своята история. Жълто-черните имат три купи, последната от която беше спечелена през 2017 г. Двата тима излязоха с най-добрите играчи, с които разполагат. За \"Ботев\" след продължително лечение на контузия се върна десният бранител Джонатан Перейра, а сред титулярите беше и Антонио Вутов, изтърпял наказание след полуфиналния мач с ЦСКА. \"Локомотив\" също беше с най-добрите си играчи, като атаката поведе Анте Аралица, а зад гърба му беше капитанът Димитър Илиев. Първият удар в срещата беше на сметката на \"Ботев\", но Вутов не намери целта след изстрел с глава. Малко по-късно \"Локомотив\" не се възползва от добро извеждащо подаване към Илиев. Черно-белите бяха по-организираният отбор в началните минути, след като в действията на \"Ботев\" се забелязваха много повече нерви и грешки. В 14-ата минута Момчил Цветанов изведе Ожболт сам срещу вратаря, но последният не се ориентира, като беше с гръб към вратата. Халфовата линия и защитата на \"Локомотив\" отлично ограничаваше звездата на жълто-черните Тодор Неделев. Той постоянно беше обграден от няколко съперника и трудно имаше пространство, където да получи топката и да изгради атаките на \"Ботев\". Най-големите трудности за \"Ботев\" идваха в дясната зона на защитата. Там Перейра лесно беше преодоляван от Момчил Цветанов. До почивката голови положения пред двете врати нямаше голови положения, а в 15-минутната пауза треньорът на \"Ботев\" Николай Киров смени десния си бранител. Филип Филипов беше пуснат на мястото на Перейра. През втората част ситуацията не се промени драстично, като \"Ботев\" трудно задържаше топката. Преобладаваше битката на терена и по-големият брой грешни подавания. Само веднъж жълто-черните стигнаха в опасна близост до Мартин Луков. В 53-ата минута резервата Феребори Доре върна към Неделев, но ударът му от около 25 метра беше много неточен. Само пет минути по-късно изстрел на Ален Ожболт рикошира в бранител на \"Ботев\" и за малко да изненада вратаря Кайзер, но той успя да реагира и изби в корнер. Добрата игра на \"Локомотив\" продължи с реална голова възможност, който дойде в 64-ата минута. Централният защитник Стивън Езе засече центриране от пряк свободен удар и стреля с глава. Кайзер обаче реагира и отново извади топката в ъглов удар. Това положение \"отвори\" срещата и следващите минути бяха далеч по-вълнуващи. Двата тима си размениха по няколко опасности. За \"Ботев\" удари на Тонев и Доре не намериха целта, докато \"Локомотив\" отговори с лек изстрел на Буна. Постепенно \"Ботев\" изнесе играта в по-предни позиции, а \"Локомотив\" се прибра в своята половина. Футболистите на Бруно Акрапович прилъгаха съперника си и успяха да нанесат удар в най-важния момент. В 73-ата минута Димитър Илиев спечели висока топка и изведе Аралица зад защитата на \"Ботев\". Хърватинът влезе в наказателното поле, но беше на много малък ъгъл от вратата и избра да подава към връхлитащия на скорост Ален Ожболт, който ефектно с пета реализира в мрежата на \"Ботев\" - 0:1. Словенецът беше изпуснат Лазар Марин, а в наказателното поле и Кристиян Димитров не се ориентира, оставяйки на място. За офанзивния играч това беше осми гол от началото на сезона в 25-ия му мач за \"Локомотив\". \"Ботев\" веднага реагира, след като изоставаше в резултата и се хвърли в атака. Футболистите на жълто-черните заиграха много по-мотивирано и бързо създадоха положения пред Луков. Веднъж обаче Стивън Езе се намеси решително, блокирайки опит за истрел на Неделев. Само три минути след попадението на Ожболт Доре стреля с глава, но Луков внимаваше и спаси.. Малко по-късно Васил Шопов за малко не вкара след диагонален шут. Останалите положения за \"Ботев\" бяха центрирания от корнер. До края на срещата играта се водеше пред вратата на \"Локомотив\". Луков и защитата пред него обаче се справиха с всички опасности. Черно-белите дори имаха шанс да вкарат втори гол, но Бирсент Карагарен два пъти не се възползва.", "date": "2019.05.15", "title": "Ефектен гол с пета донесе историческа купа на \"Локомотив\" (Пловдив)"}
{"url": "https://www.dnevnik.bg/biznes/2019/05/15/3906063_martin_dimitrov_mnogo_hora_sa_protiv_energiinata_borsa/", "text": "Много хора в държавата не искат да има енергийна борса и истинска либерализация. Националната електрическа компания (НЕК) трябва да направи сериозно разследване  по повод  резките промени в цената на тока  на свободния пазар в дните около 10 май. Това заяви бившият депутат и член на извънпарламентарното обединение \"Демократична България\" Мартин Димитров в предаването \"Денят с Веселин Дремджиев\" по TV+ и по TV1. \"Имаше едни \"весели времена\", в които продаваха ток без посредници, а не през борсата. Струва ми се, че има хора в България с огромно влияние, включително в сегашния парламент, искат да върнат тези времена\", каза той. Той акцентира, че по-високите цени на тока оскъпяват производството. По думите му проверката трябва да включва следните компоненти – как се управлявани водните запаси от страна на НЕК, кога това се е случвало, направено ли е по начин, който е икономически изгоден за дружеството\", заяви Димитров.  .", "date": "2019.05.15", "title": "Мартин Димитров: Много хора са против енергийната борса (видео)"}
{"url": "https://www.dnevnik.bg/sport/2019/05/15/3906375_fotogaleriia_emocionalniiat_plovdivski_final_donesul/", "text": "Локомотив\" е  , след като спечели с 1:0 историческия пловдивски финал срещу вечния си съперник \"Ботев\". Сблъсъкът между двата тима на Националния стадион \"Васил Левски\" предложи много напрегнати моменти и интересни положения, а единственото попадение падна в 73-ата минута дело на Ален Ожболт.", "date": "2019.05.15", "title": "Фотогалерия: Емоционалният пловдивски финал, донесъл историческа купа на \"Локомотив\""}
{"url": "https://www.dnevnik.bg/evropa/2019/05/15/3905998_na_jivo_debatut_na_kandidatite_za_predsedatel_na/", "text": "Водещите кандидати за председателския пост в Европейската комисия днес се срещат в дебат, за да защитят визиите си за Европа. Седмица преди евроизборите Манфред Вебер (Европейска народна партия), Франс Тимерманс (Партия на европейските социалисти), Ян Захрадил (Европейски консерватори и реформисти), Маргрете Вестегер (Алианс на либералите и демократите за Европа), Ска Келер (Европейска зелена партия) и Нико Куе (Европейска левица) ще имат възможност да убедят избирателите защо смятат, че са най-подходящи за поста на Жан-Клод Юнкер. \"Дневник\" излъчва дебата на живо. Активирайте видео прозореца, за да следите предаването. Повече за кандидатите можете да четете  тук .", "date": "2019.05.15", "title": "На живо: Дебатът на кандидатите за председател на Еврокомисията"}
{"url": "https://www.dnevnik.bg/photos/2019/05/15/3905948_fotogaleriia_svetovnite_snimki_na_denia_-_15_mai_2019_g/", "text": "На червения килим на 72-я филмов фестивал в Кан, Франция.", "date": "2019.05.15", "title": "Фотогалерия: Световните снимки на деня - 15 май 2019 г."}
{"url": "https://www.dnevnik.bg/sport/2019/05/15/3906384_policiiata_e_zadurjala_33_dushi_predi_i_sled_finala_za/", "text": "Тридесет и трима души са задържани преди, по време и след финала за Купата на България между  пловдивските \"Локомотив\" и \"Ботев\" , това съобщи СДВР. По време на срещата на Националния стадион \"Васил Левски\" не са допуснати сериозни нарушения на обществения ред в столицата. Около 18.30 часа на ул. \"Екзарх Йосиф\" след възникнал конфликт, прераснал в сбиване между трима фенове на \"Ботев\" и привърженици на \"Левски\", пловдивчаните били нападнати от маскираните фенове на столичния отбор. Част от нападателите били задържани непосредствено след инцидента в близките улици, а останалите опитали да се укрият във фен клуб на ул. \"Цар Симеон\". Всичките 19 души са задържани и отведени в столично районно управление. Преди това, в ранните следобедни часове, по време на придвижването към националния стадион са били задържани петима фенове с пиротехнически изделия. Непосредствено преди влизането на стадиона, на изградените контролно пропускателни пунктове са били задържани 14 души, от които шестима – със забранени предмети / пиротехнически изделия, маски и електрошоково устройство/, петима - с наркотични вещества и трима, неизпълнили полицейско разпореждане. 75 души са били върнати от входовете на спортното съоръжение заради нетрезвото им състояние. Други двама мъже, фенове на \"Ботев\" са задържани в района на стадиона за нанесен побой на възрастен мъж преди началото на мача.", "date": "2019.05.15", "title": "Полицията е задържала 33 души преди и след финала за Купата на България"}
{"url": "https://www.dnevnik.bg/bulgaria/2019/05/15/3906326_motivite_po_deloto_ivancheva_ako_e_dopusnata_sudebna/", "text": "Поисканият подкуп и полученият размер от него - 70 хил. евро е доказан по такъв несъмнен начин - според мотивите на съдията Иво Хинов, което означава, че е можело да бъде наложено и максималното предвидено в Наказателния кодекс (НК) наказание от 30 години затвор за Десислава Иванчева. Съдът обаче намира това прекомерно тежко за районен кмет и налага средния размер от 20 години. Този акцент се откроява в мотивите с респектиращия обем от 264 страници. Искрен респект буди и бързината, с която съдията Иво Хинов ги написа. Мотивите бяха чакани нетърпеливо заради тежките наказания и обявени по-малко от месец, след като на 15 април съставът на Специализираният наказателен съд произнесе  присъдата  за подкуп над отстранената кметица на район \"Младост\" Десислава Иванчева от 20 години затвор, заместничката й Биляна Петрова - 15 години, и посредникът Петко Дюлгеров - 12 години. В заключението си съдията дори да отсъди по-лекия размер на наказанието: Но съдът наложи на подс. Иванчева наказание в среден размер и съответни по-леки наказания на другите двама подсъдими. Мотивите за това съдебно решение в никакъв случай не може да се нарекат убедителни. Но все пак, ако се касае за съдебна грешка, то тя е изцяло в полза на защитата\". В мотивите се признава, че имат основание опасенията на защитата, конкретно на адвокат Марковски, че врагове на Иванчева, засегнати от нейните действия като кмет, \"да са оказали въздействие по настоящото дело\". Провокация към подкуп от страна на Ваклин е имало, но само в една от срещите, когато той е разширил обхвата на договорката и върху следващи негови обекти в район \"Младост\". Независимо от това провокираният следва да носи отговорност, се се казва в мотивите след обширен анализ и тълкуване на промените в законодателството. В мотивите е коментиран случаят пред кабинета на Иванчева, където Ваклин, докато чака, разговаря с неустановен мъж, който казва: \"Ти не знам дали знаеш, аз имам оферти ...(не се разбира) Специализираната прокуратура за 15 000 лева... (не се разбира)... те да я направят... (не се разбира). Мен целта ми е... (не се разбира).\" В мотивите четем, че е обезпокоителна невъзможността съдът да установи самоличността на събеседника на Ваклин; Наред с това се констатира от съда, че репликата на непознатия е била известна на прокурорите, но те \"не са направили никакъв опит да установят това лице\". Важен детайл е, че няма видеозапис на този разговор, въпреки че Ваклин е окабелен. А относно твърдението на Ваклин, че този мъж е случайно срещнат и не знае кой е, коментарът в мотивите го поставя под съмнение : \" След детайлно анализиране на всички възможни намеси, съдията заключава, че \"прокуратурата не е целяла да удари Иванчева\". До този извод съдията стига като тълкува поведението на прокурорите , които не са поискали максималния размер на наказанието: Дори според съдията Хинов прокуратурата не е включила в диспозитива на обвинителния акт де твия и срещи на подсъдимите, които биха утежнили положението на Иванчева. Нещо повече - според мотивите прокуратурата едва ли не се е проявила като нейн защитник: .Освен това съдията смята, че добросъвестността на Специализираната прокуратура и Антикорупционната комисия се доказва и от факта, че не двете институции са осигурили парите за подкупа, а свидетелят строителният предприемач Ваклин: \", пише в мотивите. при задържането й, четем в мотивите. Зрелищният арест на Иванчева и часове наред с поставени белезници са нарушения, потвърждава съдът. Но пък възможността, която била дадена на дмвете жени да наблюдават съвсем отблизо следствените действия, огледа на автомобила, надвишавала възприетите \"стандарти\" в такива случаи. Дори разследващите извикали адвокат, посочен от задържаните: Малко по-различна от описаната картина видяха поне десет журналисти на 17 април. Адвокат Върбанов дойде към 14 ч. и беше спрян на изхода на подлеза пред Спортната палата, където изчака поне час и половина да му разрешат среща с Иванчева и Петрова, но не беше допуснат, през това време той дори направи изявления пред радиожурналисти. Длъжностното лице с най-висок ранг на мястото на задържането, от което зависеше да бъде допуснат адвокатът, беше зам.-главният прокурор Иван Гешев, придружаван от зам.-шефа на КПКОНПИ Антон Славчев.) Следи от маркиращия химикал, от който според изявленията на прокурора Гешев арестуваните жени са светнали като елхи и това стана хит на сюжета, са намерени на \"необичайни места\" по телата им, различни места в служебния автомобил на Иванчева, която седнала на шофьорското място, а зад нея посредникът Дюлгеров, до него Биляна Петрова. Дюлгеров оставил парите в кашонче на пода пред себе си, след което излязъл от колата. Коментарът в мотивите е, че твърде късно - едва към 18.30 ч., /арестът им на кръстовището е в 13 ч./, са освидетелствани двете жени за наличието на маркиращо вещество по ръцете им и че това е трябвало да стане веднага. , пише в мотивите. Дали присъдите не са основани изключително и дори само на получените със специални разузнавателни средства /подслушване, проследяване и др./, което не е позволено от НПК? Съдията признава, че широкото използване на СРС е \"особеност\" на делото \"Иванчева\" и се спира пространно на този въпрос. . Наред с това съдия Хинов приема за абсолютно установено, че строителният предприемач Александър Ваклин, който е съоръжен със СРС от разследващите, не е бил инструктиран от тях какво поведение да има по време на срещите си. Убедеността в добросъвестността на Ваклин, заедно с тефтерчето на Иванчева, в което фигурира ред, написан собственоръчно : , което според съда трябва да се чете, че е постигната договорка за дар от бизнесмена за 12 500 кв. м разгъната застроена площ по 15 евро за кв м.; плюс телефонното позвъняване на Иванчева до секретарката в район \"Младост\" на 17 април \"да пусне\" преписката на Ваклин, са сред най-важните посочени доказателства, че Иванчева е поискала и получила подкупа. А първоначалното възприемане на смисъла на присъдата от препълнената съдебна при произнасянето й - че Иванчева е осъдена за искане на подкуп, но не го е получила, есега излиза, че е зле разбран диспозитив на присъдата. В мотивите съдия Хинов пространно се спира на разликата между \"приемане\" и \"получаване\" на подкуп и анализира законодателството. Не е можело да бъде осъдена за приемане на подкупа, защото Тоест тя е осъдена само за искането, а не е осъдена за приемането, но не защото не го е приела, а заради тълкуването на закона от съда. Ако сме разбрали правилно мотивите. Заслужава респект, че в мотивите съдия Хинов е цитирал десетки решения на Европейския съд по правата на човека и на Върховния касационен съд за изясняване и подкрепа на възприетите от него становища.", "date": "2019.05.15", "title": "Мотивите по делото \"Иванчева\": Ако е допусната съдебна грешка, тя е в полза на подсъдимите"}
