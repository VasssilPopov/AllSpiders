{"url": "https://www.dnevnik.bg/bulgaria/2018/02/04/3123864_chetiri_kvartala_v_sofiia_sa_bez_otoplenie_5_hil_-_bez/", "text": "Четири квартала в София са с нарушено топлоподаване вследствие на аварии. Това съобщи пресцентърът на \"Топлофикация София\" АД, цитиран от агенция \"Фокус\". Столичните квартали, в които топлоподаването е нарушено са \"Гео Милев\", \"Яворов\", част от \"Слатина\" и част от \"Подуяне – Редута\". Екипи на дружеството работят по отстраняване на проблемите. За евентуални проблеми след като вятърът вчера прекъсна тока на хиляди абонати топлофикационното дружество предупреди още снощи. Около 5 хил. абонати на ЧЕЗ все още са без ток. Пет екипa на дирекция \"Аварийна помощ и превенция\" са реагирали днес до 11.00 часа на 26 сигнали за паднали клони, дървета, ламарини от обшивки на покриви, огради и наклонени билбордове. Това съобщиха от пресцентъра на Столична община. През изминалата нощ екипите са отстранили паднали клони върху пътните платна под моста на Захарна фабрика, на бул. \"Евлоги и Христо Георгиеви\" и при Руското посолство, в природен парк \"Витоша\" и при Драгалевския манастир. И за днес  синоптиците прогнозираха  силни ветрове в някои части на страната. ", "date": "2018.02.04", "title": "Четири квартала в София са без отопление, 5 хил. - без ток"}
{"url": "https://www.dnevnik.bg/bulgaria/2018/02/04/3123832_nai-komentiranoto_v_dnevnik_istanbulskata_konvenciia_i/", "text": "1. В България има грешна  информация за Истанбулската конвенция , заявиха комисарите Габриел и Йоурова - 576 коментара 2. Психическо насилие, преследване, изнасилване в брака -  от какво защитава Истанбулската конвенция   - 374 коментара 3. Полицията арестува  Навални в Москва и над 180 души в Русия (обновена)  - 356 коментара 4. БСП се опита  да провали минутата мълчание за жертвите на комунизма  - 349 коментара 5.  Корупция. Конвенция. Конспирация   - 254 коментара 6. Канада ще има  полово неутрален химн   - 243 коментара 7. Предсрочни избори може да има още тази година  според Христо Иванов и Атанас Атанасов   - 229 коментара 8. Може ли България  да приеме Истанбулската конвенция с резерви и \"текст по текст\"  - 221 коментара 9. Тръмп  разсекрети документ с критики към ФБР  - 214 коментара 10. ГЕРБ ще пита Конституционния съд  има ли проблем с Истанбулската конвенция   - 212 коментара", "date": "2018.02.04", "title": "Най-коментираното в \"Дневник\": Истанбулската конвенция и ареста на Навални"}
{"url": "https://www.dnevnik.bg/bulgaria/2018/02/04/3123868_jiteli_na_obshtina_septemvri_blokiraha_put_v_zashtita/", "text": "Над 200 души са се събрали на пътя Варвара - Велинград на протест в подкрепа на кмета на Община Септември Марин Рачев, предаде агенция \"Фокус\". Кметът  бе арестуван  след сигнали за злоупотреби и освободен срещу  парична гаранция от 250 хил. лв . Повдигнати са му две обвинения. Протестиращите застанаха на пешеходната пътека и блокираха движението от Велинград за Пазарджик и София. Те скандират \"Рачев\" и \"Искаме си кмета\". Полицията следи за спазване на обществения ред и за предотвратяване на пътни инциденти. На пътя от Велинград за Пазарджик се образува дълга колона от автомобили. Трасето бе блокирано от протестиращите за около 5 минути, след което по указания на полицията те се отдръпнаха от пешеходната пътека и нормалния трафик бе възстановен. Хората продължават да стоят край пътя като носят плакати с надписи в подкрепа на кмета на Община Септември. Според протестиращите подобно затваряне на пътя ще бъде направено още няколко пъти.", "date": "2018.02.04", "title": "Жители на Община Септември блокираха път в защита на кмета"}
{"url": "https://www.dnevnik.bg/sviat/2018/02/04/3123867_stotici_hiliadi_gurci_protestirat_v_atina_zaradi_imeto/", "text": "Жители на цяла Гърция пристигат в столицата Атина на протест срещу включването на думата \"Македония\" в името на северната съседка, пишат гръцки и македонски медии. Демонстрацията трябваше да започне в 14 ч. местно (и българско) време, но още два часа по-рано на централния площад \"Синтагма\" вече се вееха хиляди гръцки знамена и се чуваха речите на някои от участниците, отбелязват \"Катимерини\" и кореспондентът на македонската агенция МИА. Социологически проучвания в последно време отчита, че над две трети от гърците не желаят съседната Република Македония да съдържа в бъдещото си, признато и от официална Атина име думата, която обозначава  географския регион  в Северна Гърция. Според плановете на специалния пратеник на ООН в спора, Матю Нимиц, въпросът за името ще се реши  за седмици или най-много месеци . Неговите предложения, които властите и в Атина, и в Скопие по-скоро приемат към момента, по неофициална информация са до едно варианти, които  съдържат думата \"Македония\" . Според организаторите броят на протестиращите  ще достигне милион души  (в страна с население около 11 милиона) и ще надмине всяка досегашна демонстрация от последните години. Преди няколко седмици  десетки хиляди се събраха в Солун  заради същия въпрос и бяха в пъти повече от първоначално обявения брой участници. Някои гръцки издания твърдят, че правителството е приело искането на гръцкото националистическо движение на ветерани ЕЛАС да помага в охраната на събитието, за да не се стига до размирици и провокации. Кой участва Свикалите протеста настояват, че зад техните действия не стои нито една политическа партия като организатор. Най-голямата и водеща в социологическите проучвания опозиционна сила, консервативната \"Нова демокрация\", обаче вече подкрепи протеста. Бившият премиер Андонис Самарас, който сега не оглавява партията, дори публикува видео, в което обяви, че \"неделя ще е голям ден за страната\". Подкрепа за събитието дава дори партията на Никос Коциас, външният министър, който е част от оглавяваната от премиера Алексис Ципрас управляваща коалиция СИРИЗА и който иначе е главен участник в преговорите за името на Македония, които от десет дни се водят на ниво първи дипломати на двете държави по решение на министър-председателите им. На площад \"Синтагма\"  ще е и министърът на отбраната  и лидер на националистическата партия \"Независими гърци\", Панос Каменос. Едно от най-очакваните лица на трибуната на протеста ще е композиторът Микис Теодоракис. Ще говорят и трима представители на Църквата на Гърция, която поддържа протеста. Вчера домът на Теодоракис беше нападнат от неизвестни вандали. Какво казва Ципрас Кабинетът на Ципрас се опитва да омаловажи протестите, но правителственият говорител Димитрис Дзанакопулос изтъкна, че уважава правото на протест на всеки гражданин и призова гърците да не допускат да бъдат използвани от \"националистически\" сили. \"Червените линии\", които към момента отстоява Атина, са няколко - бъдещото име на Македония да е за \"всеобща употреба\", властите да избягват всякакви иредентистки (намекващи за териториални претенции) прояви и това да се гарантира с промяна на конституцията. Спорен е моментът дали трябва да се промени и начинът, по който се изписван и езикът и националността на македонците на официално равнище, както и на какъв език трябва да е името (Коциас настоява, че то не бива да се превежда на английски).", "date": "2018.02.04", "title": "Стотици хиляди гърци протестират в Атина заради името на Македония"}
{"url": "https://www.dnevnik.bg/bulgaria/2018/02/04/3123875_zaradi_katastrofa_be_zatvoren_putiat_prez_prohoda_na/", "text": "Следобед бе временно ограничено движението по Прохода на републиката заради катастрофа, при която са загинали трима души, съобщи МВР. Сигналът за пътния инцидент между тир и лек автомобил е получен малко след 13 часа. Съобщено е било, че тир с турска регистрация и лек автомобил \"Опел Зафира\" са се сблъскали челно в участъка между градовете Гурково и Велико Търново. От удара на място за загинали 3-ма души. Едно дете е откарано в болница в Стара Загора. Пътният инцидент е причина Проходът на републиката да бъде затворен за движение \"Пътна полиция\" регулира движението, като отбива леките автомобили през град Шипка, а тежкотоварните спира на паркинг. Предстои да бъдат изяснени причините за катастрофата.", "date": "2018.02.04", "title": "Заради катастрофа бе затворен пътят през Прохода на републиката"}
{"url": "https://www.dnevnik.bg/sport/2018/02/04/3123879_tom_breidi_beshe_izbran_za_1_v_amerikanskiia_futbol_v/", "text": "Куотърбекът на \"Ню Инглънд пейтриътс\" Том Брейди спечели за трети път в кариерата си наградата за най-полезен играч в Националната футболна лига (НФЛ). Той победи категорично конкурентите си, след като изведе \"патриотите\" до осмо участие в  мача за титлата \"Супербоул\" . Той получи 40 от всички 50 гласа, а с осем остана рънингбекът на \"Лос Анджелис рамс\" Тод Гърли. Контузеният титулярен куотърбек на \"Филаделфия ийгълс\" Карсън Венц, който пропуска \"Супербоул\", получи два гласа. Брейди става най-възрастният състезател, който печели наградата, като е на 40 години и 184 дни. С повече отличия в класацията е единствено Пейтън Менинг, който триумфира пет пъти. Интересното е, че при предишните два случая, в които беше избран за MVP, Брейди не успя да спечели титлата. През 2007 г. \"патриотите\" загубиха от \"Ню Йорк джайънтс\", а през 2010 г. бяха отстранени от \"Ню Йорк джетс\" във финалите на дивизията. Куотърбекът на \"Пейтриътс\" вече спечели и наградата на спортните журналисти, която също му се присъжда за трети път. В кариерата си, освен че има пет шампионски пръстена, Брейди е избиран и за MVP на финалния мач четири пъти, за последно през миналата година, когато вдъхнови  невероятния обрат срещу \"Атланта фалкънс\" . Брейди е водач в лигата с пасове за общо 4577 ярда в редовния сезон. Той подаде за 32 тъчдауна, а успеваемостта при подаванията му е 66.3%, третото най-добро постижение на ветерана в 18-годишната му кариера. Той не присъстваше на галавечерта на НФЛ заради подготовката си за двубоя с \"Филаделфия ийгълс\", който е тази нощ, но наградата прие контузеният уайд ресивър Джулиан Еделман. \"Много съм горд и развълнуван, че печеля отново тази награда. В отборен спорт като футбола това е огромно признание. Приемам наградата, но я броя за целия отбор на \"Ню Инглънд\", каза Брейди в обръщение чрез страницата на \"патриотите\" в \"Туитър\". Ако \"Ню Инглънд\" спечели \"Супербоул LII\", Брейди ще стане седмият играч в историята на НФЛ, който печели титлата и наградата за най-полезен играч в един сезон. Най-много индивидуални награди взеха отборите на \"Лос Анджелис рамс\" и \"Ню Орлийнс сейнтс\". Двубоят за титлата в НФЛ \"Супербоул\" е тази нощ от 1.30 часа българско време.", "date": "2018.02.04", "title": "Том Брейди беше избран за №1 в американския футбол в навечерието на Супербоул LII"}
{"url": "https://www.dnevnik.bg/bulgaria/2018/02/04/3123880_nad_20_mln_lv_za_godina_struvalo_na_voennoto/", "text": "Министерството на отбраната плаща годишно по около 20 млн. лв. за поддръжка и охрана на имотите си. Това обяви в ефира на \"Нова телевизия\" вицепремиерът Красимир Каракачанов в коментар за цените, на които се продават имоти на ведомството. Той обяви, че не е запознат с това на какви цени се продават имотите, но обяви, че ще се информира. Не можа да каже и защо имот близо до дюните в Несебър е продаден за малко над 52 лв. на кв.м. Повече за сделките четете  тук . Обясни, че повечето търгове се провалят, защото не се явяват купувачи при обявените високи цени. Не казвам, че ще сваляме цената, но освен терени има и постройки, които купувачът ще трябва да разруши за своя сметка, допълни той. \"В същото време ходя да плача на финансовия министър за пари за въоръжение и заплати\", заключи той. Според него с продажбата на ненужни за ведомството терени се решават два въпроса - дава се възможност някой да построи нещо върху тях и чрез приходите може да се осигурят жилища на военнослужещите. В предаването той отново разви тезата си срещу ратифицирането на Истанбулската конвенция. Обяви, че при демографските проблеми на България и Европа трябва да се мисли как да се стимулира \"нормалността в семействата\". Пошегува се, с уточнението, че всъщност това е действителност, че ако преди абитуриентите в България искали за подарък при завършването си силиконов бюст, сега смяната на пола се представяла в разпространявани комикси като детска игра. Сега сме стигнали дотам, че децата да искат за бала да си сменят пола ли, попита той. \"Ако Симеонов беше пожелал да коментираме темата, преди да се изплющи по медиите, щях да му обясня. Аз не мога да разбера дали той е против референдума или за нещата, за които искаме да се проведе той.\" Това коментира Каракачанов в отговор на  коментар от колегата му Валери Симеонов , който се обяви против  предлагания от Каракачанов референдум за гей браковете .", "date": "2018.02.04", "title": "Над 20 млн. лв. за година струвало на военното министерство да си управлява имотите"}
{"url": "https://www.dnevnik.bg/bulgaria/2018/02/04/3123881_uchrediavaneto_na_dvijenieto_na_bojidar_dimitrov_se/", "text": "В неделя малко след 11 ч. професор Василев е седнал на един от двата стола в малкото фоайе на задния вход на Народния театър \"Иван Вазов\". Не мърда от мястото си и държи здраво кожена чанта. \"Аз разбрах, че ще е към 11 ч. Човекът (посочва портиера - бел. ред.) казва, че горе няма никого\", казва професорът на току-що пристигналия друг възрастен мъж. Той знае, че началният час е 12 ч. Двамата не се познават, но ги е събрало събитието,  обявено в началото на седмицата  - учредяването на Движението за възход и величие на България на бившия директор на Националния исторически музей Божидар Димитров. Те решават да изчакат във фоайето. Оттам с асансьор се стига до шестия етаж, където е ресторантът. След изявлението на Димитров за събитието през седмицата от Народния театър разпространиха опровержение, че учредяването ще се случи в заведението, а не в театъра. Официално съобщение за събитието освен изявлението на Димитров така и не беше разпространено. Мъжете не разменят реплики помежду си. Пристига още един възрастен мъж, който ходи с бастун и почти не чува. Той се осмелява да се качи все пак до заведението, предупреден от портиера, че там няма никой и не може да се поръчва храна. Василев, който е професор по математика и теория на вероятностите, обаче решава да остане. За да изчака пристигането на професор Димитров. Казва, че е \"вероятно събитието да се случи\". Продължава да държи здраво чантата си и от време на време да гледа през прозореца. \"Идеята е България да върви напред, да има просперитет, да не сме под чехъла на разни държави, особено Брюксел\", казва мъжът, отговаряйки на въпроса каква е била мотивацията му да дойде. \"Отвън идват още двама желаещи, ако се появи още някой, май ще може да се направи събранието\", казва портиерът с усмивка. Появяват се млада жена и семейство ландшафтни архитекти. Всички са чули интервюто на Димитров пред Би Ти Ви и са дошли. \"Движението е с цел да събере знаещите хора в България, не е задължително да са професори. Доколкото си спомням, самият Кубрат Пулев е поканен\", казва младата жена, която носи да подари на Божидар Димитров български жасмин. Новопристигналите също решават да се качат в заведението. То е празно, хората започват да го оглеждат сякаш очакват учредителят да се е скрил някъде. Хората са разпръснати по масите, малко след 11.45 ч. започва чакането. Обменят реплики, младата жена от време на време се поглежда ту в телефона си, ту вади едно малко огледалце. Семейството ландшафтни архитекти говори за това как в българския политически живот липсват професионализъм и експертиза. При всяко отваряне на вратата приказките спират. Божидар Димитров така и не се появява. Не се появява и някой, който да даде информация дали ще има събитие или не. Минава 12 ч., професор Василев все така стои във фоайето. \"Ама вие ще си тръгнете точно когато ще дойде\", убеден е той. Пред \"Дневник\" Божидар Димитров заяви, че той, както и други хора, които е трябвало да присъстват на събитието, са болни от грип. Затова учредяването се премества \"някъде около трети март\".", "date": "2018.02.04", "title": "Учредяването на движението на Божидар Димитров се отлага за \"около трети март\""}
{"url": "https://www.dnevnik.bg/sport/2018/02/04/3123900_lindzi_von_specheli_i_vtoroto_spuskane_v_garmish/", "text": "Линдзи Вон затвърди отличната си форма преди началото на олимпийските игри в Пьонгчанг с нова победа в Световната купа по ски алпийски дисциплини. Кралицата на скоростта триумфира и във второто спускане за уикенда в германския курорт Гармиш-Партенкирхен.  Както и в събота , Вон изпревари София Годжа, но този път разликата между двете беше 11 стотни. За разлика от първия старт този път спускането беше по оригиналната конфигурация на пистата \"Кандахар\", а Вон я измина за 1:37.92. Единствено тя слезе под 1:38 минути, за да спечели 81-ата си победа в Световната купа. Вон вече е само на пет зад абсолютния рекордьор Ингемар Стенмарк, а за сезона американката спечели за четвърти път. В дисциплината спускане това е трета поредна победа за Вон и затвърждава мнението, че тя навлиза в много добра форма. Преди по-малко от месец тя премина през класиране извън топ 10 в Бад Клайнкирхайм, през подиум до три поредни успеха. \"Както казах и вчера, радвам се, че навлизам в добра форма, което за мен е най-важното. Днес се чувствах много добре, може би направих една или две малки грешки, но те не се отразиха на класирането ми\", каза Вон. Голямата цел за сезона за американката е златен медал от  олимпийските игри в Пьонгчанг . Зад Вон и Годжа се нареди Тина Вайратер, която остана само на една стотна зад италианката. Разликите в спускането бяха много малки, като първите девет състезателки влязоха в една секунда, а десетата Никол Делаго изостана с 1.01 от Вон. Състезанието беше белязано и от много тежко падане на Стейси Кук. Опитната американка сгреши още в горната част на пистата, но се отърва без сериозни контузии, въпреки че беше транспортирана с шейна до медицинския център. С победата на  Вон  в Гармиш битката за Малкия кристален глобус в спускането става ожесточена. Годжа продължава да води, но има само 23 точки повече от американката. Третата Вайратер е с 358 точи, 71 по-малко от Вон. До края на сезона остава само едно спускане, което ще се проведе във финалите в Оре, Швеция, на 14 март.", "date": "2018.02.04", "title": "Линдзи Вон спечели и второто спускане в Гармиш"}
{"url": "https://www.dnevnik.bg/kultura/2018/02/04/3123404_otkus_ot_socialniiat_organizum_na_olivur_luket_i/", "text": "\"Социалният организъм\" – социалните мрежи като жив организъм Книга \"Социалният организъм\" разкрива как социалните мрежи функционират като жив организъм и променят бизнеса, обществото и бъдещето ни Социалните мрежи завладяха живота ни в рамките само на едно десетилетие и държат в здрава хватка обществото на XXI в. Платформи като Facebook, Twitter, Instagram, Snapchat, Vine свалят диктатори и издигат президенти, превръщат за една нощ неизвестни тийнейджъри в знаменитости, спасяват или унищожават кариерата и живота на не един човек. Променят общественото мнение по значими теми за дни. Носят милиони на хората, които осъзнават силата им. Как се случва това? Книгата \"Социалният организъм\" предлага основополагаща теория на визионерите Оливър Лъкет и Майкъл Дж. Кейси, която разкрива, че социалните мрежи функционират по правилата на биологичния живот - репродуцират се, адаптират се, растат и еволюират. Структурата и действието на Социалния организъм се определят от същите закони като в природата, от биологичните корени, от които всички ние произлизаме. Следвайки седемте правила на живота, книгата отговаря както на глобални, така и на конкретни въпроси: - Как милиардите свързани помежду си хора, които представляват клетките на Социалния организъм, си взаимодействат - Как Социалният организъм се храни от изображенията, текстовете, музиката, които постваме; чисти се от отпадъците, като най-големият му екскремент е лошият маркетинг - Как идеите, които остават под формата на видеа, снимки, уебсайтове, хаштагове, се превръщат в меми и оформят структурата, която наричаме социална ДНК - Как движенията, породени от хаштагове, помагат на имунната система на Социалния организъм да се справи с \"обществено заболяване\" и дори сменят политически системи - Защо Facebook трябва да се промени, ако не иска да последва съдбата на динозаврите - Кои платформи предпочита поколението на милениалите и защо - Как социалните мрежи дават предимство на малките играчи пред големите - Защо новият тип звезди – вайнъри и ютюбъри, завладяват социалните мрежи със своите дигитални образи - Какво можем да очакваме от еволюцията на Социалния организъм – дали социалните мрежи ще се развиват по начин, полeзен за обще¬ството, или ще се самоунищожат... Социалните мрежи с цялата си сложност може и да изглеждат хаотични, но щом погледнем през призмата на биолози и естествознатели, \"Социалният организъм\" ни помага да осмислим тази силна нова система. Авторите не само хвърлят повече светлина върху органичната природа на бързо променящата се дигитална среда, но и предоставят инструмен¬тите, които биха довели до успех в нея. Седемте правила на живота в социалните мрежи В книгата \"Социалният организъм\" авторите Оливър Лъкет и Майкъл Дж. Кейси развиват революционна теория, че социалните мрежи наподобяват жив организъм. Всички хора сме клетките, а собствените ни свързани, безкрайни и повсеместни интернет мрежи са субстратът за тази нова форма на живот. След като наблюдават кои видове маркетинг, вирусни сензации и рекламни кампании успяват и кои се провалят, авторите са убедени, че седемте правила на живот са приложими както в биологията, така и в социалните мрежи: \"Правило номер едно е клетъчната структура. Милиардите свързани помежду си хора, които действат според емоциите си, съставляват клетките на Социалния организъм. Както и при други сложни клетъчни организми, например човешкото тяло, както и при други природни феномени, свързани с общности, като пчелни рояци и мравуняци, клетките на Социалния организъм формират холархия. Всяка човешка единица в мрежата представлява нещо, което австрийският интелектуалец Артур Кьостлер описва като холон, едновременно независима частица и част от по-голямо цяло. Дейността на холона е автономна, но и в същото време ограничена и подчиняваща се на правилата на активност на по-голямата група. Тази общност от клетки лакомо поглъща постоянния поток от включвания, коментари, селфита, статии и нови идеи, дигитално превърнати в текст, картинки и видео. Можем да разгледаме съдържанието, публикувано в тези системи, като своеобразна тяхна храна, а колкото повече се храни, толкова по-голям и сложен става Социалният организъм в своите междуклетъчни връзки и обхват на мрежите. Ето как стигаме до правила две и три. Метаболизмът на организма обработва съдържанието, като го поглъща, споделя и прекроява, за да позволи растеж. Междувременно се прочиства от отпадъците – цялото онова съдържание, което се проваля в стремежа да постигне масов обхват, милиардите туитове, които остават изгубени в пространството, YouTube клиповете, оставащи си с двуцифрен брой гледания и онези потребители на социалните мрежи, които нарушават правилата и биват прогонени от бдителни пазители. Каква съдба ще сполети дадено съдържание или ядро от мрежата зависи от това дали Социалния организъм го смята за здравословна храна. Четвъртото правило за хомеостазата, че живите организми регулират своята вътрешна среда, за да поддържат баланс – ни води до концепцията на метаболитните пътища. В биологичния организъм това са вериги от химични реакции, по които молекулярните компоненти координират действията си вътре в клетката и извън нея. Те са комуникационните линии на клетката и ако са нарушени, различните части от системата няма да знаят какво правят останалите. Хомеостазата ще се провали – вътрешната температура на организма ще се повиши твърде бързо в горещ ден или нивата на киселинност ще скочат, когато се приема определена храна. Представете си дърво, чийто клон е прекършен – всички листа и клонки след точката на пречупване не могат да получават водата и хранителните вещества, от които имат нужда, за да се извършва фотосинтезата, затова изсъхват и умират. Същото е и в социалните мрежи, където пътищата за комуникация и емоционален обмен трябва да останат отворени. В противен случай няма възможност за постигане на равновесие, а системата не може да търпи това. Днешните онлайн мениджъри невинаги се чувстват комфортно с такава позиция. Първата инстинктивна реакция на хората, които градят марки за обществени фигури, големи компании или изпълнители, често е да ограничат потока от информация, за да поддържат контрол на собствеността и \"ексклузивност\" на информацията. Този избор е погрешен. Виждал съм как успешно и доходоносно съдържание внезапно губи ускорението си, щом комуникацията се затвори. Правилата на биологията казват, че хората, които управляват информация (и авторски права) – независимо дали са изпълнители, журналисти, рекламисти, маркетинг мениджъри, корпоративни издатели или правителства – трябва да бъдат далеч по-свободни в подхода си, ако искат да стигнат до хората и да се свържат с тях. За да илюстрираме правило номер пет, отговорът на организма към външни стимули, нека се върнем към масовото убийство в Чарлстън. За мнозина американци, особено за чернокожите, убийствата и снимките на Дилън Рууф са трудна за понасяне гледка. Така голямата общност на потребителите на социални мрежи, която обхваща пълния спектър от расово разнообразното американско общество, не може повече да търпи символ на нетолерантност и разделение като знамето на Конфедерацията. За мен Чарлстън е пример как периодично \"движенията\", родени от хаштагове, изпълняват ролята на отговор на имунната система. Те са дразнителите, антигените, които предизвикват емоционална и функционална реакция, за да се брани тялото от атаките на патогени. С шестото и седмото правило – възпроизвеждане и адаптация/еволюция – виждаме дълготрайния ефект на Социалния организъм върху културата ни. Мемите, тези единици структуроопределяща за културата и социалната ни ДНК информация, водят до възхода на други меми и идеи чрез процес на възпроизводство. Междувременно организмът е изправен срещу постоянен конфликт, когато идеите, застъпени от нови меми, често предизвикват ответна реакция от хора с противоположни възгледи. Подобно на телата ни, които стават по-силни от излагането на бактерии, конфликтите са важни, за да може организмът да се адаптира и еволюира. Отворената стъкленица на шумния и нецензуриран свят на социалните мрежи – колкото и шокиращ да е понякога – вече е основният двигател на културната еволюция. Еволюцията не е идеална. Това е процес, който невинаги означава \"прогрес\", или поне не както го разбират либералите. Днес както никога досега хората могат да общуват независимо от големите разстояния, но различните ценности продължават да са в сила и често е трудно да се постигне консенсус. С помощта на социалните мрежи както прекалено прогресивно настроените хора, така и екстремните консерватори, получават мегафон, който преди това им е бил отказван от централно контролираните медии. Всяка страна в даден спор може да се окаже победител, в зависимост от посланието и контекста. Този постоянен сблъсък е в тон с биоразнообразието в природата, където конфликтите между организмите и вътре в тях са част от съществуването. Клетъчните структури на живите организми могат да улесняват не само живота и растежа, но така също и болестта и смъртта. Раковите заболявания се развиват в човешкото тяло, като понякога надделяват над имунната система, в други случаи – не успяват. Вирусите постоянно влизат в клетките и подлъгват генетичната им ДНК да им позволи да се възпроизведат. Все пак има и добра новина – ежедневните битки, с които се ангажира имунната ни система, с времето водят до важни промени. В генетичните мутации, предизвикани от вируси и заболявания, се развива дълготрайна противодействаща сила. Именно чрез тези предизвикателства видовете се адаптират и еволюират. Същото важи и за Социалния организъм и човешката култура, която произлиза от него. С тази книга искам да окуража бъдещите творци, лидери и комуникатори по света да представят своите \"мемични различия\" и да имат доверие в социалните платформи, за да успеят да изградят дълготрайни връзки с крайните клиенти и да победят пазителите на статуквото, които все още имат твърде силен контрол върху живота ни. Тази промяна в мисленето е необходима, защото еволюционната стъпка, която доведе новия биологичен модел на комуникациите, е социалният еквивалент на драматичните промени в еволюцията на живия свят. Можем да направим паралел с онзи момент, когато живите организми за първи път изпълзяват от праисторическите блата или когато човекоподобните ни предци слизат от дърветата. Майкъл и аз ще се опитаме да защитим тезата, че социалните мрежи представляват най-развитото състояние до момента в еволюцията на човешката комуникация. Това, което не смятам да правя в тази книга, е да заявявам, че социалните мрежи са идеални. Няма никаква гаранция, че те ще продължат да се развиват по начин, който ще бъде от полза за обществото. Новите играчи, които доминират различните платформи, вече предприемат действия, за да контролират и цензурират информацията – действия, които имат негативно въздействие върху развитието на Социалния организъм и върху целта ни да постигнем открито и жизнено общество. Новите пазители на статуквото нанасят вреди на собствения си пазар – очевиден ефект, доказателство за който е напускането на Facebook от страна на милениалите (\"милениум\" поколението) и насочването към Snapchat и други платформи с повече свобода и контрол от страна на поколението Z. Този саморегулиращ се механизъм за хомеостаза може да се окаже средството, чрез което социалните платформи ще се придвижат към по-децентрализирана структура. Други технологии за децентрализация могат също да ускорят този процес. Въпреки това, компании като Facebook, Twitter и Google са концентрирали огромен контрол върху живота ни – до степен, в която властта им днес е съизмерима с правителствата на Китай и Индия като най-крупните мениджъри на човешки идентичности в света. Ако те трябва да притежават тази власт, е изключително важно платформите им да бъдат отворени към по-свободен поток на информация, а инфраструктурата и алгоритмите им да бъдат прозрачни. Също така е важно самите ние да бъдем наясно и да упражним влиянието си, за да се случи това. Необходимо е да променим подхода си. Бъдещето на социалните мрежи трябва да бъде една от основните грижи пред човечеството. Само за десетилетие тази нова форма се позиционира в центъра на обществото на XXI в. В новия свят всичко – от междуличностните решения през маркетинга до политическите структури – бива преобърнато. Как да съществуваме в новата реалност? В най-добрия случай би ни било трудно да сме в крак с нея. Едновременно сме обсебени и ужасени от този нов феномен, опитваме се да го опишем и обхванем, но получаваме само няколко съперничещи си метафори. Социалните мрежи като маркетингов инструмент, като форум за шегуващи се милениали, които си подхвърлят остроумни забележки, като начин да се поддържа контакт с отчуждени приятели или семейство или като огромен и шумен градски площад, пълен с полуполудели хора, крещящи обиди един към друг. Нито едно от сравненията не се доближава до сложността на мрежите. Затова просто оставаме объркани. Имаме нужда да бъдем уверени в социалните мрежи, а не само да стоим в периферията, докато те се движат напред. За да постигнем това, първо трябва да ги разберем. Нуждаем се от пътеводител, който свързва тази привидно непозната и неописана нова концепция с област от познанието, която е далеч по-установена и разпознаваема. Биологията, науката за самия живот, е този пътеводител.\"", "date": "2018.02.04", "title": "Откъс от \"Социалният организъм\" на Оливър Лъкет и Майкъл Дж. Кейси"}
{"url": "https://www.dnevnik.bg/bulgaria/2018/02/04/3123914_policiiata_arestuva_chetirima_dushi_pri_akciia_sreshtu/", "text": "Полицията задържа четирима души при акция срещу канал за крадени коли, която се проведе в неделя в София, съобщи \"Нова телевизия\". Полицаите нахлуха в помещение в столичния квартал \"Малинова долина\". Смята се, че на мястото са се разфасовали крадени коли. Би Ти Ви съобщава, че сред задържаните е Ицо Турчина, който за последно е бил арестуван през септември при подобна ситуация. Той е бил арестуван многократно за автокражби.", "date": "2018.02.04", "title": "Полицията арестува четирима души при акция срещу канал за крадени коли"}
{"url": "https://www.dnevnik.bg/video/2018/02/04/3123894_video_luvchetata_terez_i_masud_-_na_put_kum_svobodata/", "text": "След няколко протеста и намесата на премиера Бойко Борисов двете лъвчета Терез и Масуд заминаха  в неделя сутринта  от столичния зоопарк към Холандия. Там те ще бъдат настанени в спасителен център, докато не станат на годинка. След това ще бъдат трансферирани в убежище за животни в Южна Африка, където ще са най-близко до естествената си среда. Пътят до Холандия  ще трае около 30 часа с линейката, в която бяха натоварени. Състоянието на двете лъвчета ще се проверява на всеки два часа, а специалисти ще следят за нивото им на стрес.", "date": "2018.02.04", "title": null}
{"url": "https://www.dnevnik.bg/sport/2018/02/04/3123954_avtogol_na_donaruma_provali_milan_juventus_vkara_sedem/", "text": "След поредица от три поредни победи \"Милан\" допусна грешна стъпка в Серия А и спря изкачването си в подреждането. \"Росонерите\" стигнаха само до 1:1 като гост на \"Удинезе\", който е техен пряк съперник в битката за участие в Европа. Сусо изведе \"Милан\" напред още в началото на двубоя, но през втората част разконцентрирани действия на вратаря Джанлуиджи Донарума доведоха до негов автогол. За капак \"росонерите\" завършиха и с човек по-малко. Съперникът на  \"Лудогорец\"  в Лига Европа започна много агресивно на \"Дачия арена\" и се стремеше да контролира случващото се на терена. След само девет минути игра футболистите на Дженаро Гатузо поведоха благодарение на хубаво изпълнение на Сусо. Испанецът изстреля истински снаряд от почти 30 метра и изненада Албано Бицари – 0:1. До почивката \"Милан\" имаше превъзходство, но не успя да се възползва и да си осигури комфортна преднина. През втората част ролите се смениха и домакините погледнаха по-смело в атака, опитвайки се да притиснат \"росонерите\". Проблемите за тима на Гатузо започнаха в последните 20 минути, когато Давиде Калабрия беше изгонен за втори жълт картон. Това беше шести червен картон за \"росонерите\" от началото на сезона, като никой друг отбор не е имал толкова изгонени играчи. Оставането с десет души притесни отбора и \"Милан\" прие играта в собствената си половина, но действаше панически. В 76-ата минута Кевин Лазаня опита да центрира, топката се отклони първоначално в Леонардо Бонучи, а в опита си да я изчисти Донарума я отклони в мрежата си. Равенството свали \"Милан\" с едно място надолу и тимът вече е осми с 35 точки, следван от \"Удинезе\" с 33. В друг двубой от програмата за деня \"Ювентус\" разгорми \"Сасуоло\" със 7:0 и постигна най-убедителната си победа от началото на сезона. Шампионите на Италия вкараха седем попадения за първи път от повече от три години, след като на 9 ноември 2014 г. победиха със същия резултат \"Парма\". Много силен мач на \"Алианц стейдиъм\" направи Алекс Сандро, който откри головото шоу. Бразилецът се разписа в деветата минута след продължително разбъркване, а в 24-ата подаде на Сами Кедира, който удвои. Три минути по-късно отново Кедира се разписа, след пас на Миралем Пянич и озовавайки се на върха на атаката, не сгреши. В 38-ата минута двамата размениха ролите си и босненецът вкара след подаване на Кедира и мощен шут от границата на наказателното поле. За първи път този сезон \"бианконерите\" отбелязаха повече от два гола преди почивката, с което решиха и изхода на двубоя. През втората част дойдоха минутите на Гонсало Игуаин, който вкара хеттрик. Аржентинецът направи 5:0 в 63-ата минута с диагонален удар, а четвърт час преди края вкара и след подаване на Маркизио, залъга вратаря и плъзна топката в опразнената врата. Крайното 7:0 стана факт в 83-ата минута, когато Игуаин получи пас от Федерико Бернардески и прати топката над плонжа на вратаря Консили. В класирането \"Ювентус\" води с 59 точки, с две повече от \"Наполи\", който по-късно гостува на последния \"Беневенто\". \"Лацио\" е трети с 46 точки и също мач по-малко.", "date": "2018.02.04", "title": "Автогол на Донарума провали \"Милан\", \"Ювентус\" вкара седем на \"Сасуоло\""}
{"url": "https://www.dnevnik.bg/sport/2018/02/04/3123950_pochti_polovinata_ot_medalite_v_ski_biaganeto_sa_na/", "text": "Ски бягането е поредният спорт, в който може да гръмне голям допинг скандал. Разследване на няколко медии показва, че от направени 10 хиляди теста, 2000 състезатели са дали проби за забранени вещества. Според данните на германската телевизия ARD, британския вестник \"Сънди Таймс\", шведската телевизия СВТ и швейцарското списанир \"Републик\", 46% от всички медали на световни първенства и олимпийски игри в периода между 2001 и 2017 година са били спечелени от състезатели с явно завишени нива на кръвните показатели. Според разследващите резултатите показват, че състезатели с нередовни кръвни показатели са спечелили общо 313 медала от големи първенства по ски бягане, сред тях и 91 златни отличия. Резултатите от разследването показват също, че на старт в Пьонгчанг ще застанат повече от 50 състезатели, които имат ненормални кръвни резултати, което доказва, че в миналото те са използвали някакъв вид допинг, но въпреки това са се разминали без наказание. Поредните разкрития за съмнителни проби повдигат много въпроси броени дни преди откриването на олимпийските игри в Пьонгчанг. След игрите в Сочи преди четири години беше започната масова акция към изчистване на допинга, която доведе до сурови санкции за Русия. В крайна сметка повече от половината наказани руски олимпийци бяха оправдани. От ARD уточняват, че базата данни, която са използвали за разследването идва от надежден източник, който е готов да свидетелества. \"Той се интересува от това спортът да остане чист\", обясняват от телевизията. Германската медия се свърза и с двама експерти, които потвърждават за резултатите. Според Джеймс Стрей-Гъндерсън, американски лекар, който преди време е работил с Международната ски федерация (FIS) обяснява, че притеснително голям процент от медалистите са със съмнителни проби. \"В големите първенства за последните 16 години много голям процент от спечелените медали са на спортисти, чийто кръвни резултати са били определени като \"вероятно допингирани\" или \"съмнителни\" от поне един експерт\", гласи проучването. Не е изненада, че най-голям процент от заподозряните са руски спортисти. Останалите са норвежци, шведи, австрийци и германци. Това са и най-успешните нации в ски бягането.", "date": "2018.02.04", "title": "Почти половината от медалите в ски бягането са на спортисти със съмнителни кръвни проби"}
{"url": "https://www.dnevnik.bg/bulgaria/2018/02/04/3123978_tejka_katastrofa_zatvori_vremenno_putia_bansko_-/", "text": "Тежка катастрофа между камион и две леко коли затвори следобед пътя Банско - Разлог, петима са пострадали, съобщи Би Ти Ви. Той бе отново отворен за движение около 19 ч. Ранените са откарани в болницата в Разлог. Сигналът за инцидента е постъпил към 16:30 ч. Междувременно \"Фокус\" съобщи, че в района на Кресненското дефиле на места движението се извършва в една от двете ленти поради леки пътно-транспортни произшествия. По-рано днес  трима загинаха, а едно дете е в тежко състояние , при друг пътен инцидент на прохода на Републиката.", "date": "2018.02.04", "title": "Тежка катастрофа затвори временно пътя Банско - Разлог, петима са пострадали"}
{"url": "https://www.dnevnik.bg/evropa/2018/02/04/3123418_v_kipur_se_provejda_vtori_tur_na_prezidentskite_izbori/", "text": "Кипърският президент Никос Анастасиадис и левият му опонент Никос Малас ще се състезават във втория кръг на  президентската надпревара  днес. Това е повторение на изборите отпреди пет години, когато Анастасиадис смаза Малас, яхвайки вълната на гнева на избирателите от икономическата криза. За нея мнозина обвиниха предишния президент, чиято партия с комунистически корени АКЕЛ подкрепи кандидатурата на Малас. Пет години по-късно 50-годишният Малас се надява да обърне ситуацията с Анастасиадис ( на 71 години), представяйки се за млад лидер, който ще даде глътка въздух на притиснатите от кризата домакинства, но социологически проучвания показаха, че шансовете му не са големи. Малас е израснал в Пафос, където неговото семейство се премества след като бяга от своето село Айос Сергиос през 1974 г., когато турското нахлуване разделя Кипър по етнически линии. Той става доктор по генетика в Лондонския университетски колеж, а след това работи като изследовател. След 14 години, прекарани в Обединеното кралство, той се премества с жена си и четирите си деца в Кипър през 2001 г. и продължава работата си в Кипърския институт за генетика и изследвания. Участието му в политиката на страната започва през 2011 г., когато бе назначен за министър на здравеопазването в администрацията на президента Димитрис Христофиас. Малас подаде оставка от поста си през октомври 2012 г., когато реши да се кандидатира за президент. Той успя да спечели 43% от гласовете във втория тур на вота през 2013 г. срещу Анастасиадис - това е значителен брой с оглед на силното недоволство сред обществеността от правителството на Христофиас. Привлекателността на Малас е в това, че той е смятан до голяма степен за смятана от много избиратели, особено от по-младите, за корумпирана и неефикасна. Той е независим политик, който говори без заобикалки. Ориентираната му вляво политика и предпочитаната от него социална държава допадат на мнозина. Относителната му неопитност обаче се прояви на последния телевизионен дебат, когато бе победен от Анастасиадис по въпроса за сложната политика на преговорите за обединяване на острова. Никос Анастасиадис от десетилетия е водеща фигура на кипърската политическа сцена. Той подхранва политическите си инстинкти като лидер на втората по сила политическа партия Демократически сбор (ДИСИ) за период от десет години, като е бил преизбиран пет пъти. Избран бе за депутат през 1981 г. и бе народен представител до 2013 г., когато изпълни своята основна амбиция да стане президент с избирателна подкрепа от 57.4 на сто. Дългото му председателство на парламентарни групи му позволи да създаде широка мрежа от контакти с чужди политически лидери, което според неговите поддръжници укрепва неговите държавнически умения. Той смята, че неговата консервативна и насочена към бизнеса позиция помага на икономиката да се възстанови след икономическата криза през 2013 г., която можеше да се сравни само с икономическото свиване, което последва сблъсъците през 1974 г. Анастасиадис е известен с избухливия си характер, но се обгражда със Клеветниците го обвиняват, че няма авторитет и казва политически целесъобразни неща, за да постига целите си. Анастасиадис е следвал право в Атинския университет и е получил следдипломна квалификация по морско право от Лондонския университет. Той е женен и има две дъщери. Около 550 хиляди души в Кипър имат право на глас. Избирателните секции ще бъдат отворени от 7 ч. сутринта до 6 следобед, а резултатите се очакват няколко часа по-късно. /БТА/", "date": "2018.02.04", "title": "В Кипър се провежда втори тур на президентските избори"}
{"url": "https://www.dnevnik.bg/sport/2018/02/04/3123812_nju_inglund_peitriuts_i_filadelfiia_iiguls_shte/", "text": "Най-голямото спортно събитие в САЩ Супербоул LII ще се проведе тази нощ в Минесота. Финалният двубой от Националната футболна лига (НФЛ) ще противопостави  \"Ню Инглънд пейтриътс\" и \"Филаделфия ийгълс\" . Двата отбора се представиха впечатляващо през сезона като завършиха с 13 победи и само три поражения. Супербоул ще се проведе за втори път в Минеаполис след 1992 г., каот това е най-северната точка, на която се е играл двубоя за титлата. Прогнозата е за едва шест градуса по целзий, но времето няма да играе роля, след като мачът ще се играе на новия стадион \"Ю Ес банк\", който е изцяло покрит. Съоръжението, което беше открито през 2016 година е с капацитет 66 655 места. Стадионът на местния тим \"Минесота вайкингс\" струва 1.1 милиарда долара, а само сделката с US Bank за правата върху името беше на стойност 220 милиона за срок от десет години. Двубоят е чакан не само заради чисто спортната си важност за САЩ, но и заради шоуто край терена. Джъстин Тимбърлейк ще бъде звездата на почивката за трети път в Супербоул, но за първи път ще се появи на сцената сам. Преди началото на двубоя Пинк ще изпълни националния химн. С голям интерес се чакат и  рекламите по време на двубоя . NBC, която ще излъчи срещата постави минимална сума от 5 милиона долара за 30-секунден клип, но според последните информации някои компании са платили шест, дори и седем милиона, за да рекламират на Супербоул. Мач за историята Супербоул LII противопоставя \"Ню Инглънд\" и \"Филаделфия\" за втори път след 2005 година. Тогава Том Брейди изведе тима си до трета титла, а интересното е, че сега историята е почти същата. Миналогодишният шампион може да спечели трета титла за последните четири сезона и да защити трофея \"Винс Ломбарди\". Именно \"патриотите\" са последният тим в НФЛ, успял да спечели в две поредни години (2004 и 2005). При това успехът над \"Филаделфия\" преди 13 години донесе трета титла в рамките на четири години за \"патриотите\". Брейди от своя страна ще участва за осми път на Супербоул. Куотърбекът на \"Пейтриътс\" има участия във финалния мач, колкото целият тим на \"орлите\" общо. Брейди може да добави шести шампионски пръстен в кариерата си и да стане еднолично най-успешният състезател в американския футбол. До момента той е най-успешният куотърбек, а пет титли е печелил и лайнбекърът Чарлс Хейли. При победа \"Ню Инглънд пейтриътс\" ще изравни \"Грийн бей пакърс\" с шест титли като най-успешния франчайз в НФЛ. При загуба обаче \"патриотите\" ще са наравно с \"Денвър бронкос\" с пет загуби, което е рекорд в Лигата. Младостта срещу опита Супербоул ще бъде и битка между двама състезатели в много различна ситуация. Том Брейди е вече на 40 години и постави рекорд за най-възрастен куотърбек спечелил отличието (досегашният беше на Пейтън Менинг – бел. ред.). Съперникът му Ник Фолс обаче за първи път ще играе във финалния сблъсък. Фолс стартира в едва три срещи от редовния сезон, но след това се представи много силно в плейофите. В историята на НФЛ само двама състезатели на поста куотърбек са започвали в по-малко мачове Дъг Уилямс и Джеф Хостетлър, но и двамата печелят Супербоул. \"Опитваме се да бъдем спокойни преди този мач, защото през годините нашият отбор натрупа много голям опит. Спокойни не значи отпуснати, това трябва да е ясно. Готови сме за битка, както винаги\", предупреди Брейди преди двубоя. Неговият съперник Фолс също демонстрира самочувствие и изрази надежда, че \"орлите\" ще продължат със силното си представяне. \"Мачът не е между мен и Том Брейди. Всеки един на полето е важен и ние ще покажем, че сме отбор. Стигнахме дотук като отбор и така ще спечелим\", каза куотърбекът на \"Филаделфия\". Супербоул LII ще започне около 1.30 часа през нощта българско време. Нито една българска телевизия не е заявила, че ще излъчва срещата.", "date": "2018.02.04", "title": "\"Ню Инглънд пейтриътс\" и \"Филаделфия ийгълс\" ще определят победителя в Супербоул LII"}
{"url": "https://www.dnevnik.bg/photos/2018/02/04/3118812_fotogaleriia_shampionskite_trenirovki_na_mark_markes/", "text": "Марк Маркес   през сезон 2017, но не мисли да спира дотук и вече се готви с пълни сили за новата кампания. Испанецът велзе във фитнеса, където тренира, за да остане на върха в най-бързата надпревара на две колела.", "date": "2018.02.04", "title": "Фотогалерия: Шампионските тренировки на Марк Маркес"}
{"url": "https://www.dnevnik.bg/istorii_na_denia/2018/02/04/3092295_vania_koiato_pomaga_na_drugite_vupreki_sobstveniia_si/", "text": "За хората с двигателни проблеми в България е много трудно да си намерят работа. Работодателите почти винаги автоматично отхвърлят кандидата, щом разберат за \"особеността\" му. Но с много упоритост и подкрепа от своите близки, някои хора с увреждания успяват да живеят активно и да бъдат полезни на себе си и на другите. Ваня Пандиева е психолог и всеки ден дава консултации в частния си кабинет. Това обаче не е просто работата ѝ, а нейното призвание. Двигателният ѝ проблем не ѝ пречи да помага на много хора да осъзнаят и намерят решение на своите проблеми. \"Той дори ме мотивира\", казва тя. Да си с двигателен проблем и да работиш в България се счита едва ли не за геройство. Може би в някакъв смисъл е точно така, като се огледаме в средата и условията, в които живеем. \"Стереотипното мислене и предразсъдъците ни карат да възприемаме все още хората с увреждания като \"болни\", \"безпомощни\" и \"уязвими\". \"Но нима всеки човек не е уязвим?\", пита риторично Ваня.  От ранна детска възраст е усещала, че не е като другите деца. Но никога не е осъзнавала себе си като човек, който трябва да живее затворено, ограничено и изолирано. Напротив - избрала си е професия, с която да помага на другите.  Кабинетът й е в центъра на София. Помага на хора с емоционални проблеми и които не се чувстват щастливи. Тя най-често ги съпътства в усилията им да открият причините, поради които се чувстват самотни и несправящи се, влизат в различни конфликти с околните или имат усещането, че остават \"извън\" света. Все по-често при нея идват за помощ хора с екзистенциални въпроси. Почти всичките проблеми на хората са свързани с общуването, със срещата и връзката с другите и най-вече със себе си, казва тя.  Да си психолог никак не е лесно. \"Необходима е много отворена мисъл, дълбоко познание за човешката психика и умение да удържаш страховете и емоциите на пациентите\", споделя Ваня. Работила е с възрастни и с бездомни хора и е горда, че за много от тях животът на улицата вече е само спомен. Хората, които сега прекрачват прага на нейния кабинет, постоянно се увеличават. Но все още съществуват и предразсъдъците, че да отидеш не психолог е нещо, което те уличава в недопустима слабост, негодност или лудост. \"Ако човек потърси психологическа помощ, това вече е признак на зрялост. Сила и зрялост е да се изправиш срещу собствените ти страхове и мрачни страни, да ги разпознеш, осмислиш и приемеш, така че да водиш един по-осъзнат живот. Познанието за себе си носи свобода\", казва Ваня.  Преди да започне своя практика Ваня е била психолог в дом за възрастни. \"Мислим си, че те се нуждаят само от храна, покрив, лекарства и един телевизор за компания. Докато в други европейски страни хората след 65 г. продължават да се наслаждават на живота\", казва Ваня.  Взаимодействието между поколенията в България е проблем. \"Ние смятаме, че възрастният човек си е изиграл ролята, завършил е професионалния си път. Докато в Германия например възрастните хора цял живот се стремят да учат нови неща. Потенциалът на възрастните се използва и резултатите са удивителни. Усещането, че си нужен е равносилно на това да се чувстваш жив\". , твърди тя, и съветва: \"Ако сте възрастни и самотни, непременно търсете общуване с добри и приятни хора\".  \"Правени са много научни изследвания, но и моето лично убеждение е, че  общуването и връзките между хората удължават живота \", категорична е Ваня. Но общуването в социалните мрежи, което е съвременният феномен, е нож с две остриета. \"Човек може да ги използва, за да се информира за някои неща, да открива изгубени познанства и да поддържа връзка с приятели. Но то в никакъв случай не може да замести напълно живия контакт между хората\", казва Ваня. Семейството е много важна опора за всички хора, а за хората с двигателни проблеми то има още по-голяма роля. Ваня признава, че това тя днес да е \"видима\", да е активна и да помага на другите, е възможно благодарение на нейните родители, които никога не са я държали изолирана вкъщи.  Още от малка е пътувала. Заедно с родителите си и по-голямата си сестра са пътешествали много из знайни и незнайни красиви места на България. Стигали са до подножието на планински върхове. Пази авантюристични и носталгични спомени от Пирин и Родопите в сърцето си.  Родителите ѝ са неизменно до нея и по време на следването ѝ в Софийския университет. Преди 20 години, когато в България не е имало и мисъл за достъпност, те са ѝ помагали да изкачва стълбите на сградата без рампи, но и през ум не им е минавало да се откажат.  За повечето родители в България в тази ситуация е трудно да възприемат увреждането на своето дете като предизвикателство, вместо като нещо, с което трябва да се примирят, смята Ваня. Затова според нея е много важно да има държавни политики, подкрепящи семействата на хората с увреждания, а за самите хора с увреждания е важно да има услуги, насърчаващи тяхната независимост. \"За съжаление ние сме отчайващо далеч от такова мислене и усилие\", казва тя.  Нейни приятели в чужбина я уверяват, че причината за изолацията и чувството на неприспособимост на хората с увреждания в България не идва от самите тях, а от държавата, в която живеят. Но Ваня вярва, че въпреки безпомощните си тела, хората с увреждания могат да управляват сами своя живот. \"Те могат да работят, да имат семейство, да имат деца, да обичат, да правят секс, да пътуват, да помагат\", казва Ваня. Важно е само да имат условия за това.  \"В много европейски страни има такива политики, които позволяват на хората с увреждания достъп до всякакви технологични иновации, за да живеят пълноценно и независимо от чужда помощ\", казва тя. Като пример за така наречения \"златен стандарт\" посочва системата в Швеция. \"В една адаптирана среда шведите с увреждания са напълно самостоятелни. В много от домовете им има автоматични врати, индивидуално адаптирани за тях кухни, така че те нямат никакви ограничения в това да почистят дома си, да сготвят вечеря за семейство и приятели или да измият чиниите\". Независимо от тежестта на увреждането много от хората шофират самостоятелно пригодени за тях коли. И още нещо: \"Често на хората с увреждания се гледа като на безполови същества. Ако имаш увреждане, сякаш не може да се влюбваш, да имаш интимна връзка. Не се говори открито за това, възприема се странно и с неудобство. А любовта и общуването са основна човешка потребност.\", допълва психологът. Ваня признава, че се обезсърчава, когато прави сравнение между България и някои други европейски страни. \"Много често хората с двигателни проблеми сме свикнали да правим компромиси с достъпността, транспорта, качеството на съществуващите услуги, защото се страхуваме, че може да се отнеме и малкото, което е налично. А така ти сякаш правиш един голям компромис със собствения си живот. Оттегляш се в едно тихо и \"невидимо\" съществуване\", споделя жената. Самата тя обаче отказва да направи подобен компромис с щастието и живота си.", "date": "2018.02.04", "title": "Ваня, която помага на другите, въпреки собствения си проблем"}
{"url": "https://www.dnevnik.bg/bulgaria/2018/02/04/3123830_jult_kod_za_viatur_i_dujd_e_obiaven_za_chetiri_oblasti/", "text": "Днес вятърът на повечето места ще утихне, като на места ще е умерен, а в Дунавската равнина ще е временно силен. Жълт код за силен вятър и дъжд е обявен за четири области - Кърджали, Хасково, Ямбол и Бургас, показва прогнозата за неделя на НИМХ към БАН. Вятърът в по-голямата час от страната ще е северозападен, заради което ще има и понижение на температурите. Валежите постепенно ще спират, а след обяд и облачността ще се разкъса. В Източните Родопи и Югоизточна България валежите ще са значителни и ще спрат в нощта срещу понеделник. По обяд се очаква температурите в страната да са между 7 и 12 градуса, в София около 8. Над Черноморието ще бъде облачно и с валежи от дъжд. През деня температурите там ще се понижат и ще са между 8 и 10 градуса. Над планините ще е облачно с валежи от сняг, които ще спират след обяд. На 1200 мвтра температурата ще е около 4 градуса, а над 2000 метра - минус 2..", "date": "2018.02.04", "title": "Жълт код за вятър и дъжд е обявен за четири области в Южна България"}
{"url": "https://www.dnevnik.bg/razvlechenie/2018/02/04/3123145_dnes_e_posledniiat_shans_da_spechelite_bileti_za/", "text": "До 23:59 ч. днес е последния шанс за  участие в играта \"Най-мрачният час\" , свързана с едноименния биографичен филм за Уинстън Чърчил. Гари Олдман играе великия британски министър-председател в седмиците след качването му на поста през май 1940 г., когато трябва да убеди Великобритания да се изправи сама срещу нацистка Германия. Дали това ще е ролята, която ще донесе на Олдман статуетка след  десетки забележителни изпълнения?  С над 60 награди досега и 6 номинации за \"Оскар\", \"Най-мрачният час\" тръгва по българските кина на 2 февруари, а \"Дневник\" предлага на читателите си възможност да спечелят 10 двойни покани за филма с  новата си киноигра . Верен отговор на първи въпрос ще ви класира в томболата за наградите, но успешно участие и в двете нива увеличава шансовете за успех. От утре играта вече ще е във второто си ниво - \"Зад кадър\".", "date": "2018.02.04", "title": "Днес е последният шанс да спечелите билети за \"Най-мрачният час\""}
{"url": "https://www.dnevnik.bg/sviat/2018/02/04/3123491_kakvo_shte_se_sluchi_s_falshivite_novini_prez_2018-ta/", "text": "Борбата с фалшивите новини ще продължи, но без посока и стратегия. Това сочи изследването Journalism, Media, and Technology Trends and Predictions 2018. В годишния доклад на \"Ройтерс\" участват 194 водещи фигури в областта на медиите, социалните мрежи и технологиите. Под термина \"фалшиви новини\" аудиторията разбира много неща – журналистика, опетнена от предразсъдъци; подвеждаща онлайн реклама; нарочно създадени лъжливи истории, разпространени в социалните мрежи; политически увъртания. Няма бърз лек срещу всички тези проблеми, твърдят от \"Ройтерс\". Ето каква е прогнозата на института за борбата с фалшивите новини през 2018 г.  Експертите, интервюирани от \"Ройтерс\" очакват, че ще се прилагат нови алгоритми за улавяне на екстремистко съдържание, и те ще дават знак на хората модератори.  Изкуственият интелект  ще се включи в процеса и ще стане още по-умен и самодостатъчен. Но технологиите ще бъдат и заплаха – вече има експерименти с обработката на видео и аудио, които показват, че те са достатъчно напреднали, за да създават с голяма точност изкуствени изображения на обществени фигури. А това ще направи борбата с фалшивите новини още по-трудна. . След като първоначалната реакция на  фалшивите новини  ( fact-checking ) набра скорост, независимите проверки на факти ще получат повече финансиране, ще има инвестиции и в автоматични решения, които да спомагат дейността им. Видимостта им в социалните мрежи и в търсачките ще се увеличи. Ще дойде и отговор под две форми – обектите на проверка ще противоречат на изводите им и ще бъдат създадени \" алтернативни проверяващи \". През декември The Weekly Standard стана първата консервативна медия, официално призната в САЩ за проверяваща факти. 2018 г. ще даде началото на споровете кой има право да бъде в тази позиция.  По-малко от половината потребители разпознават от коя медия идват новините, които  виждат в социалните мрежи . А способността на идентифицират тези, на които имат доверие, ще се бъде ключова за здравословната информационна екосистема. \"Гугъл\" вече обеща да издига в резултатите висококачествено и достойно за доверие съдържание, има и проекти, които оценят етичните стандарти и журналистическата експертиза на авторите, за да ги вградят в алгоритмите. Образованието на тема \"фалшиви новини\" и как да бъдат избегнати те също ще бъде важно. Очкават се инициативи, кампании и програми, които да обучат хората как да бъдат активни, а не пасивни консуматори. Би Би Си например създаде нарочен сайт за тийнейджъри и през годината ще изпраща свои топ водещи в училищата, за да образова децата как да оценят вярна или лъжлива е дадена информация.", "date": "2018.02.04", "title": "Какво ще се случи с фалшивите новини през 2018-та"}
{"url": "https://www.dnevnik.bg/photos/2018/02/04/3123716_fotogaleriiav_imeto_na_iemaniia/", "text": "Хиляди поклонници идват на плажа в Монтевидео, Уругвай по това време на годината, за да почетат африканската морска богиня Йемания. Влизайки в океанските води с дарове в ръка и песни, те искат да покажат своята благодарност за нейната закрила и благословия.", "date": "2018.02.04", "title": "Фотогалерия:В името на Йемания"}
{"url": "https://www.dnevnik.bg/detski_dnevnik/2018/02/04/3120592_kniga_za_roditeli_na_deca_do_6_godini/", "text": "Сто занимания по системата Монтесори, за да подготвим детето си да чете и пише\" е посветена на родители на деца до 6-годишна възраст и предлага идеи и занимания в домашна атмосфера, насърчават самостоятелността на детето и му помагат да усвои четенето и писането с лекота. Книгата под марката на издателство \"Колибри\" вече може да се намери по книжарниците в превод на Валентина Бояджиева. Педагогическият метод на Мария Монтесори се опира на схващането, че детето развива своята интелигентност чрез сетивата и че преминава през \"периоди на чувствителност\", по време на които мобилизира цялата си енергия, за да открие и усвои дадено умение. Чувствителният период за писането и четенето започва малко преди тригодишната му възраст и продължава до шестата му година.  Книгата съдържа фотографии, илюстриращи идеите на авторката Мари-Елен Плас, която популяризира педагогическия модел на Мария Монтесори успоредно с професията си на моден стилист. В края на книгата с приложна тетрадка, за да си могат родителите да си направят сами помагалата Монтесори.", "date": "2018.02.04", "title": "Книга за родители на деца до 6 години"}
{"url": "https://www.dnevnik.bg/sviat/2018/02/04/3123833_uma_turman_sushto_obvini_harvi_uainstiin_v/", "text": "Ума Търман, муза на режисьора Куентин Тарантино и близка на продуцента Харви Уайнстийн, е поредното име в списъка с актрисите, обвиняващи низвергнатия холивудски магнат в посегателство, предаде Франс прес, цитирана от БТА. В интервю, публикувано вчера във в. \"Ню Йорк таймс\", Търман разказа на какво е била подложена. Фактите датират от времето след излизането на екран на филма \"Криминале\" на Тарантино през 1994 г. Известно време след работна среща в Париж, която взела странен обрат, когато Уайнстийн поканил актрисата в стаята си, а после в сауната на хотела, Търман се срещнала с продуцента в Лондон, отново в хотелската му стая. \"Той ме блъсна и се опита да се хвърли върху мен и да се съблече. Направи куп неприятни неща\", разказва тя в интервюто. Малко след това Ума Търман отишла в хотела на нападателя си, за да се срещне с него, и го предупредила: \"Ако направиш на друг това, което направи с мен, ще съсипеш кариерата, репутацията си и ще изгубиш семейството си, гарантирам ти го\". \"Г-н Уайнстийн признава, че е направил опит за близост с г-жа Търман, след като неправилно изтълкувал държанието й в Париж. Той незабавно се извинил\", но се пита днес поради какви причини Ума Търман е чакала 25 години, за да огласи публично тези обвинения\", реагира в комюнике говорителка на бившия продуцент, който в момента е на лечение в Аризона. Адвокат на Харви Уайнстийн, Бен Брафман, каза, че продуцентът е смаян и опечален от лъжливите, както той смята, обвинения от човек, с когото е работил тясно над две десетилетия. Според приятелка на Търман, която я придружила в злополучния ден, актрисата била бясна след срещата с Уайнстийн. Той я заплашил, че ще провали кариерата й. Чувствам се толкова зле заради всички жени, подложени на посегателства след мен, казва в интервюто 47-годишната актриса. За Тарантино Ума Търман разказва, че при заснемането на \"Убий Бил\" (Kill Bill) 2 през 2004 г. поведението му било брутално, граничещо със садизъм. Режисьорът отказал да вземе каскадьорка и принудил Търман да шофира сама, с пълна газ. Актрисата претърпяла тежка катастрофа и мислела, че повече няма да може да ходи. Казва, че и до днес чувства болки във врата и коленете си. \"Имахме страшна кавга, обвиних го в опит да ме убие\", разказва тя.", "date": "2018.02.04", "title": "Ума Търман също обвини Харви Уайнстийн в посегателство"}
{"url": "https://www.dnevnik.bg/sport/2018/02/04/3123803_koreiska_kompaniia_shte_dari_110_hiliadi_kondoma_za/", "text": "Олимпийските игри в Пьонгчанг ще поставят рекорд още преди първото състезание в корейския зимен център да бъде проведено. Корейските информационни агенции съобщиха, че в олимпийското село ще бъдат доставени 110 хиляди кондома, което е най-големият брой на олимпийски игри. Това е с близо 10 000 повече от Ванкувър 2010 и Сочи 2014, твърди CNN. Местната компания Convenience Co за производство на презервативи ще направи дарението. Това значи, че при 2925 олимпийци, колкото са се класирали до момента, всеки ще има средно по 37.6 кондома за престоя си в олимпийското село. \"Те ще бъдат поставени в кутии в тоалетните , както и общите помещения. Ще има в прес центъра, медийното село, а и в медицинския център\", обявиха организаторите. Дарителят Convenience Co обясни, че го прави, \"за да предотврати разпространения на ХИВ вируса\". Говорителят на компанията Чунг Гюн-сик обаче заяви, че не очаква всички те да бъдат използвани. За първи път кондоми бяха дарени на олимпийски игри през 1988 г. в Сеул. В същото време на игрите се очаква и бум в използването на приложението за мобилни телефони Tinder. Платформата за срещи отбеляза ръст от 129% на летните олимпийски игри в Рио де Жанейро, а спортистите също си признават. \"Знам доста от спортистите, които го имат на телефоните си. На игрите винаги го ползваме\", каза преди време Маркъс Ниман, който е състезател по джудо.", "date": "2018.02.04", "title": "Корейска компания ще дари 110 хиляди кондома за олимпийското село в Пьонгчанг"}
{"url": "https://www.dnevnik.bg/sviat/2018/02/04/3123355_turciia_izdiga_v_kult_religioznoto_obrazovanie_no_to/", "text": "На хълм, от който се вижда Истанбул, е и училището, където преди 50 години момче от квартал на работническата класа опознава исляма. Момчето е Реджеп Тайип Ердоган, който по-късно ще стане президент на Турция, а училището е сред първите религиозни, създадени от държавата, за да обучават бъдещитe имами и проповедници. То е пример за политиките на управляващата Партия на справедливостта и развитието (ПСР) и Ердоган, инвестирали милиарди в религиозното образование през последните години, но със съмнителни ползи, разказва \"Ройтерс\" в специален репортаж. Самият президент се върна в училището, сега с име \"Анадолско висше училище имам хатип \"Реджеп Тайип Ердоган\" след преустройство за 11 милиона долара, в началото на академичната 2017-2018 г. \"Общата цел на образованието и системата на преподаване е да отгледа хора, които уважават историята, културата и ценностите си,\" каза Ердоган пред деца, които развяваха турско знаме и отбелязваха повторното отваряне на училището. Президентът вече е показвал многократно, че целта му е да отгледа \"набожно поколение\", което \"да работи за изграждането на нова цивилизация\" и е изтъквал постиженията на Турция и Османската империя като по-важни от западните идеи. Училището, което сега носи неговото име, е само един пример за усилията му да върне религията в центъра на обществения живот - хиляди училища получават милиарди долари, заделени за религиозно образование. Преглед на турския бюджет и плановете за инвестиции, направен от \"Ройтерс\", показва, че разходите за училищата имам хатип за момчета и момичета между 14 и 18 г. ще се двоят, за да достигнат 1.68 милиарда долара през 2018 г. Това ще е около четвърт от целия бюджет за гимназиите, макар 645 000 ученици в тях да са едва 11 на сто от всички гимназисти в страната. Така малко над една десета от учениците в този сегмент получават 23% от парите или два пъти колкото тези в обикновени учебни заведения. От 2012 г., когато и този тип религиозни училища започнаха да приемат и ученици в прогимназия, между 10- и 14-годишна възраст, броят на децата в имам хатип достигна 1.3 милиона души. Те се обучават в общо 4000 институции и продължават да се строят още - плановете на властите са да довършат изграждането на 128 гимназии през 2018 г. и започнат строежа на още 50. Увеличени са и часовете по религия в обикновените училища, някои от които вече са се превърнали в имам хатип, но правителството отказва да даде подробности. Въпреки допълнителните разходи обаче успеваемостта на учениците в имам хатип е по-ниска от обичайната, а министерството на образованието не отговаря на въпроси на \"Ройтерс\" за тях. Образователният министър Исмет Йълмаз досега е настоявал, че откриването на нови училища е отговор на нуждата в турското общество. \"Правим каквото кажат гражданите ни,\" каза той през декември. Според съветник на правителството, потърсен от агенцията, \"ислямът не се налага на хората... просто даваме възможност на семействата, които искат да изпратят децата си в имам хатип.\" \"Дъщеря ми мечтае за имам хатип\" За някои в Турция възходът на религиозното образование е проблем - интервюта с родители, учители и представители на образованието показват, че ролята на исляма в образованието разделя общественото мнение. За едни ислямистката вълна в училищата лишава децата от други възможности. Базата на Ердоган, довела ПСР на власт през 2003 г., обаче не смята така. Новият комплекс на имам хатип \"Реджеп Тайип Ердоган\", издържан в ислямски стил, се намира в европейската част на Истанбул. Там учат близо 800 ученици - факт, който носи гордост на родителите им. \"Ако даде Бог, всички наши училища ще достигнат този стандарт и качество,\" смята 45-годишният химик Камбер Чал, чийто 16-годишен син според него посещава училището с радост. \"Дъщеря ми сега мечтае за имам хатип, за времето, когато ще се покрие и ще учи за Корана и живота на Пророка.\" Преди петъчните молитви някои деца играят футбол, други слушат имам в джамия на покрива, разказва репортер на \"Ройтерс\", посетил училището през октомври. Уебсайтът му изтъква успехи в биологията, химията, арабския език и рецитирането на Корана, както и спортове като карате. Религиозното образование заема между една четвърт и една трета от учебната програма на училищата имам хатип. Светски ориентираните турци, хората с възгледи в лявата част на политическия спектър и представители на алевитското малцинство не могат да примат това. Според Ферай Айтекин Ердоган, която оглавява синдикат на учителите и критикува експанзията на имам хатип, \"няма нужда хората да получават религиозно образование, за да си намерят професия.\" Разделения Може училището на Ердоган да е образец за имам хатип, но има и други примери. В азиатската част на Истанбул например прогимназията \"Саригази\", отворена по случай 60 години от основаването на Република Турция, е светско училище в район с голям брой Алевити и светски ориентирани турция, голяма част от което се \"превръща\" в имам хатип. Стотици подписи са събрани, за да бъде спрян процесът, след като \"гостуващите\" религиозни часове, в помещения на училището, водят дотам, че в сградата с 3000 ученици в \"светска\" прогимназия 1300 души са част от \"паралелен\" имам хатип. Според някои родители учениците в \"светската\" част на училището получават по-малко финансова подкрепа, а учебният процес е затруднен от това, че в момента има средно по 40 ученици в клас, докато в помещенията \"имам хатип\" броят е средно 30 души. \"Защо имам хатип да е по-добрата част от училището\", пита майката на едно от децата; някои от родителите твърдят, че те не могат да ползват помещения за научни експерименти и изкуство. \"Ройтерс\" не може да потвърди думите им, но в отговор на петицията образователните власти искат да изградят ново училище в района. Според родителите друга петиция от октомври е спряла изграждането на стена в единия край на игрището, която според тях е била крачка към окончателното разделяне на \"Саригази\" на две части. В друго училище в азиатската част, \"Махмут Кемал Инал\", родители казват, че не са успели да предотвратят превръщането му в имам хатип, което според властите е било искано от \"местните общности\". Данни на \"Ройтерс\" обаче сочат, че в училището са се записали два пъти по-малко деца в началото на сегашната учебна година, отколкото обикновено постъпват там. Значителни разходи От 6.9% от общия бюджет през 2003 г. разходите за образование са достигнали 12.3% за тази година. Въпреки този почти двукратен скок - и по-щедрото финансиране на религиозните училища - децата в имам хатип изглежда изостават спрямо съучениците си в обикновени училища. Езва 18% от кандидатстващите в университет от имам хатип са били приети, докато от \"светски\" държавни гимназии делът им е 35 на сто, а от частни - 45 на сто. Проучване на Организацията за икономическо сътрудничество и развитие от декември също показва, че успехът на гимназистите от имам хатип е под средния за страната. Турция освен това загуби осем места в класацията за успеха на учениците в химия, математика и четене в сравнение с резултата в предишно изследване от 2014 г. Сега тя е на 50-о място от 72 страни. Трудно е да се каже дали социоикономически фактори създават разликите между учениците в имам хатип и останалите, но първите са разпространени както в големите градове, така и в по-малките, в квартали, населявани от хора и с по-ниски, и с по-високи доходи. \"Национална идентичност\" Според застъпниците на имам хатип експанзията им сега се дължи на предишните практики те да бъдат \"потискани\" - за последно повечето от тях бяха затворени при т. нар. \"постмодерен преврат\" от 1997 г., когато армията поиска от правителството да подаде оставка и наложи затварянето на религиозните училища. Това доведе до протести в много части на Турция. Според бизнесмена Ханефи Гюндоган, който не успял да прати големия си син в такова училище заради погрома, но го направил с най-малкия си, \"мюсюлманите вече са стигнали момент, в който могат да дишат по-спокойно в собствената си страна.\" \"През последните 15 години правителството показва уважение към мюсюлманите,\" добавя той. Представители на асоциацията на училищата имам хатип обясняват, че модернизацията и приемането на западните ценности не са се случили \"здравословно\", а по \"повърхностен\" и \"формалистки\" начин и това не е \"в хармония със социологията\" на страната. И родители, чиито деца посещават религиозни училища, изтъкват нуждата от добро морално образование. Критици от друга страна настояват, че с този процес се изгражда опасна версия на \"национална идентичност\" през образованието. Те изтъкват изместването на теорията на  Чарлз Дарвин  за еволюцията в учебната програма и удвояването на броя на часовете по религия в \"обикновените\" училища. Вероучението става задъжлително и родители, които не желаят това, трябва да се обърнат към съда. \"Не го правя само за себе си... искам на детето ми да бъде разрешено да няма уроци по религия, но се боря и за премахване на задължителното религиозно образование от програмата,\" казва инженерът Йозлем Коч, спечелил дело и дал възможност на сина си да не учи религия. Има  и други родители в Турция , които се чудят защо това е крайно необходимо.", "date": "2018.02.04", "title": "Турция издига в култ религиозното образование, но то постига слаби резултати"}
{"url": "https://www.dnevnik.bg/bulgaria/2018/02/04/3123837_silniiat_viatur_e_poprechil_i_na_kacaneto_na_samoleti/", "text": "Силният вятър е попречил на самолет на нискотарифната авиокомпания \"Райънер\" да се приземи на пистата заради недобрите метеорологични условия в събота вечерта, съобщи \"Нова телевизия\". Полетът е бил от Лондон до София. Самолетът е излетял е от британската столица в 16.50 часа местно време и е трябвало да кацне в 22 часа вечерта българско време, като полетът е трябвало да продължи 3.35 часа. След два опита да кацне, самолетът се е пренасочил към Букурещ. Летищните власти уточниха, че действието е предприето по желание и преценка на пилота. Пътниците ще бъдат превозени към София с автобуси. От Летище \"София\" посочват, че в момента обстановката е нормална и самолетите кацат безпрепятствено. Около 5 хил. абонати на ЧЕЗ в Западна България продължават да бъдат с нарушено електрозахранване заради силния вятър през изминалото денонощие, съобщава компанията. 2 600 от тях са в област Благоевград, 2 100 в Софийска област, а около 400 в София-град. Екипите на ЧЕЗ работят по отстраняване на проблемите. Скъсани кабели има само там, където са паднали дървета. Няма пострадали хора, съобщи агенция \"Фокус\". ", "date": "2018.02.04", "title": "Силният вятър е попречил и на кацането на самолети, все още има хора без ток"}
{"url": "https://www.dnevnik.bg/sviat/2018/02/04/3123492_moje_li_robotizirana_ruka_da_sviri_na_kitara_video/", "text": "Може ли роботизирана ръка да откъсне дръжката на черешка или да свири на китара? Може, ако е вдъхновена от дизайна на човешката. Италиански учени, подпомагани от  Европейския съвет за научни изследвания , разработиха хибридна, електрифицирана и органично-контролирана протеза за ръка, с която човек може да бере грозде или да реже хляб – действия, уж ежедневни, но трудни за повечето съществуващи протези. Как е създадена Италианският изследовател в областта на роботиката, Антонио Бикки, е пионер с разработването на така наречената \"СофтХенд\" (SoftHand), която е създадена в Италианския технологичен институт с финансиране от  Европейския съвет за научни изследвания  (ERC). След като изучава в детайли моторния контрол на човешката ръка и как тя е невралгично свързана с мозъка, Бикки и  неговият екип  се заемат да установят кои движения са най-важни, за да може една ръка да хваща, задържа и борави с различни предмети. Те установяват, че вместо отделни мотори да задвижват всяка става в изкуствената ръка, един мотор може да се използва за извършването на едно цяло движение. Оказва се, че хващането на предмет може да се извърши чрез комбинирането на няколко относително прости движения в така наречения синергизъм. Синергизмът между прости движения се среща нормално в човешката ръка, където различни групи от мускули, които по отделно извършват различни движения, работят заедно, за да може ръката като едно цяло да извърши напълно ново по-сложно движение. Следващото предизвикателство за екипа е било да разработят ръка, която може да адаптира силата на хващане според ситуацията - дали хваща тежък чук или зрял плод например. С помощта на сигналите от средата, човешката ръка \"решава\" как да подходи в дадената ситуация. Бикки и неговият екип се опитват да пресъздадат точно това качество на крайника в своята високо-техонологична протеза. Какво следва Екипът продължава да развива изобретението като разработва и интегрира китка към ръката. Най-голямото предизвикателство, върху което екипът работи, е да даде възможността на човека, използващ протезата да получава сензорни сигнали. Подобни сигнали биха позволили да се усещат размерите, повърхността и температурата на предметите, до които протезата се докосва. Когато това е възможно, собственикът ѝ ще може да изпълнява много по-фини движения и да избягне счупването на предмети, когато биват хващани прекалено силно или изпускането им, ако се използва недостатъчно сила. Роботизираната ръка все още е прототип и засега се използва основно за операции в индустриална среда. Въпреки това тя може да бъде вече закупена от стартъп компанията  КюБиРоботикс , а в момента очаква одобрение на статута си на медицински уред от Агенцията за контрол на храните и лекарствата (FDA) в САЩ. При получаване на това разрешително протезата ще бъде широкодостъпна на пазара до две години. Кои стои зад ръката Доктор Антонио Бикки  е завършил университета в Болоня и работил в Масачузетския технологичен институт, в университети в Италия и Аризона. От 2009 насам той ръководи \"Софт Роботикс Лаб\" в Италианския технологичен институт в Генуа. Дело на неговия екип е и \"СофтХенд Про\" - изкуствена ръка, вдъхновена от дизайна на човешката. Прототипът бе представен на  Европейската седмица на роботиката  в Брюксел през 2017 и тестван на  Кибербиатлона  в Цюрих Научната статия за протезата \"СофтХенд\" четете  тук . Дроктор Бикки и неговите разработки, финансирани от  Европейския съвет за научни изследвания , са отразени от проекта  ERC=Science2 , чиято мисия е да популяризира научно теми от паневропейско значение. Темата за роботиката е само една от сферите в светлината на проекта. Друга много популярна тяхна тема е \"градът на бъдещето\". Всички проекти, които ERC=Science2 отразява, са субсидирани от Европейския съвет за научни изследвания.", "date": "2018.02.04", "title": "Може ли роботизирана ръка да свири на китара (видео)"}
{"url": "https://www.dnevnik.bg/sport/2018/02/04/3123841_shte_produljavam_da_povtariam_che_purvenstvoto_ne_e/", "text": "Реал\" (Мадрид) изостава на 18 точки от \"Барселона\" при оставащи 17 мача до края на сезона и не се вижда как може да се доближи до каталунците. В събота шампионът на Испания записа нов колеблив резултат при гостуването на  \"Леванте\" и стигна само до 2:2 . Това доведе до нова порция критики към футболистите и треньора Зинедин Зидан. Мадридчани вече бяха с всичките си звезди, но и това не промени представянето на отбора. Въпреки това наставникът Зидан отказа да критикува тима. \"Няма да се уморя да повтарям, че първенството не е свършило. Все още има доста точки, за които да играем, така че трябва да намерим постоянство\", каза Зидан на пресконференцията след двубоя с \"Леванте\". Според него тимът му е загубил точки в спечелен мач, в който е било задължително \"Реал\" да запише трета поредна победа в шампионата. \"Трудно е да приемеш такъв резултат, особено когато си бил по-добрият отбор на терена. Вторият гол определено ни костваше победата\", добави французинът. Той оправда смяната на Кристиано Роналдо в края на двубоя с желание да заздрави халфовата си линия. Португалецът беше сменен малко след гола на Иско за 2:1, като вместо него влезе Марко Асенсио. Капитанът на тима Серхио Рамос определи формата на \"Реал\" като много лоша, заради голямата разлика от \"Барселона\". \"Обичайно не е нормално да сме толкова зад тях. Този сезон направихме много неща по много лош начин и ето какъв е резултатът. Но аз искам да останем позитивни, защото Шампионската лига е единственото, което може да ни спаси в този момент\", каза защитникът. Следващият уикенд испанският първенец посреща \"Реал сосиедад\", а няколко дни по-късно на \"Бернабеу\" е първият осминафинален сблъсък с  ПСЖ в Шампионската лига .", "date": "2018.02.04", "title": "Ще продължавам да повтарям, че първенството не е свършило, каза Зидан"}
{"url": "https://www.dnevnik.bg/biznes/2018/02/04/3123843_raiuner_puska_poleti_ot_sofiia_do_akaba/", "text": "Най-голямата нискобюджетна авиокомпания в Европа \"Райънер\" (Ryanair) пуска нова линия от София през есента, съобщи превозвачът. От края на октомври компанията ще изпълнява полети между София и йорданския град Акаба. Те ще са два пъти седмично. Продажбата на билети по това направление се очаква да започне малко по-късно през този месец, се казва в съобщение до медиите. Акаба е единственият пристанищен град на Йордания, разположен на Червено море. Той е развит туристически център. Това е 34-ия маршрут, по който ирландският превозвач изпълнява полети от България.", "date": "2018.02.04", "title": "\"Райънер\" пуска полети от София до Акаба"}
{"url": "https://www.dnevnik.bg/bulgaria/2018/02/04/3123845_sled_ujasiavashta_bitka_terez_i_masud_potegliha_kum/", "text": "\"Марина, страх ги е, ела\", провиква се на английски мъж с тениска на организацията \"Четири лапи\". Той и още един млад мъж държат малка клетка. През решетките й се вижда муцуната на едно от двете лъвчета Терез и Масуд. От малката клетка, поставена на нещо като площадка до входа на софийския зоопарк; двете животни трябва да влязат в по-голяма, с която да стигнат до център в Холандия. Дори през решетката може да се разпознае уплашения поглед на едно от лъвчетата. Чуват се безброй щракания на апарати и бръмченето от един дрон. Фотографите подвикват на колегите си, всички не спазват молбата на зоопарка да стоят зад червената лента. Марина, човешката майка на двете животни, веднага откликва на призива. Тя влиза в голямата клетка и след малко там са и двете лъвчета. Те й се радват, целуват я и от време на време поглеждат към суматохата от журналисти и камери, които следят техните движения. \"Беше ужасяваща битка. Просто защото мафията поиска тези две лъвчета за себе си, бяха положени страхотни усилия. Това се превърна в политически проблем, но заедно успяхме\", заяви Любомира Кривошиева от фондация \"Четири лапи\". Изпращането на двете лъвчета до израстването им в спасителен център в Холандия стана възможно след множество перипетии и протести. След намесата на премиера  те бяха конфискувани от Разград , а след това и  документално оформяне  на изпращането им. Когато са готови, лъвчетата ще бъдат пуснати на свобода в Южна Африка.", "date": "2018.02.04", "title": "След \"ужасяваща битка\", Терез и Масуд потеглиха към Холандия"}
{"url": "https://www.dnevnik.bg/biznes/2018/02/04/3123161_rekorden_broi_turisti_posetiha_bulgariia_prez_2017_g/", "text": "Рекорден брой туристи посетиха България през 2017 г. Във всеки от месеците на годината пристигналите в страната с цел почивка и екскурзия чужденци бяха повече отколкото година по-рано. Месечните данни на Националния статистически институт сочат, че общият им брой е 5.5 млн. души. Заедно с идвалите в командировка или с други цели (на гости, на обучение, за спортни или културни мероприятия) броят им е 11.6 милиона. Вижте в графиката броя на почивалите у нас чужденци по месеци през 2016 и 2017 г., както и от държавите, в които почивката в България е най-популярна.", "date": "2018.02.04", "title": "Рекорден брой туристи посетиха България през 2017 г. (графика)"}
{"url": "https://www.dnevnik.bg/sport/2018/02/04/3123853_boksut_moje_da_bude_izkljuchen_ot_olimpiiskata_programa/", "text": "Бъдещето на бокса като част от олимпийските игри не е ясно, съобщи президентът на Международния олимпийски комитет (МОК) Томас Бах пред журналисти в  Пьонгчанг . Според него е много възможно спортът да бъде премахнат от програмата още за следващите летни олимпийски игри, които са след две години в Токио. Сред сериозни проблеми, които Бах цитира, са назначаването на узбекистанеца Гафур Рахимов за президент и съмненията в манипулиране на мачове. Рахимов е свързван с организираната престъпност, но въпреки това беше избран за временен президент на  Световната боксова асоциация (AIBA) . От няколко месеца МОК разследва AIBA. Разследването се оглавява от ръководителя на Етичната комисия Пакерет Жирар-Запели. Също така Бах уточни, че МОК все още не приема твърденията на AIBA, че по време на олимпийските игри в Рио де Жанейро през 2016 г. не е имало манипулиране на срещи. \"Изключително притеснени сме за AIBA и избора, който беше направен. Получихме доклад от ръководителя на Етичната комисия и от спортния директор на МОК (Кит Макконъл), които потвърждават решението ни да спрем финансовата си помощ за боксовата асоциация\", каза Бах. Той уточни, че Изпълнителният комитет на МОК не е доволен от представения доклад на AIBA за проблемите около избора на президент, както и въпросите, свързани с финансирането, съдийските проблеми и случаите на положителни допинг проби. AIBA има краен срок до април, за да представи нов, по-детайлен доклад. По думите на Бах решението на МОК да намали броя на квотите за боксьори, както и да премахне две от категориите при мъжете, за сметка на такива при дамите, е окончателно.", "date": "2018.02.04", "title": "Боксът може да бъде изключен от олимпийската програма"}
{"url": "https://www.dnevnik.bg/bulgaria/2018/02/04/3123854_episkop_daniil_e_noviiat_vidinski_mitropolit_dopulnena/", "text": "Новият видински митрополит е епископ Даниил, обяви след канонически избор в сградата на Светия синод патриарх Неофит, цитиран от БТА. В гласуването са участвали 12 митрополити, като за епископ Даниил гласа си са дали 11 митрополити, а за другия кандидат епископ Герасим - двама. Единият гласувал за Герасим е патриарх Неофит, а другият - Западно и Средноевропейския митрополит Антоний. Даниил поема Видинската епархия след дълги избори, които на няколко пъти бяха оспорвани от част от миряните. Светият Синод обаче реши, че вотът е бил законен. Разбираемо е да има пристрастия при избора на митрополит, но той беше проведен канонично и по божията воля. Това каза новоизбраният Видински митрополит Даниил във връзка с възникналото напрежение около провеждането на избора, цитиран от  . \"Изборът е проведен канонично, по един установен ред и той е по Божията вола и божието благословение. А всеки един християнин цени това. Може да има различни чувства, но приемаме Божията воля и ще вървим напред. Вярвайте в Бога, с Бога всички можем да направим\", каза още той и посочи, че за вярващия човек всичко е възможно. \"Първите ми думи са: \"Бог да помага\", защото това е отговорно служение. И, второ, важно е да имаме единомислие и единодействие, защото народът отдавна го е казал и го е написал над входа на Народното събрание – съединението прави силата. Когато сме заедно, Бог помага. С Божията помощ напред\", каза още митрополит Даниил. Във връзка с това, че 7 години е бил епископ в Америка той посочи, че в днешно време разстоянията се преодоляват много по-лесно, отколкото това е ставало преди десетилетия. \"Близостта с родината, приятелите и семейството винаги я е имало при мен и никога не съм се чувствал чужд, за да трябва да има преход. А и нашите сънародници там са същите хора, като тези тук\", коментира той и посочи, че първото, което ще направи, е да се запознае с хората и с обстановката във Видинската епархия. Кой е епископ Даниил Драговитийският епископ Даниил (със светско име Атанас) Трендафилов Николов е роден на 2 март 1972 г. в Смолян, където завършва основното и средното си образование. През 1996 г. се записва в специалността \"Английска филология\" в Софийския университет \"Св. Климент Охридски\", а на следващата година пренасочва образованието си в Богословския факултет на СУ. През 1997 г. е приет като послушник в Хаджидимовския манастир \"Св. Георги\" под духовното ръководство на приснопаметния Неврокопски митрополит Натанаил. На 7 август 1999 г. е постриган от него в монашество, а на следващия ден е ръкоположен за йеродякон. През 2002 г. завършва задочно Богословския факултет на СУ. На 21 юли 2004 г. е изпратен на послушание в Роженския манастир \"Рождество Богородично\", а през юни 2006 г. е въведен в архимандритско достойнство. По решение на Светия синод на 20 януари 2008 г. Даниил е хиротонисан за епископ с титлата Драговитийски в патриаршеската катедрала \"Св. Александър Невски\" и е назначен за викарий на Неврокопския митрополит. Такъв остава до 15 юни 2010 г., когато по молба на митрополита на САЩ, Канада и Австралия Йосиф, е назначен за негов викарий, която длъжност изпълнява и до днес.", "date": "2018.02.04", "title": "Епископ Даниил е новият видински митрополит (допълнена)"}
{"url": "https://www.dnevnik.bg/photos/2018/02/04/3121121_fotogaleriia_alis_kupur_na_70_g/", "text": "Алис Купър e американски рок певец, текстописец и музикант, чиято кариера продължава вече повече от четири десетилетия. Днес той навършва 70 години. Още снимки от кариерата на Алис Купър може да разгледате в галерията  .", "date": "2018.02.04", "title": "Фотогалерия: Алис Купър на 70 г."}
{"url": "https://www.dnevnik.bg/bulgaria/2018/02/04/3123850_ot_1_mart_shte_se_uvelichat_zaplatite_na_policaite/", "text": "От 1 март ще бъдат увеличени заплатите на полицаите средно с 15%. Това се разбра от думите на вътрешния министър Валентин Радев в предаването \"Неделя 150\" по БНР. Така той отговори на въпрос дали обещаните при разговор между синдиката в МВР и премиера Бойко Борисов в средата на януари 100 млн. лв. за заплати ще започнат да се изплащат. От разговора се разбра, че все още нормативно въпросът с отделянето на тези пари не е решен от гледна точка на бюджета. Междувременно вчера в ефира на Дарик  Менда Стоянова, председател на бюджетната комисия, обясни , че тези пари изобщо не са отпуснати и че това зависи от изпълнението на бюджета. Дали има преизпълнение на приходите в него пък щяло да се разбере най-рано есента. Освен това сумата била срещу ангажимент на полицията да се бори по-ефективно със сивата икономика.Отговорът й бе в коментар на  искането на БСП Сметната палата да провери  как се изпълнява Законът за бюджета за 2017 г. и през януари 2018 г. Мотивът на опозицията е, че се прехвърлят в нарушение на двата закона пари от едни пера по други. Мутренските времена не се връщат, коментира още в предаването Валентин Радев. Подкрепи твърдението си с данни, според които през 2016 г. имало 79 убийства, от които са разкрити 67. През 2017 година – 95, а от тях са разкрити всички без едно. \"Виждате как работи полицията. Като министър съм доволен, защото виждам активността, виждам желанието, с което хората работят. Като гражданин искам убийствата веднага да се разкриват, но не стават веднага нещата. Трябва да бъдем перфектни, трябва да намерим доказателства, така че те да издържат. Трябва да се знае, че всеки, който наруши закона, рано или късно ще понесе неговата тежест\", допълни министърът. Няма по-добре пазена граница от българската. Такава е оценката на министрите на вътрешните работи в ЕС и това е очевидно, коментира вътрешният министър в отговор на въпрос за влизането на България в Шенген. През седмицата премиерът  Бойко Борисов се изказа много остро  по темата в Брюксел като посочи, че се измислят мотиви страната да не бъде приета. \"Ние построихме такава механична ограда за близо 30 километра. Сега я насищаме с европейски средства, които използваме за камери, лазери. Днес сутринта дежурният ми докладва: 0 мигранти на вход, 0 мигранти в страната, 0 мигранти на изход, а такъв натиск имаше през 2014, 2015 година\", допълни министърът.", "date": "2018.02.04", "title": "От 1 март ще се увеличат заплатите на полицаите, увери вътрешният министър"}
{"url": "https://www.dnevnik.bg/skorost/2018/02/04/3121989_test_draiv_subaru_xv_i_stremejut_da_te_zabelejat/", "text": "                        2 Един от най-малко познатите модели на \"Субару\" в България е Екс Ви (XV). Хечбекът, с качества на кросоувър, се появи през 2012 година и в световен мащаб надмина и най-оптимистичните прогнози на своите създатели, като намери над 700 хиляди клиенти.", "date": "2018.02.04", "title": "Тест драйв: \"Субару\" XV и стремежът да те забележат"}
{"url": "https://www.dnevnik.bg/sport/2018/02/04/3123859_tenisut_izprevari_futbola_po_broi_sumnitelni_zalozi/", "text": "Международната  асоциация за сигурност в спорта (ESSA)  е подала 266 сигнала за съмнителни залагания по време на спортни срещи за 2017 г. Само за последното тримесечие от годината са засечени 114 сигнала. Тенисът (160) и футболът (45) са двата спорта, които формират 77% от случаите за съмнителни залози. Забелязва се обаче ръст във всички останали спортове, които през 2016 г. са били едва 8% от случаите, а сега са почти три пъти повече. Географски Европа продължава да бъде на водещо място, като 144 от сигналите или общо 54% са именно от континента. Азия е на второ място с 19% (50 сигнала). \"Изминалата година беше изпълнена с предизвикателства за нас, но благодарение на нашата увеличаваща се маса, успяваме да се справяме. За да продължим в същия дух през 2018 г. ще стартираме четири проекта срещу манипулирането на спортни срещи\", каза генералният секретар на ESSA Халид Али. България фигурира в годишния доклад на асоциацията с общо четири съмнителни случая. Става въпрос за два сигнала на тенис мачове и два във футболни. На водещо място от европейските страни е  Франция , където са регистрирани 13 сигнала в тенис срещи, 12 в Италия и 11 в Испания. \"ESSA разполага със система за ранно предупреждаване от манипулиране на мачове. Органът действа като неутрален лобист за борба с корупцията и редовно участва във форумите на Европейската комисия и Съвета на Европа. Ще продължим да помагаме на всички лицензирани букмейкъри и на спорта да бъде чист\", добави Али. През миналата година обединението Тенис Интегритет (TIU) също обяви, че  разследва съмнителни мачове от турнирите от Големия шлем . В официално изявление се казва, че мачове от второ тримесечие на 2017 г. са съмнителни. Един двубой от \"Ролан Гарос\" и общо три от \"Уимбълдън\" (два от квалификациите и един от основната схема), ще бъдат оценени и прегледани. Сигналите са по повод необичайно големи залози, които обаче сами по себе си не са доказателства за уреждане на манипулиране на резултатите. TIU обяснява, че това може да се дължи на редица други фактори, включително и физическото състояние на играчите. Целият доклад на ESSA може да бъде разгледан  тук .", "date": "2018.02.04", "title": "Тенисът изпревари футбола по брой съмнителни залози през 2017 г."}
{"url": "https://www.dnevnik.bg/photos/2018/02/04/3123965_fotogaleriia_repeticiia_za_asove/", "text": "Зрелищно авиошоу на събитие за медиите, рекламиращо предстоящото откриване на най-голямото такова събитие в Азия, \"Авиошоу Сингапур 2018\", което започва във вторник (6 февруари) даде сериозна заявка за вълнуващи мигове и високо майсторство.", "date": "2018.02.04", "title": "Фотогалерия: Репетиция за асове"}
{"url": "https://www.dnevnik.bg/sport/2018/02/04/3123983_goreshtoto_katalunsko_derbi_mejdu_barselona_i_espanyol/", "text": "Барселона\" не увеличи преднината си пред \"Реал\" (Мадрид) в Ла Лига и след равенството на шампиона в събота вечер, също взе точка в каталунското дерби с \"Еспаньол\". Сблъсъкът на \"Ел Прат\" завърши 1:1 и дори непрестанния порой не успя да охлади страстите, които го съпътстваха. Жерар Пике  влезе в ролята на спасител за каталунците, като отбеляза изравнителното попадение осем минути преди края на двубоя. Попадението на централния защитник се оказа много ценно за отбора му, който постави нов рекорд за поредица мачове без загуба. \"Барселона\" е непобеден от 22 срещи, което е нов клубен рекорд и на практика тимът подобри постижението си от времето, когато треньор беше Хосеп Гуардиола. С оглед на голямата преднина в първенството треньорът на \"Барселона\" Ернесто Валверде остави на пейката Лионел Меси, Жорди Алба и Сержи Роберто, за да ги запази за реванша с \"Валенсия\" за Купата на краля. В течение на срещата обаче и тримата трябваше да влизат на терена. През първата част \"Барселона\" имаше тотално надмощие, но не успя да отправи нито един точен удар към вратата на Диего Лопес и голове не паднаха. През втората част дъждът над \"Ел Прат\" се усили и теренът стана невъзможен за игра. Топката трудно вървеше по тревата и \"Еспаньол\" имаше по-голямо предимство заради по-директния си стил на игра. \"Барселона\" не действаше добре и това принуди Валверде да пусне Меси и Роберто, с надежда тимът му да промени поведението си. В 66-ата минута домакините поведоха след точно изпълнение на Жерар Морено. Той засече центриране на Серхио Гарсия, успя да се пласира по-добре от Пике и изведе синьо-белите напред. В заключителните 25 минути се играеше изцяло пред вратата на \"Еспаньол\", но заради тежкия терен положения почти нямаше. Едва в 82-ата минута \"Барселона\" се възползва от една от редките грешки на домакините. Меси центрира от фаул, а Пике изпревари Налдо, за да вкара с глава. Централният защитник вкара шестия си гол срещу \"Еспаньол\", като градският съперник е и любимата му жертва в Ла Лига. До края на срещата ситуации пред двете врати нямаше, но за сметка на това стана много горещо. На няколко пъти двата тима заформиха мелета по терена заради сблъсъци между Жерар Морено и Жерар Пике и Меси и Хави Лопес. Равенството е четвърто за \"Барселона\" през сезона и слага край на серия от седем поредни победи. За последно каталунците бяха изгубили точки в шампионата на  2 декември срещу \"Селта\" . Те остават начело с 58 точки, с 12 повече от \"Атлетико\" (Мадрид), който по-късно играе с третия \"Валенсия\". \"Еспаньол\" е 15-и в Ла Лига с 25 точки. Тимът на Кике Санчес Флорес няма победа в четири поредни мача.", "date": "2018.02.04", "title": "Горещото каталунско дерби между \"Барселона\" и \"Еспаньол\" завърши без победител"}
{"url": "https://www.dnevnik.bg/sport/2018/02/04/3123984_bulgarskite_tenisisti_otpadnaha_dramatichno_ot/", "text": "Александър Лазов и Александър Лазаров играха много вдъхновено, но отпаднаха в първия кръг на квалификациите за турнира в София. Българските тенисисти спечелиха първите сетове на своите двубои, но записаха драматични загуби от намиращите се далеч по-напред в ранглистата Мирза Башич и Оскар Оте. Лазаров, който заема 742-ото място в световната ранглиста, направи силно впечатление с представянето си в зала \"Арена Армеец\". Българинът обаче не успя да изненада поставения под №3 в квалификациите и №136 в света Оте. Лазаров започна мача с пробив в първия гейм. След това той показа здрави нерви и два пъти спаси точки за връщане на пробива. Това в крайна сметка се случи и то в най-лошия момент - когато българинът сервираше за спечелването на сета. Пропуснатият шанс обаче не се отрази на 20-годишния българин, който запази спокойствие, стигна до тайбрек и го спечели убедително със 7:3. Във втората част нивото на сервира на Лазаров спадна драстично и това превърна всяко едно от подаванията му в истинско изпитание. Оте реализира два пробива и взе много солиден аванс от 5:2. Лазаров обаче даде всичко от себе си на корта и направи страхотно завръщане в света. Оте два пъти сервираше за спечелването на сета - при 5:2 и 5:4, но българинът проби и в двата случая и стигна до равенство - 5:5. Усилията му в крайна сметка се оказаха напразни. Германецът реализира трети проби за 6:5 и този път не пропусна да затвори сета при свой сервис. В третия сет Оте нанесе първия удар с пробив за 2:1. Лазаров имаше шанс да го върне веднага, но го пропусна и това сложи край на съпротивителните му сили. Българинът не успя да вземе гейм до края на мача и си тръгна победен след 1.48 часа игра. \"Няма как да не ме е яд след такава загуба. Прибързах при 5:5 във втория сет, но въобще не очаквах, че ще мога да се върна от 2:5. Такива играчи приключват сетовете при подобен аванс. Леко се превъзбудих, за което най-много ме е яд\", каза Лазаров след двубоя. Българинът допусна трета загуба в третия си мач в София. През 2016 г. той отстъпи в първия кръг на квалификациите срещу румънеца Мариуш Копил с 6:7 (5), 4:6, а миналата година дебюта в основната схема със загуба от молдовеца Раду Албот с 6:7 (0), 2:6. Лазов беше по-близо до успеха, след като водеше със сет и пробив аванс срещу Башич. 27-годишният българин, който заема 472-ото място в световната ранглиста, отстъпи със 7:6 (2), 6:7 (3), 4:6 след здрава битка, продължила почти два часа и половина. Лазов беше много близо до поднасянето на една от изненадите в първия ден на турнира. Той влезе като аутсайдер в мача с намиращия се 338 места по-напред в ранглистата Башич, който е поставен под №2 в квалификациите в София. Двамата си размениха по два пробива в първия четири гейма на двубоя. След това те стабилизираха началния си удар и стигнаха до тайбрек, в който българският тенисист взе солиден аванс от 5:1 при смяната на полетата и не го изпусна. Втората част започна отлично за Лазов, който пробив още в първия гейм, след което с лекота затвърди своето предимство. Башич обаче съумя бързо да навакса изоставането си и да изравни при 3:3. При 5:4 Лазов стигна до точка за пробив, която беше с цената на \"скрит\" мачбол. Башич обаче се спаси и успя да се добере до тайбрек. В него 26-годишният босненец реализира ранен минипробив и го задържа до края, за да израни сетовете. Решаващият трети сет започна лошо за Лазов, който допусна пробив още в първия гейм. Българинът имаше две поредни възможности веднага да върне пробив. Грешки от форхенд обаче му попречиха да изравни и Башич затвърди пробива за 2:0. Босненецът не даде повече шансове на своя съперник, а при 5:4 се справи уверено със задачата да сервира за победата. Във втория кръг на квалификациите Башич ще се изправи срещу своя сънародник Томислав Бръкич. Бръкич също трябваше да прави драматичен обрат, за да елиминира поставения под №5 Матс Морейнг от Германия - 5:7, 6:4, 7:6 (4) след 2.06 часа. Лазов записа втора загуба от два мача в София. През 2016 г. той получи \"уайлд кард\" за основната схема на турнира, като отстъпи с 3:6, 0:6 пред бъдещия полуфиналист Мартин Клижан от Словакия. \"В началото на втория сет усетих болка в аддукторите, която малки или много ми повлия. Няколко точки решиха мача. Имаш шансове да пробия в края на втория сет и да спечеля мача, но не успях. За мен радващото е, че играх като равен с равен срещу съперник, който е №120-130 в света\", каза Лазов след мача.", "date": "2018.02.04", "title": "Българските тенисисти отпаднаха драматично от квалификациите в София"}
{"url": "https://www.dnevnik.bg/bulgaria/2018/02/04/3123991_bjuroto_za_zashtita_na_svidetelite_shte_ima_nova_baza/", "text": "Бюрото за защита на свидетелите към главния прокурор Сотир Цацаров ще има нова база за над три милиона лева. Това съобщава  в. \"Сега\"  в утрешния си брой, позовавайки се на обявена от държавното обвинение обществена поръчка. За целта ще бъде ремонтиран комплекс от сгради близо до Софийския централен затвор. Поръчката включва изграждането на тренировъчно стрелбище, зали за обучение и тренировки, гаражи и складове и автомивка. Комплексът е бивша собственост на военните, но е прехвърлен на съдебната власт преди години. Две от тях са в лошо състояние и затова ще бъдат разрушени. Останалите ще се ремонтират основно.  В сградата, където ще е стрелбището, ще има и зала за обучение, става ясно от документацията към обществената поръчка. Там трябва да се обособи помещение за съхранение на оръжие и боеприпаси, \"с количество равно или по-голямо от 100 кг, изчислено като барутно съдържание\", пише в поръчката.  От поръчката се разбира още, че ще има и административна част и тренировъчна зала. Освен това ще бъдат построени 11 гаража, шест склада, а построена през 1980 година автомивка, ще бъде запазена. Бюрото за защита на свидетели премина под управлението на главния прокурор през 2013 г. Оттогава Цацаров системно го оборудва. През 2014 г. бе обявена поръчка за 14 коли за над 17 хил. лв., а след това - за фитнес оборудване и електрошокови пистолети.  Дейността на бюрото е секретна и досега не са представяни какви са резултатите.", "date": "2018.02.04", "title": "Бюрото за защита на свидетелите ще има нова база за над 3 млн. лева"}
{"url": "https://www.dnevnik.bg/sviat/2018/02/04/3123995_ima_zaginali_i_nad_100_raneni_pri_vlakova_katastrofa_v/", "text": "Най-малко двама души са загинали и над 110 са ранени при железопътна катастрофа в американския щат Южна Каролина, предадоха Франс прес и Асошиейтед прес.  Пътнически влак със 139 пасажери и осем членове на локомотивната бригада се сблъскал с товарен влак и дерайлирал, предаде телевизия Ей Би Си, позовавайки се на железопътната компания Амтрак.  Пътническият влак се движел от Ню Йорк за Маями. Катастрофата е станала в Кейси, близо до щатската столица Колумбия. Всички пътници са евакуирани. В болница са приети 116 души.  При сблъсъка изтекли близо 20 000 литра гориво, но течът е овладян. Товарният влак бил празен и се намирал на страничен коловоз за товарене. Изглежда пътническият влак се е движел в грешен коловоз, обяви на пресконференция губернаторът на Южна Каролина Хенри Макмастър.", "date": "2018.02.04", "title": "Има загинали и над 100 ранени при влакова катастрофа в САЩ"}
{"url": "https://www.dnevnik.bg/photos/2018/02/04/3123930_fotogaleriia_atina_subra_gneva_ot_cialata_strana_za/", "text": "Жители на цяла Гърция пристигнаха днес в столицата Атина на протест срещу включването на думата \"Македония\" в името на северната съседка, пишат гръцки и македонски медии.", "date": "2018.02.04", "title": "Фотогалерия: Атина събра гнева от цялата страна за името на Македония"}
{"url": "https://www.dnevnik.bg/bulgaria/2018/02/04/3124000_vraca_se_otursva_ot_porajeniiata_ot_silniia_viatur/", "text": "Мъж на 39 години е в тежко състояние, след като е бил ударен от паднала заради силния вятър ламарина във Враца вчера, съобщи БНТ. Късно снощи мъжът е бил транспортира в болница \"Токуда\" в София с черепно-мозъчна травма. 0 сигнала са подадени за нанесени от вчерашния ураган щети в община Враца. В кметството днес беше сформирана комисия, която обиколи пострадалите обекти и набеляза мерки за отстраняване на пораженията. Най-тежко е пострадала къщата на възрастното семейство. Един от поредните ураганни пориви на вятъра вдигнал ламарини и талашити от съседен блок, които се стоварили върху покрива на едноетежната къща. Семейството ще бъде настанено временно в общинско жилище докато бъде поправен домът им. Местна строителна фирма е предложила да възстанови покрива безплатно за хората. Силният вятър е отвял половината покрив на нова жилищна сграда в центъра на града. Силно пострадали от това са два подпокривни апартамента, които впоследствие подгизват и от завалелия дъжд. Покривът от тях е отнесен от вятъра и запратен върху покрива на кооперация в съседство, който е пробит. Пострадали хора в случая няма.  Общинска комисия днес направи преглед на подадените сигнали от граждани. И по време на заседанието на кризисния щаб продължаваха да идват граждани, които търсеха помощ заради нанесените им щети. През целия ден екипи на общинското предприятие БКС разчистваха паднали дървета и клони из града. От общината очакват още граждани да сигнализират за щети от урагана, предстои да се направи сметка и колко ще струва отстраняването на пораженията по общинските и частни имоти.", "date": "2018.02.04", "title": "Враца се отърсва от пораженията от силния вятър"}
{"url": "https://www.dnevnik.bg/bulgaria/2018/02/04/3123996_komisiiata_za_otnemane_na_imushtestvoto_otkazva_da/", "text": "Председателя на Комисията за отнемане на незаконно придобито имущество (КОНПИ) Пламен Геоергиев отказва да предостави информация колко средства са изхарчени за незаконна конфискация. Това съобщава в. \"Сега\" позовавайки се на отказ от Георгиев на запитване по закона за достъп до обществена информация. Повод за питането са няколко дела за десетки хиляди левове обезщетения, присъдени на граждани по закона за отговорността на държавата заради конфискация, приета за незаконна от съда. Исканата информация е била за колко такива дела е осъдена комисията, какъв е размерът на обезщетенията, дължими от нея, както и данни за самите граждански процеси. Тези факти, които показват как работи комисията, отсъстват от финансовите й отчети и от годишните доклади за дейността й. \"Тази информация е служебна тайна\", е постановил в отказа си по закона за достъп до информация Георгиев. Мотивите му са, че тези данни са станали известни в комисията по повод изпълнението на задълженията й и затова са служебна тайна. Освен това, ако бъдела разкрита, тя щяла да засегне правата на трети лица.  Според адвокат Александър Кашъмов от Програма \"Достъп до информация\" решението на Георгиев е \"безобразно\" и \"потресаващо\". \"Пълен абсурд е да криеш като класифицирана информация на какво са те осъдили. Това са пари от държавния бюджет, това е въпрос за законосъобразността на твоите действия, как харчиш парите на данъкоплатците като последица от това дали спазваш закона\", смята Кашъмов. Той припомни, че какво са секретни данни, се определя от Закона за защита на класифицираната информация. Комисията явно обвива в мъгла своята работа. Преди време \"Капитал\" съобщи, че проверките срещу бившия вътрешен министър Цветан Цветанов и  други са били засекретени. Пламен Георгиев е харесан  от управляващите да оглави новата антикорупционна комисия. В следващия месец и половина предстои съставът й да бъде попълнен от парламента.", "date": "2018.02.04", "title": "Комисията за отнемане на имуществото отказва да признае колко плаща за незаконна конфискация"}
{"url": "https://www.dnevnik.bg/sport/2018/02/04/3124007_dve_duzpi_pomognaha_na_totnum_da_izbegne_zaguba/", "text": "Със своя гол №100 във Висшата лига Хари Кейн спаси \"Тотнъм\" от загуба на \"Анфийлд\" при гостуването на \"Ливърпул\". Сблъсъкът между двата тима завърши наравно 2:2 като до последната секунда можеше да се случи всичко. Десетина минути преди края на срещата \"Ливърпул\" изглеждаше като сигурен победител, но сам си направи мача труден и беше изправен пред това да допусне обрат. В петата минута на продължението Кейн донесе точката на \"шпорите\" минута след като Мохамед Салах беше вкарал втория си гол, за да изведе \"Ливърпул\" напред. Равенството остави червените на трето място във Висшата лига, но на пет точки зад \"Манчестър юнайтед\". \"Тотнъм\" също запазва петата си позиция, като е с 49 точки, с една по-малко от \"Челси\" и две зад \"Ливърпул\". Двубоят на \"Анфийлд\" започна повече от добре за домакините, които поведоха след само три минути игра. Разконцентрирани действия на Ерик Дайър позволиха на Мохамед Салах да остане сам в наказателното поле и да изведе червените напред. Египтянинът вкара 20-ия си гол във Висшата лига в едва 25-ия си мач. По този начин той стана футболистът на червените, достигнал най-бързо до подобна бройка. До края на първото полувреме \"Тотнъм\" нямаше никакви аргументи и идеи как да стигне до изравнителен гол. Хари Кейн остана изолиран в предни позиции, а съотборниците му не успяха да създадат положения за него. След почивката \"Ливърпул\" неочаквано се дръпна в защита и прие играта много дълбоко в полето си. Мърсисайдци заложиха само на дълги топки към Салах, а Юрген Клоп рано прибра тима си. Той дори направи дефанзивни смени още в 65-ата минута. С излизането на капитана Хендерсън червените изгубиха средата на терена, а с излизането на Мане вече нямаха и острота в атака. Това буквално подкани \"шпорите\" да атакуват и в 80-ата минута резервата Винсент Уанаяма изравни. Кениецът се разписа с мощен изстрел от около 25 метра секунди след появата си на терена. Заключителните 10 минути бяха много драматични, като \"Тотнъм\" получи дузпа три минути преди края. Хари Кейн беше в засада при подаването на Деле Али и въпреки корекцията от асистента Едуард Смарт, съдията Джонатан Мос реши да посочи 11-те метра. Кейн стреля много силно, но право в центъра на вратата и Лорис Кариус без проблем спаси. Това притесни \"шпорите\" и в първата минута на добавеното време Салах отново се разписа. Египтянинът се разходи между защитниците в бяло и с удар от много малък ъгъл преодоля Юро Лорис за втори път. Последните секунди отново преминаха пред вратата на \"Ливърпул\", а след намеса на помощник съдията Смарт се стигна до втора дузпа. Той сигнализира за нарушение срещу Ерик Ламела от страна на Върджил ван Дайк. Този път Кейн не сгреши и донесе точката на \"шпорите\". Нападателят вкара своя гол №100 във Висшата лига в 141-ия си мач. В историята на надпреварата единствено Алън Шиърър е вкарвал 100 гол за по-малко мачове (124).", "date": "2018.02.04", "title": "Две дузпи помогнаха на \"Тотнъм\" да избегне загуба срещу \"Ливърпул\" на \"Анфийлд\""}
{"url": "https://www.dnevnik.bg/photos/2018/02/04/3123917_fotogaleriia_svetovnite_snimki_na_denia_-_3-4_fevruari/", "text": "Площад \"Свети Петър\", Ватикана.", "date": "2018.02.04", "title": "Фотогалерия: Световните снимки на деня - 3-4 февруари 2018 г."}
{"url": "https://www.dnevnik.bg/sviat/2018/02/04/3124005_nad_15_mln_dushi_sa_protestirali_v_atina_zaradi/", "text": "С призиви \"Македония е гръцка\" и спор за броя на участниците, но и без произшествия приключи  многохилядният митинг  в гръцката столица Атина за името на Република Македония. Това отбелязват гръцки и македонски медии и \"Ройтерс\" след втората масова демонстрация, предизвикана от спора за името в последните няколко седмици. Оценки на \"Ройтерс\" сочат, че участниците в митинга са били стотици хиляди. Данните на полицията (чиито кадри се виждат в началото на текста) и организатори на митинга (някои от които от гръцката диаспора) обаче се разминават драстично. Служителите на реда говорят за не повече от 140 000 души на площад \"Синтагма\" и околните улици в Атина, но свикалите демонстрацията не са съгласни и говорят за над 1.5 милиона души. \"Присъствието на хората на площада надмина и най-оптимистичните очаквания на организаторите, тъй като повече от 1.5 милиона гърци напълниха центъра на Атина, за да извикат, че Македония е гръцка,\" пише електронното издание Thestival.gr, цитиран от македонския новинарски сайт \"Локално\". В социалните мрежи гръцки журналисти отбелязват, че Атина не е виждала подобен митинг. В. \"Катимерини\" е по-предпазлив и отбелязва само че в центъра на Атина със сигурност е имало \"доста над 100 000 души\". Отбелязва се, че участници са дошли от цяла Гърция в стотици автобуси, някои извършвали безплатни превози, други - на половин цена през целия ден. \"Опитваме се да покажем на политиците... че не трябва да се отказват от името Македония\", казва 55-годишният протестиращ Манос Георгиу, цитиран от вестника. Гигантско знаме на Гърция, издигнато над площада, привлече вниманието по време на протеста, отбелязва македонската агенция МИА. \"Отбрана на родината\" Недалеч от митинга имаше и контрапротест на анархисти, които бяха нападнати от крайнодесни активисти и се стигна до сблъсъци с полицията. Въпреки това митингът премина по-скоро мирно. \"Звездата\" на демонстрацията беше 92-годишният композитор Микис Теодоракис, който настоя, че Македония иска да завземе гръцка територия. \"Изпозването на името Македония като инструмент и изкривяването на исторически събития до нелепи висоти, те всъщност искат да преместят границите си за наша сметка,\" каза той и призова Гърция да проведе референдум по темата. \"Това не е национализъм, а патриотизъм за отбрана на родината, на народа... Поколения в Скопие са израснали с тази идея. Те искат да влядат в НАТО и в ЕС с нашия глас, за да може после да ни заплашват от позицията на силата,\" каза още Теодоракис, цитиран от The Greek Reporter и други гръцки медии. Разногласия Напрежението в Гърция се разрасна, след като пратеникът на ООН в подновения диалог за името между Атина и Скопие, Матю Нимиц, изпрати в двете столици списък с пет \"отправни\" предложения за бъдещото име на Македония. Всички те по неофициална информация съдържат думата \"Македония\", която Гърция отхвърля, настоявайки, че така може да се казва само нейният географски район. Нимиц каза на пресконференция в Скопие по-рано тази седмица, че въпросът вероятно ще се реши до седмици или месеци. Той също така увери македонския външен министър Никола Димитров и местни журналисти, че при посещението си в Атина през предишните дни не е чул \"нощо от гръцка страна, което да означава зачеркване на идентичността на (македонците),\" макар да има разлики между позициите на двете държави. Гръцкият външен министър Никос Коциас обаче, след като защитаваше позицията на кабинета в Атина в последните месеци (съставно име, което може да включва \"Македония\" и географски или времеви маркер за разграничаване от гръцката област), нападна Нимиц и го обвини, че надхвърля правомощията си. В съобщение на сайта на министерството, подписано от Коциас, се казва, че \"ясно и строго\" е било заявено на Нимиц, че \"не е в компетенцията му да говори за политиката на Атина, още по-малко да я описва некоректно.\" \"Дадох да се разбере абсолютно ясно, че преговорите могат да се случват само на базата на договореното в Давос,\" продължава Коциас. Той има предвид срещата между премиерите на Гърция и Македония, Алексис Ципрас и Зоран Заев, където двамата се разбраха да работят за заличаване на \"всички следи от иредентизъм\" (в случая заявки за териториални претенции) от македонска страна. Коциас и целият кабинет на Ципрас са под натиск от министъра на отбраната Панос Каменос от партията \"Независими гърци\", който категорично отхвърля термина \"Македония\" в бъдещото име.", "date": "2018.02.04", "title": "Над 1.5 млн. души са протестирали в Атина заради Македония, смятат организаторите (видео)"}
{"url": "https://www.dnevnik.bg/bulgaria/2018/02/04/3124011_chez_vuzstanovi_toka_prekusnat_ot_viatura_problemite_s/", "text": "Възстановено е електрозахранването навсякъде в Благоевградска и Софийска област, което беше прекъснато заради бурния вятър. Това съобщиха от електроразпределителното дружество в Западна България - ЧЕЗ, цитирани от БНР. На места все още е възможно подаване на по-ниско напрежение, но става дума за отделни къщи, съобщи Борислава Луканова от дружеството. Четири столични квартала остават без парно и топла вода заради авария на главен топлопровод. Това са жилищните комплекси \"Яворов\", \"Гео Милев\", \"Редута\" и част от \"Слатина\". От \"Топлофикация-София\" уверяват, че ще се работи до отстраняване на проблема. ", "date": "2018.02.04", "title": "ЧЕЗ възстанови тока, прекъснат от вятъра, проблемите с парното остават"}
{"url": "https://www.dnevnik.bg/sport/2018/02/04/3124014_za_ludogorec_purvenstvoto_e_po-vajno_ot_machovete_s/", "text": "Собственикът на \"Лудогорец\" Кирил Домусчиев смята, че целта на тима му е да спечели за седми пореден път титлата в Първа лига, отколкото да акцентира над двубоите с  \"Милан\"  от 1/16-финалите на Лига Европа. Пред БНТ Домусчиев изрази съжаление, че тимът от Разград среща \"росонерите\" след двумесечна пауза и не е в оптимална форма. \"Не го мисля този мач, но може би като наближи датата, ще е по-различно. За нас е по-важно първенството и там трябва да хвърлим максимално усилия. Мачът с \"Милан\" – ние ще го изиграем на най-високо ниво. Ако сме на 80 процента, ще е добре и ако можем с тези 80% да ги отстраним, ще е голям успех\", каза Домусчиев. Той е един от членовете на изпълкома на Българския футболен съюз,който подкрепя  Борислав Михайлов . Според Домусчиев критиците на президента на БФС са хора, които \"нямат нищо общо с футбола отдавна\". \"Ние, българите, всички разбираме от футбол. Много обичаме да критикуваме и да хейтим. Какво трябва да направи Боби Михайлов? Не знам. За четири години бюджетът от четири милиона отиде на 19 милиона\", добави бизнесменът и обясни, че Михайлов не е отговорен за състоянието на клубния футбол. Домусчиев коментира и темата с чужденците в \"Лудогорец\", която през годините е засягана многократно. Според него когато имаш цели се избират добри футболисти. \"Продължавам да смятам, че в професионалния футбол не тряба да ги делим на наши и ваши. За нас са важни успехите и неслучайно тези момчета, независимо колко от тях са чужденци, вкараха немалко пари в България, в развитието на нашето първенство\". \"Лудогорец\" се изправя срещу \"Милан\" на 15 февруари в първи 1/16-финален двубой в Разград. Реваншът е седмица по-късно в Милано.", "date": "2018.02.04", "title": "За \"Лудогорец\" първенството е по-важно от мачовете с \"Милан\", каза Домусчиев"}
