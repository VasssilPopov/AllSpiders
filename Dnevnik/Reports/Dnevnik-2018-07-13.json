{"url": "https://www.dnevnik.bg/evropa/2018/07/13/3281780_video_kakvo_postignahme_pokazva_posledniiat_klip_na/", "text": "Какво постигна България по време на първото си председателство на Съвета на Европейския съюз обобщава четвъртият и последен видеоклип за  шестте месеца европредседателство .  В него са събрани постиженията по четирите приоритета, които България си постави за периода - бъдещето на Европа и младите хора; стабилна и сигурна Европа; цифрова икономика и умения на бъдещето; европейска перспектива и свързаност на Западните Балкани. През тези шест месеца българските министри и експерти са водили над 1900 заседания в София, Брюксел, Люксембург и Страсбург. В София с помощта на доброволците за председателството са били  посрещнати над 34 хил. делегати . Като едно от най-големите постижения във видеото е представена срещата на върха ЕС - Западни Балкани, която се проведе в столицата на 17 май. Тогава европейските лидери приеха Декларацията от София, към която се присъединиха партньорите от Западните Балкани. Видеото е създадено от \"Ди индъстри\" ООД – фирмата, която спечели обществената поръчка за \"Изработване на телевизионни, аудио- и интернет клипове за популяризиране на председателството на България на Съвета на ЕС\" през септември 2017 г. Триминутният клип е последният, четвърти, изработен по проекта.  Предишните  три бяха представяни в рамките на българското председателство.", "date": "2018.07.13", "title": "Видео: \"Какво постигнахме\" показва последният клип на европредседателството"}
{"url": "https://www.dnevnik.bg/zelen/2018/07/13/3281814_smetnata_palata_dade_deset_preporuki_na_ekoministura/", "text": "Въпреки че министерството на околната среда и водите провежда държавната политика по опазване чистотата на атмосферния въздух, то не изпълзява редица от задълженията си по закон, сочи одит на Сметната палата. Той е обхванал периода от началото на 2014 г. до края на 2016 г, когато начело на министерството са Искра Михайлова и Станислав Анастасов от ДПС, служебният Светлана Жекова и Ивелина Василева от ГЕРБ. Одитът анализира мерките, предприети от националните и местните власти за борба срещу основните източници на замърсяване в големите градове. Той е извършен в трите общини, в които най-висок процент от населението живее при наднормени нива на замърсяване - София, Пловдив и Стара Загора. Регистрираните замърсители на атмосферния въздух в тези райони са в резултат на превишени нива на фини прахови частици (ФПЧ10 и ФПЧ2.5), на азотен диоксид, на серен диоксид, и бензоапирен (полиароматен въглеводород, който се изолира в проби от ФПЧ10). Като основни източници на замърсители са посочени транспортът, битовото горене, топлоелектрически централи, промишлени предприятия, горивни и негоривни процеси в индустрията и др. Подчертава се, че качеството на въздуха се влошава и заради високата енергийна бедност на населението, тъй като основен източник на замърсяването през зимния сезон е битовото отопление. Неефективни мерки и липса на глоби Сметната палата установява, че мерките на национално и общинско равнище не са насочени към основните източници на замърсяване – битово отопление на твърдо гориво, стария автомобилен парк и инфраструктурата. Отбелязва се и че системите в пунктовете за мониторинг не работят в непрекъснат режим, а използваната в тях техника е остаряла. В допълнение система за мониторинг на околната среда не осигурява необходимата информация за ФПЧ2.5, въпреки че това е замърсителят, който най-много влияе върху човешкото здраве. При одита се констатира, че Министерството на околната среда и водите не изпълнява вмененото му от Закона за опазване на околна среда задължение за разработване и внасяне за приемане от Народното събрание на Национална стратегия за околната среда. Установено е също, че министърът на околната среда и водите не е налагал глоби на кметове и длъжностни лица във връзка с неизпълнение на задължения за изготвяне и изпълнение на програми за подобряване на качеството на атмосферния въздух. Липсата на финансиране Сметната палата констатира и че няма доказателства, че сумите от глоби и имуществени санкции, постъпващи по бюджета на общините, се разходват за дейности за подобряване на качеството на атмосферния въздух. Като пропуск се посочва и това, че за дейностите по политиката за подобряване качеството на атмосферния въздух и за Националната система за мониторинг на околната среда се отделят значително по-малко финансови средства от тези по други бюджетни програми на МОСВ. Отчетени са минимални разходи за инвестиции от държавния бюджет, насочени към обновяване, повишаване на качеството и разширяване на средствата за измерване, мониторинг и докладване. Липсват финансови разчети с конкретни суми за реализация на националните и общинските стратегии, програми, планове и няма обвързаност с приеманите финансови прогнози и годишни бюджети на национално и на местно ниво, посочват още от сметната палата. В анализирания период липсват и конкретни суми за осигуряване на финансиране на мерките, насочени към подобряване качеството на атмосферния въздух, включени в стратегическите документи на национално и на общинско ниво. В същото време общините не разполагат с достатъчно финансови средства за реализиране на адекватни мерки за подобряване на качеството на въздуха и не се възползват достатъчно активно от възможността да реализират проекти и дейности в областта на опазване чистотата на въздуха със средства от източници извън общинския бюджет. Десет препоръки към министъра на екологията В заключение сметната палата дава десет препоръки към министъра на околната среда и водите, три препоръки към кметовете на община Пловдив и община Стара Загора, по две препоръки към изпълнителния директор на Изпълнителната агенция по околна среда и директора на РИОСВ - София, и директора на РИОСВ - Стара Загора, и по една препоръка към директора на РИОСВ - Пловдив, и кмета на Столична община. Сред препоръките са разработване или актуализиране на националната стратегия за опазване на околната среда от МОСВ, създаване на консултативен съвет към министъра на околната среда и водите за компонент \"въздух\" и организиране на информационни кампании за рисковете за здравето вследствие от замърсения въздух. Сметната палата препоръчва още да се набележат мерки, които следва да се предприемат съобразно сезона, атмосферните условия, източниците на замърсяване и други фактори, влияещи върху качеството на въздуха. Изисква се също подобряване на контрола и санкциите от страната на МОСВ върху дейността на кметовете и длъжностните лица в общините.", "date": "2018.07.13", "title": "Сметната палата даде десет препоръки на екоминистъра за мръсния въздух"}
{"url": "https://www.dnevnik.bg/sviat/2018/07/13/3281554_trump_i_putin_moje_i_da_se_razberat_za_roliata_na_iran/", "text": "Когато президентът на САЩ Доналд Тръмп се срещне с руския си колега Владимир Путин в понеделник, сирийският конфликт ще бъде един от най-неотложните въпроси в широкообхватния дневен ред. Със затихването на сраженията след седем години война САЩ превърнаха в стратегическа цел намаляването на влиянието на Иран  в следвоенна Сирия  - нещо, което силно се поддържа от Израел. Представители на американските и на руските власти дадоха знак, че една широка рамка за подобна сделка вероятно ще бъде главният резултат на срещата на върха. Евентуалното споразумение по всяка вероятност ще има общ характер, а обсъжданията ще се съсредоточат по-скоро върху ограничаването на иранското присъствие, отколкото върху неговото прекратяване, твърдят анализатори. Пълното изтегляне от Сирия на подкрепяните от Иран сили на практика е невъзможно. След години на опустошителна гражданска война Иран и ръководените от него милиции, включително и ливанската \"Хизбула\", установиха присъствие на огромна територия, простираща се от границата с Ирак през Централна Сирия до Ливан. Сирийският президент Башар ал Асад, с военната и политическа помощ на Иран и Русия,  си върна контрола върху 60 процента от страната , слагайки край на каквито и да било сериозни разговори за смяна на режима. А наред с намаляващата роля на САЩ Русия се превърна в неоспорвания властов посредник в страната. Въпреки това и Русия, и САЩ имат интерес да работят заедно в Сирия и на други места, а макар Русия и Иран да бяха на една и съща страна във войната, интересите им невинаги съвпадат. Следва обзор на възможните резултати от срещата в понеделник: За какво ще се преговаря След като свалянето от власт на Асад вече не е активно преследвана цел, фокусът се измести  върху влиянието на Иран в Сирия . Смята се, че в момента Техеран контролира до 80 хил. бойци в Сирия - членове на шиитски милиции и верни на Иран паравоенни сили. В интервю за телевизия Си Би Ес този месец съветникът на Тръмп по националната сигурност Джон Болтън заяви, че \"стратегическият въпрос\" е Иран, а не Асад. Израел от своя страна непрестанно предупреждава, че  няма да позволи на Иран  или на неговите шиитски милиции  да установят постоянно присъствие  в следвоенна Сирия. След две седмици на интензивни военни операции, силите на Асад контролират в момента град Дараа в Южна Сирия, където започна революцията срещу режима, и неговите околности. Те са готови да потеглят на запад към границата, в близост до окупираната от Израел част от Голанските възвишения, предизвиквайки безпокойство от конфронтация между Израел и поддържаните от Иран сили, разположени в непосредствена близост. Израелският премиер Бенямин Нетаняху се срещна в сряда с Путин в Москва за разговори,  съсредоточени върху иранското присъствие в Сирия . \"Нашето мнение, че Иран трябва да напусне Сирия, е известно\", заяви Нетаняху след срещата. Очертанията на сделката Как би изглеждала, от тази гледна точка, една потенциална сделка? Руският външен министър Сергей Лавров заяви миналата седмица, че би било \"абсолютно нереалистично\" да се очаква, че Иран ще се изтегли изцяло от Сирия. Това дава знак, че руснаците са съгласни, че поне част от тези сили трябва да се изтеглят. Коментарите на някои представители на американските власти също показаха, че е възможно постигането на компромис. \"Има възможности за по-обширни преговори за изтегляне на ирански сили от Сирия обратно в Иран, което би било значителен напредък\", каза Болтън за Си Би Ес. Една от възможностите е Путин и Тръмп да се договорят за разполагане на сирийски правителствени войски по границата с контролираната от Израел част от Голанските възвишения и за изтегляне на иранските сили и Хизбула от района. За да стане това, Израел ще поиска гаранции, че Асад ще спазва постигнатото преди десетилетия споразумение за създаване на погранична демилитаризирана зона и ограничението двете страни да не разполагат свои сили на 15 мили (25 км) от границата. Айхам Камел, анализатор от Eurasia Group, коментира, че Москва може да настоява за признаване на Асад и за евентуално изтегляне на американските войски от Сирия, за което Тръмп намекна, че би желал да се случи до края на годината. \"Една официална сделка, по силата на която Асад бива признат в замяна на ограничаване на иранското влияние, негласно, а дори и изрично, би му донесла някаква легитимност\", добави Камел. Дали Иран ще приеме сделката? Русия призова за изтегляне на иранските войски от следвоенна Сирия, но не може да гарантира, че Иран ще се съгласи. Москва обаче може би разполага с достатъчно възможности да убеди Техеран да не приближава границата с Израел и да намали броя на базите, фабриките за ракети и съветниците, с които разполага в страната. След оттеглянето на САЩ от иранското ядрено споразумение, на Иран отново са наложени санкции и той не може да си позволи да загуби подкрепата на Русия, нито ще е в състояние да предостави на Асад помощ от същия мащаб. \"Въпреки че Асад се нуждае от иранците и от руснаците, един ограничен от санкциите Иран е много по-малко полезен за него в дългосрочен план. А със затихването на гражданската война руската икономическа и политическа подкрепа става малко по-важна\", заяви Камел. /БТА", "date": "2018.07.13", "title": "Тръмп и Путин може и да се разберат за ролята на Иран в Сирия"}
{"url": "https://www.dnevnik.bg/skorost/2018/07/13/3281822_putnata_agenciia_dava_1312_mln_leva_za_poddrujkata_na/", "text": "Агенция \"Пътна инфраструктура\" обяви обществени поръчки за избор на изпълнители за поддържане на автомагистралите \"Хемус\", \"Тракия\" и \"Марица\" за следващите 5 години. Общата индикативната стойност е 131.2 млн. лв. без ДДС, съобщиха от пресцентъра на АПИ. Избраните фирми ще извършват превантивно, текущо и зимно поддържане на магистралите, като ще имат ангажимент и към ремонтно-възстановителни работи при аварийни ситуации. Обществената поръчка е в пет обособени позиции. Първата е за магистрала \"Хемус\" на територията на пътните управления София и Ловеч, като индикативната стойност е 35 млн. лева без ДДС. Втората позиция е за \"Хемус\" на територията на областите Варна и Шумен, като за нея са предвидени 18.7 млн. лева без ДДС. Поддръжката на \"Тракия\" също е разделена на две - за териториите на пътните управления София, Пазарджик, Пловдив и Стара Загора (49.3 млн лв. без ДДС) и за областите Стара Загора, Сливен, Ямбол и Бургас (11.8 млн. лв). За поддръжката на магистрала \"Марица\" са предвидени 16.4 млн. лв без ДДС. Офертите на кандидатите се приемат до 17.30 ч. на 23 август. Кой е отговорен сега Справка на сайта на Агенция \"Пътна инфраструктура\" показва, че в момента държавното дружество \"Автомагистрали\" ЕАД поддържа магистрала \"Хемус\" в частта й откъм София, а автомагистрали - Черно море АД има ангажимент към \"Хемус\" във Варненско и Шуменско. \"Тракия\" (от София до Стара Загора) е в зоната на отгорност на \"Автомагистрали\" ЕАД, а от разклона за Стара Загора до края й преди Бургас се грижи ДЗЗД \"Магистрали 2014\", в което влизат \"ПСТ Груп\", \"Понсстройинженеринг\", \"Екоресурс - Р\" и \"Зебра\". \"Марица\", в частта й на територията на област Стара Загора, се поддържа от Автомагистрали\" ЕАД, а за област Хасково отговорността е на ГД \"АБ - Марица\", в което влизат \"АБ\" АД от Хасково и \"Бургас Пътстрой\" АД.", "date": "2018.07.13", "title": "Пътната агенция дава 131.2 млн. лева за поддръжката на \"Хемус\", \"Тракия\" и \"Марица\""}
{"url": "https://www.dnevnik.bg/sport/2018/07/13/3281823_angliiskite_fenove_sa_se_nasochili_kum_hurvatiia_za/", "text": "Англия  загуби от Хърватия  на полуфинал на световното първенство и се сбогува да спечели за втори път световната титла. И въпреки, че балканската страна сложи край на английската мечта, сега феновете от Острова имат желание да посетят Хърватия. Туроператорите от Англия съобщават за увеличен интерес именно към екскурзии, които се предлагат в Хърватия. \"До обяд в четвъртък имахме повече запитвания за цени и оферти за почивки в Хърватия, колкото не сме имали за последните няколко месеца. Определено хората имат голямо желание да посетят тази страна\", каза говорител на Prestige Holidays пред \"Гардиън\". Асоциацията на туристическите агенти във Великобритания (ABTA) предрича да има скок в търсенето на места за почивка в чужбина. Тепърва в Англия идва периодът на летните отпуски. Смята се още, че Хърватия е много търсена заради реклама с участието на спортните звезди на страната. Футболните национали Иван Ракитич, Лука Модрич заедно с тенисиста  Марин Чилич  и баскетболиста от НБА Дарио Шарич се появиха във видео точно преди световното първенство, на което рекламират забележителностите на своята родина. Психолози в Англия дори съветват футболните фенове да отидат на почивка в чужбина, за да излекуват депресията след световното първенство. Проучване дори сочи, че запазване на спонтанна почивка сваля стреса от хората.", "date": "2018.07.13", "title": "Английските фенове са се насочили към Хърватия за лятната си почивка"}
{"url": "https://www.dnevnik.bg/photos/2018/07/13/3281798_snimka_na_denia_vtora_dupka_na_shishman_za_edna/", "text": "За втори път в рамките на седмица на кръстовището на централните столични улици \"Иван Шишман\" и \"Иван Вазов\" се образува дълбока и опасна дупка. Асфалтовата настилка е пропаднала, като си личат тръбите от водоснабдителната инфраструктура", "date": "2018.07.13", "title": "Снимка на деня: Втора дупка на \"Шишман\" за една седмица, но на същото място"}
{"url": "https://www.dnevnik.bg/tehnologii/2018/07/13/3281786_ruskata_iandeks_shte_suzdade_sobstven_smartfon/", "text": "Компанията - собственик на най-голямата руска търсачка \"Яндекс\", планира да създаде собствено устройство \"Яндекс.Телефон\", сочи разрешително на сайта на Евразийската икономическа комисия. Комисията е регулатор на страните от Евразийския икономически съюз (Русия, Армения, Беларус, Казахстан и Киргизстан) в редица области като търговия, митнически режим и интелектуална собственост. Документът,  публикуван вчера , показва, че на 4 юли компанията е поискала такова устройство да може да се изнася в страните от съюза. Компанията обаче все още не е обявявала, че ще създава собствен смартфон, пише РБК. Като производител е указано акционерното дружество Yandex Services AG с адрес в Люцерн, Щвейцария. Преди месец и половина компанията, чиято търсачка някога бе известна като руския \"Гугъл\", представи и първото си \"умно\" устройство. Мултимедийната система \"Яндекс.Станция\"  работи с виртуалния асистент \"Алиса\"  и се продава в Русия от 10 юли, стъпвайки на пазар, доминиран от продуктите на \"Амазон\" и (в по-малка степен) \"Гугъл\". На 5 юли \"Яндекс\" обяви, че смята да превърне платформата си за съдържание, ползваща базираната на изкуствен интелект система за персонализирани препоръки на информация \"Яндекс.Дзен\", в конкурент на \"Инстаграм\", \"ВКонтакте\" и \"Ютюб\".", "date": "2018.07.13", "title": "Руската \"Яндекс\" ще създаде собствен смартфон"}
{"url": "https://www.dnevnik.bg/sviat/2018/07/13/3281824_trump_burzo_smeni_poziciiata_si_za_brekzit_i_izluga/", "text": "Великобритания и САЩ ще обсъдят \"амбициозно\" търговско споразумение, заявиха президентът Доналд Тръмп и премиера Тереза Мей на пресконференцията си в резиденцията на министър-председателя в Чекърс. Новината дойде на фона на  изявленията на Тръмп, публикувани от в. \"Сън\"  часове преди това, в които той критикува подхода на Мей към Брекзит с думите, че настоящите ѝ предложения елиминират възможността за търговско споразумение с Вашингтон. \"Ако направят такава сделка, значи ще работим с ЕС вместо с Великобритания, това вероятно ще убие сделката\", каза пред \"Сън\" Тръмп, визирайки желанието на Мей по отношение на някои стоки Великобритания да спазва европейските стандарти, за да може да търгува свободно. \"Аз бих подходил много по-различно\", коментира още той. \"Всъщност казах на Тереза Мей какво да прави, но тя не се съгласи и не ме послуша.\" В сегашната си реч президентът каза за Брекзит: \"Аз съм окей с каквото и да направите, само се уверете, че можем да търгуваме заедно\". Той също така излъга, че не е казвал думите, приписвани му от в. \"Сън\", макар че медията публикува аудиозапис на интервюто, който показва, че е цитиран коректно. \"Не съм критикувал премиера, аз много я уважавам. За съжаление, имаше история, която като цяло беше добра, но не включваше това, което съм казал, за премиера, а аз казах страхотни неща. Това се нарича \"фалшиви новини\", каза той и се похвали, че записва разговорите си с журналисти и така ще покаже истината, въпреки факта, че \"Сън\" публикува записа си и коментарите на Тръмп в него са пределно ясни. На самата пресконференция той също си противоречеше, казвайки буквално: \"Ако имах връзка с Путин - аз не го познавам - срещал съм го два пъти, три пъти, два пъти и половина (...). Ако можехме да развием връзка (...), това би било чудесно.\" Тръмп не бе доволен от това какво го питат медиите, коментирайки репортерката от Ен Би Си с думите: \"Това е нечестна журналистика, но все пак става въпрос за Ен Би Си, които са сигурно по-зле и от Си Ен Ен\". Той отказа и да отговори на въпрос на Си Ен Ен, чийто репортер попита \"След като нападнахте медията, мога ли да Ви попитам нещо?\". \"Не отговарям на въпроси на Си Ен Ен, те са фалшиви новини\", тросна се президентът и даде думата на \"Фокс\". Видимо раздразнена от въпросите на журналисти, Мей повтори, че няма да има ограничения на търговските споразумения, които  Великобритания може да сключи след Брекзит . Тя деликатно избегна да отговори съгласна ли е с думите му, че имиграцията унищожава културата на Европа, като посочи, че Великобритания има традиции в приема на хора, бягащи от война.", "date": "2018.07.13", "title": "Тръмп бързо смени позицията си за Брекзит и излъга, че не е цитиран правилно"}
{"url": "https://www.dnevnik.bg/citat_na_deniia/2018/07/13/3281833_citat_na_denia_sreshtal_sum_putin_dva_puti_i_polovina/", "text": "Това каза президентът на САЩ  Доналд Тръмп  на съвместната си пресконференция с премиера Тереза Мей в резиденцията ѝ в Чекърс. Той каза това в отговор на въпрос дали противоречивото му поведение не е в полза на руския държавен глава  Владимир Путин .", "date": "2018.07.13", "title": "Цитат на деня: Срещал съм Путин два пъти и половина"}
{"url": "https://www.dnevnik.bg/sport/2018/07/13/3281830_cska_1948_izbra_nacionalniia_stadion_i_shte_razchita/", "text": "ЦСКА 1948\" избра Националния стадион \"Васил Левски\" за домакинските си мачове във Втора лига. Изпълнителният директор на клуба Добрин Гьонов обясни пред \"Дневник\", че има споразумение за целия сезон с \"Национална спортна база\" ЕАД, което стопанисва съоръжението. Договорът е единствено за използването на сектор А. \"Искахме да играем в Борисовата градина\", каза Гьонов на въпрос за избора на съоръжението. По думите му клубът, който се изкачи в професионалния футбол, разчита на подобрени спонсорски договори и на приходи от телевизионни права за покриването на разходите за наема. \"Много се надяваме да влезем в телевизионните мачове. Миналата година сумата е била 6000 лева на излъчен мач, като отборът домакин е получавал около 4000 лева, а гостът останалата част\", каза Гьонов. \"ЦСКА 1948\" ще е третият клуб, който ще ползва \"Васил Левски\" през идния сезон. Другите два са елитните \"Славия\" и \"Септември\". Изискването на НСБ е да не се играят мачове в два последователни дни, за да се съхранява теренът, посочи изпълнителният директор. \"ЦСКА избра националния стадион \"Васил Левски\" за арена на домакинските си мачове - съоръжение, достойно да подслони най-обичания български клуб по пътя към голямата цел. Освен че предлага модерни условия, стадионът в центъра на София е приемал някои от най-великите мачове на армейския клуб в миналото\", обявиха от \"ЦСКА 1948\" в прессъобщение. Гьонов посочи, че няма притеснения за евентуално напрежение, свързано с \"ЦСКА-София\", който играе на намиращия се наблизо \"Българска армия\". По думите му отговорността за изготвянето на програмата е във футболния съюз, а \"ЦСКА 1948\" не е поставял изисквания. Клубът, който започна преди две години от аматьорските групи, вече ползва в няколко мача \"Васил Левски\" при нисък интерес. Очакванията на Гьонов са влизането в професионалния футбол да помогне за привличането на запалянковци. От клуба пуснаха в продажба сезонни карти на цени от 120, 240 и 600 лева. Ръководството не си е поставяло конкретни цели. \"Миналия сезон продадохме между 40 и 50 карти. Предвид, че ще играем на националния стадион, както и че отборът е в професионалния футбол, се надявам сега да са поне двойно\", добави Гьонов. Той каза, че все още няма отговор от \"Левски\" на  предложението \"ЦСКА 1948\" да смени \"Бока хуниорс\"  в мача по случай 75-ата годишнина от рождението на Георги Аспарухов-Гунди.", "date": "2018.07.13", "title": "\"ЦСКА 1948\" избра националния стадион и ще разчита на приходи от тв права за наема"}
{"url": "https://www.dnevnik.bg/kultura/2018/07/13/3281826_mocartovi_praznici_s_novost_kuklata-aktyor/", "text": "Започна XIV-ят Международен музикален фестивал \"Моцартови празници\" (12-15 юли) в Правец. Той е свързан със световно известната певица  Христина Ангелакова  /29 октомври 1944 - 20 май 2018/, която беше негов артистичен директор. \"Аз съм амбициозна. Имам сили, имам желание, влагам фантазия. Искам нещата да стават максимално добре... Стремя се всеки път \"Моцартовите празници\" да са с половин стъпало, но по-нагоре. Времето променя и изискванията към нас. Харесвам симбиозата на различните изкуства.\", беше казала тя. Тази година в акцент на фестивала е марионетката – новият оперен герой. Показва го Марионетната опера на Линдау, Германия, която за първи път гостува в България. Първата вечер те показаха \"Вълшебната флейта\" на Моцарт, а на 14 юли(събота) е \"Лебедово езеро\". Ако зрителите забравят че само кукли играят на сцената, кукловодите са достигнали целта си. Тук няма нищо случайно – както като сценография и костюм, така като визия на куклата, разиграване, хореография. Всички движения са обмислени, категорични и точни с музиката. Защото марионетката не пее, няма изражение на лицето, а всяка изразна форма се предава чрез жестове. Приближаване възможно най-близко до човешките модели, е ядрото на философията на куклените опери. А 3D ефектът дава алюзията за дълбочина-близост, големина. Такъв е замисълът на Бернхард Лайсмюлер, създал през 2000 година марионетната опера, който вече има около 450 кукли, 20 души екип и собствена постоянна сцена в Линдау. И ако в началото са имали по около десетина зрители, то сега са вече 150 хиляди. Старозагорската опера пък показва \"Турандот\" – хибриден вариант на опера с кукли и с певци. Спектакълът е оъществен по идея на Ангелакова от режисьорите Огнян Драганов и Дарин Петков и международен екип: сценография и костюми Каталин Йонеску-Арборе (Румъния), Васил Рокоманов и Силва Бъчварова; пластика Хзе Фу-Чен (Тайван); художествено осветление Васко Лисичов (Македония); в ролята на Турандот - Драгана Радакович (Сърбия), Калаф – италианският тенор Дарио ди Виетри, Цветелина Василева – Лиу.", "date": "2018.07.13", "title": "\"Моцартови празници\" с новост – куклата-актьор"}
{"url": "https://www.dnevnik.bg/video/2018/07/13/3281794_video_drugite_novini/", "text": "Триизмерната цветна радиография дава нови шансове за лечение", "date": "2018.07.13", "title": "Видео: Другите новини"}
{"url": "https://www.dnevnik.bg/evropa/2018/07/13/3281481_v_nato_edva_sega_proumiaha_nakude_bie_trump/", "text": "Заслужава си още веднъж да припомним поведението на Доналд Тръмп на тази  среща на върха на НАТО . Още на закуска той се нахвърли крайно невъздържано срещу Германия -  обяви, че тя се е превърнала в пленник на Русия , поради това, че внася газ оттам, и за доказателство отново се позова на неверни данни; на пленарното заседание по-късно изведнъж поиска да се отделят  не по два, а по четири процента от БВП за отбрана ; после с Ангела Меркел разговаря за германските автомобили, миграцията и за руския президент Путин, наричайки двустранните отношения превъзходни. Само час по-късно обаче от това примирие нямаше вече и помен - в \"Туитър\" той отново нападна партньорите си от НАТО. Салто напред, салто назад Диаметрално противоположните послания, които американският президент отправя в един-единствен ден, не се вместват в рамките на нормалното политическо общуване. На най-важната среща на западния отбранителен съюз видяхме един американски президент, който сякаш изпълняваше едновременно две различни роли - и на добрия, и на лошия герой в пиесата. Първо обижда Германия, а само няколко часа по-късно предава на канцлера Меркел личните поздрави на своето семейство. На фона на всичко това е много трудно да не използваме термини от психиатрията, за да опишем подобно поведение. Но това не беше всичко. След края на официалните разговори Тръмп пусна следващия си туит, в който той поднови атаката си срещу Германия заради вноса на руски газ, като обвърза тази тема с въпроса за НАТО. По същия невероятен начин той обвързва военната защита, която САЩ осигуряват на Европа, с твърдението, че американската търговия носела загуби за милиарди в резултат на европейското поведение. А накрая той ултимативно настоя двата процента за отбрана да бъдат платени незабавно, а не както е планирано - чак през 2024 г. Тръмп, изглежда, не разбира, че НАТО не е фитнес клуб, към който се плащат членски вноски. В случая няма обща каса, а всяка страна плаща за собствената си отбрана и при нужда предоставя на пакта своя военна сила и оборудване. Тръмп живее в своя паралелен свят и се държи по-скоро като мафиот, който върви от врата на врата, за да събира рекет за охрана и да плаши опърничавите с бой. НАТО е съюз, а не частна охранителна фирма Освен че се държи своенравно, непредвидимо и безкрайно променливо към съюзниците си, става ясно, че Тръмп гледа на отбраната като на стока, която има пазарна стойност, и следователно може да се купува и продава. Съвсем очевидно е, че настоява да му се плаща за разполагането на американските войски в Европа, които защитават източните граници на НАТО. Затова думата \"съюзници\" тук съвсем не е на място, тъй като тази концепция, изглежда, е напълно чужда на американския президент. За него значение имат само търговските партньори и парите, дрънкащи в неговата каса. Той вярва, че участва в някаква глобална битка на най-силните, и поради това му е напълно безразлично кой от по-слабите ще попадне под колелата. Неслучайно балтийските държави и Норвегия са вече силно притеснени от изявленията на Тръмп. До разрив все пак не се стигна на тази среща на върха - американският президент се въздържа да постави под съмнение отбранителния съюз, нито пък разкъса подписаната обща декларация на тръгване от форума. Не се потвърди апокалиптичният сценарий, при който Тръмп обявява края на НАТО. Което обаче съвсем не означава, че опасността е преминала, защото още утре той може да промени мнението си. Дълбоко безпокойство Хаотичните политически изяви на Доналд Тръмп оставят дълбоки следи в НАТО: съюзниците едва сега започват да проумяват как американският президент гледа на Западния отбранителен съюз. Ценностите, традициите и общата история на този съюз очевидно нямат никакво значение за Тръмп. Той е винаги готов да се отметне от думите си, казани само ден по-рано, да обижда съюзниците си или да ги изнудва с икономически наказателни мерки. Зад този налудничав зигзагообразен курс на Тръмп обаче се крие определена методика: в Брюксел той показа още веднъж, че се стреми с всички средства да разруши съществуващата система от международни договори и организации. Засега явно му се струва  още твърде рано да обръща гръб  на НАТО, но може да се окаже, че краят на тази организация е само отложен за известно време. Независимо дали става дума за Световната търговска организация или за Обединените нации – повече от ясно е, че Тръмп се опитва да ги замени с двустранни споразумения, в които той да играе първа цигулка. Онова, което остава, е ужасът от този курс на американското правителство и дълбокото чувство на несигурност у всички, които досега са се смятали за негови съюзници и партньори.", "date": "2018.07.13", "title": "В НАТО едва сега проумяха накъде бие Тръмп"}
{"url": "https://www.dnevnik.bg/sviat/2018/07/13/3281855_sasht_obviniha_12_ruski_shpioni_zaradi_hakerskata/", "text": "Дванайсет представители на руското разузнаване са обвинени заради хакерската атака срещу компютърни мрежи на щаба на кандидата за президента на демократите в САЩ Хилари Клинтън  и на Демократическата партия  през лятото на 2016 г. Това съобщи министерството на правосъдието, цитирано от \"Ройтерс\". Заместник-главният прокурор Род Розънстайн каза, че обвинените руснаци са създали фалшиви онлайн самоличности, за да публикуват информацията, открадната през юни 2016 г. и за да прикрият връзката си с Русия. Според него те са инсталирали софтуер, с който да следят потребители и да четат имейлите им. Според Розънстайн е била задигната информацията на 500 хил. избиратели. Списъкът с обвиненията по думите му включва и изпиране на пари чрез криптовалута. Сред другите обвинения, записани в разпространения след това документ, са заговор за извършване на престъпление срещу Съединените щати и кражба на самоличност). Обвиненията са част от разследването на специалния прокурор дали е имало руска намеса в изборите за президент, спечелени от Доналд Тръмп. Москва отхвърля подобни твърдения. Сред обвиняваните до момента  са 14 руски граждани  и няколко  американски , сред последните - и трима души, свързани с кампанията на Тръмп. Американските специални служби смятат, че  руското военно разузнаване  (ГРУ) е използвало посредници като сайтовете \"Уикилийкс\", \"Ди Си лийкс\" (DCLeaks.com) и \"Гуцифер 2.0\" (Guccifer 2.0), за да разпространи придобити от него имейли на Националния комитет на Демократическата партия, както и на високопоставени представители на демократите. Като мишени на операцията са били набелязвани хора, свързани и с двете големи политически партии в САЩ. Розънстайн съобщи новината само дни преди очакваната среща между президентите на САЩ и Русия, Доналд Тръмп и Владимир Путин, в Хелзинки.", "date": "2018.07.13", "title": "САЩ обвиниха 12 руски шпиони заради хакерската атака срещу Хилъри Клинтън от 2016 г."}
{"url": "https://www.dnevnik.bg/sport/2018/07/13/3281843_holandec_specheli_sprinta_v_nai-dulgiia_etap_na_tur/", "text": "Дилан Хрьоневехен от тима на \"Лото Йъмбо\" спечели седмия етап в Обиколката на Франция. Холандският спринтьори надделя над Фернандо Гавирия и Петер Саган, които дотук имат по две етапни победи в тазгодишното състезание. Хроневехен завършис време 5:43.42 часа и средна скорост от 40.33 км/ч. Успехът е втори за Хрьоневехен в \"Тур дьо Франс\", след като преди година той спечели кралския спринт на \"Шанз Елизе\" в последния етап. Холандецът участва за трета поредна година в Тура. Общо победите му през 2018 г. са десет, а в кариерата – 31. \"Чувствам страхотно облекчение след тази победа. Ден след ден се чувствам по-добре и сега всичко сработи отлично. Дотук имах леки проблеми с тайминга и тръгването ми. Стартирах около 200 метра преди финалната линия. Мисля, че утре ще имам нов шанс\", каза Хрьоневехен след етапа. Грег Ван Авермет завърши с основната група в Шартр и запази жълтата си фланелка, която носи след третия етап. Белгиецът дори спечели три секунди бонус и увеличи преднината си. Втори след него е Герант Томас \"Скай\" с шест секунди изоставане, а трети на осем е Тиджей Ван Гардърен от ВМС. Ван Авермет ще бъде за осми ден в жълто в събота като по този показател се изравнява с Люсиен Бюс, който е победител в Тура от 1926 г. и Жулиен Фервеке. Етапът от 231 км беше най-дългият в 105-ия \"Тур дьо Франс\", но не предложи никакви големи препятствия на колоездачите. За разлика от предните дни в началото не успя да замине група от бегълци, като единствено Томас Деган от \"Ванти груп Гобер\" опита късмета си. След около 20 км обаче белгиецът се отказа и се върна в групата. След прибирането на първия беглец се откъсна група от 10 колоездачи, сред които бяха Томас Де Хенд (\"Лото Судал\"), Ив Лампер (\"Куикстеп\") и Жулиен Фермот (\"Дайменшън дата\"), но останалите не пожелаха да ги пуснат. От \"Лото Йъмбо\" караха много здраво и сложиха край на поредното откъсване. След това Йоан Офредо от \"Ванти груп Гобер\" тръгна сам 170 км преди финала, като се откъсна от групата на едно леко спускане. Французинът, който опита късмета си и в първия етап, остана пред групата много дълго време, той премина пръв и през единственат височина за деня – Кот дьо Бисон де Персен от четвърта категория. Около 100 км преди края на етапа обаче се появи страничен вятър и това доведе до много активна езда в основната група. От \"Мовистар\" зададоха много висока скорост, защото се оказа, че победителят от шестия етап Дан Мартин е изостанал. Високата скорост помогна на групата да застигне Офредо 90 км преди финала, но Мартин все пак се върна в основната група. Поредната атака дойде само шест километра след застигането на Офредо и тя беше с участието на Лоран Пишон от \"Фортунео\". Французинът премина пръв през междинния спринт на 63 км преди финала и взе 20 точки. Пишон продължи още малко над 20 км и след това беше хванат от останалите. От групата спринтът беше спечелен от Гавирия, който взе 17 точки, а Саган премина след него и спечели 15. Само 30 км преди финала имаше и спринт за бонификации, който беше спечелен от носителя на жълтата фланелка Грег Ван Авермет. Лидерът на ВМС увеличи аванса си, като се бори да влезе с жълтата фланелка във втората седмица на състезанието. Финалът на етапа беше много труден, като нито един отбор не успя да направи отлично извеждане. Единствено Фернандо Гавирия имаше съотборник в последните 800 метра, като отново Максимилиано Рикезе изведе спринтьора си, но колумбиецът тръгна прекалено рано. Хрьоневехен успя да размине Гавирия в последните 150 метра, докато трети финала пресече Саган пред французина Арно Демар. Топ 10 допълниха Кристоф Лапорт от \"Кофидис\", Джон Дегенколб (\"Трек\"), Дарил Импи (\"Мичълтън скот\"), Андре Грайпел (\"Лото Судал\"), Андреа Паскалон от \"Ванти груп Гобер\", както и Марк Кавендиш. В спора за зелената фланелка Гавирия намали преднината на Саган на 31 точки, като взе с 12 точки повече от световния шампион. След седем етапа Саган е с 234, а Гавирия има 203. В събота на националния празник на Франция предстои осмия етап в Тура, който е между Дру и Амиен с дължина от 181 километра. Той е нова възможност за чистите спринтьори, като в него има само две височини от четвърта категория още в първите 70 километра.", "date": "2018.07.13", "title": "Холандец спечели спринта в най-дългия етап в \"Тур дьо Франс\""}
{"url": "https://www.dnevnik.bg/politika/2018/07/13/3280944_borisov_i_pravitelstvoto_shte_otchetat/", "text": "Премиерът Бойко Борисов ще дойде в парламента днес, за да представи доклад за участието на България в процеса на вземане на решения в Европейския съюз (ЕС) по време на българското европредседателство. На отчета ще присъстват и министри от кабинета. За отчета на Борисов се разбра от съобщение на Министерския съвет, в което се посочваше, че министър-председателят ще се отчете за европредседателството пред депутатите на 13 юли. След това премиерът ще отговори и на въпрос на лидера на БСП Корнелия Нинова за политиката на правителството по въпросите на миграцията. От началото на третия си мандат Борисов е участвал само четири пъти в парламентарния контрол. Последният път той отговаряше на въпрос на БСП за визитата си в Русия. Преди три седмици пък дойде изненадващо в Народното събрание, след като  БСП се опита да направи скандал с подозрението, че ще приемаме бежанци срещу пари . Според процедурата в парламентарния правилник днес Борисов ще има 10 минути да се отчете за европредседателството, след което всяка група ще има по 10 минути за изказвания, но ще може да говори само по един представител. Накрая министрите ще имат общо 10 минути, за да отговорят на поставените въпроси, но депутатите няма да могат да вземат отношение. Според БСП това е ограничаване на опозицията, която няма да може да реагира на отговорите и няма да може да има повече от един говорител. Предвидена е възможност и за изказвания на присъстващите в залата евродепутати. Според БСП  европредседателството е еднопартийно мероприятие и пиар в изгода на премиера Бойко Борисов , който не успял да обедини народа и институциите и довел до засилване на евроскептицизма у нас.", "date": "2018.07.13", "title": "Борисов свиква депутатите, за да отчете успехите на европредседателството"}
{"url": "https://www.dnevnik.bg/na_put/2018/07/13/3281215_cjurih_i_jeneva_sa_nai-skupite_gradove_v_sveta/", "text": "Женева е най-скъпият град в света, ако става дума за цените на храната, а като място за живеене по-скъпо е само в Цюрих, сочи годишната класация на UBS Group, цитирана от \"Блумбърг\". Тя подрежда градовете в света на база цени, доходи, покупателна способност и колко време се работи за покупката на определени стоки. Данните показват, че в Женева храната може да е скъпа, но и там се печели най-добре сред 77-те обхванати от проучването градове. Цюрих е на второ място по доходи, но общо най-скъпият град в света. Това е така основно заради цените на услугите, които са около 20% по-скъпи отколкото в Женева. Цените на продукти като смартфони, телевизори и лаптопи пък са с около 16 на сто по високи, отколкото в Женева. След Цюрих и Женева в класацията на най-скъпите градове следват Осло, Копенхаген, Ню Йорк, Токио, Милано, Лондон, Чикаго и Хелзинки. Проучването показва, че работещите в Цюрих се нуждаят от 38.2 часа, за да изкарат пари за нов модел Айфон. Живеещите в Йоханесбург например, трябва да се трудят 291.9 часа, за да си позволят същото устройство.", "date": "2018.07.13", "title": "Цюрих и Женева са най-скъпите градове в света"}
{"url": "https://www.dnevnik.bg/sport/2018/07/13/3281177_velikiiat_duel_mejdu_nadal_i_djokovich_se_zavrushta_v/", "text": "Седем години след зрелищния финал, който донесе първата титла за сръбския тенис от най-стария и престижен турнир в света - \"Уимбълдън\", Новак Джокович и Рафаел Надал отново се изправят един срещу друг на тревните кортове в Лондон. Сърбинът и испанецът ще изиграят 52-ия двубой помежду си. Като брой изиграни мачове това е най-голямото съперничество в цялата история на тениса. Джокович има леко предимство с 26-те си победи. Надал обаче доминира, когато става въпрос за срещи в турнирите от Големия шлем - девет победи от 13 мача. Джокович е тенисистът, който по традиция се чувства по-комфортно на тревни кортове. Надал обаче  спечели последната им среща , заема първото място в световната ранглиста и има само три загуби в предишните си 36 двубоя в турнирите от Големия шлем. Докато при двубоя им от полуфиналите на мастърса в Рим Надал беше в ролята на тотален фаворит, сега трудно някой от двамата може да бъде определен като такъв. Букмейкърите са на същото мнение и дават абсолютно равни шансове на испанеца и сърбина преди днешния им мач. \"Наистина не мисля за това дали съм фаворит или аутсайдер. Просто ще опитам да уловя момента. Очевидно е, че съм много доволен от начина, по който играя от началото на сезона на тревни кортове\", каза Джокович в навечерието на мача. Сърбинът показва, че се завръща към най-добрите си дни на корта. Той загуби два сета на \"Уимбълдън\" - срещу Кайл Едмънд и Кей Нишикори, а в останалите си три срещи беше безапелационен и даде само 20 гейма на Тенис Сандгрен, Орасио Себайос и Карен Хачанов. \"Винаги е голямо предизвикателство да играеш срещу Новак. Той е един от най-комплексните играчи, които някога съм виждал в нашия спорт. Срещу него винаги е един голям тест. Знаеш, че няма как да го победиш, ако не играеш добре\", каза Надал. Испанският тенисист премина с лекота през първите си четирима съперници - Дуди Села, Михаил Кукушкин, Алекс де Минор и Иржи Весели, преди да спечели епичен петчасов дуел с Хуан Мартин дел Потро в четвъртфиналите. Надал спечели последните си два мача с Джокович, но преди това имаше 11 загуби в 12 двубоя със сърбина. За 39-и път двамата ще бъдат един срещу друг във фазата на полуфиналите. \"Винаги сме се срещали във важните етапи на важните турнири. В петък ще бъде още един важен мач срещу един от най-трудните съперници, които някога съм срещал. В момента той играе много добре\", коментира още световният №1. Полуфиналът между Надал и Джокович ще бъде вторият за деня и ще започне най-рано в 17.00 часа. В 15.00 часа на централния корт в \"Ол Ингланд клъб\" ще излязат гигантите Кевин Андерсън и Джон Иснър, за да определят първия финалист в турнира.", "date": "2018.07.13", "title": "Великият дуел между Надал и Джокович се завръща в Лондон след 7-годишно отсъствие"}
{"url": "https://www.dnevnik.bg/sviat/2018/07/13/3281035_za_zatvornicite_v_rim_shtastieto_e_v_parka/", "text": "В римския затвор Ребибия е 7.30 ч. и група лишени от свобода се готвят да прекарат деня на открито. Всичките са доброволци и полагат общественополезен труд в един от парковете на Вечния град, който има голяма необходимост от услугите им. \"Ако избягат, няма да бягам след тях\", шегува се Клаудио Якобели, началник на надзирателите, който отговаря за този пилотен проект на кметството на Рим и италианското министерство на правосъдието. \"Те не само се чувстват полезни, за тях всяка минута, прекарана навън, е една минута по-малко зад решетките\", обяснява той пред АФП, докато полицейски коли ескортират микробуса, който вози затворниците към мястото, където ще работят, а всички сирени са включени. Стотина доброволци участват в тази операция в различни паркове в Рим, след кратко обучение в градското професионално училище по градинарство. \"Кой знае, може би утре някой от нас ще се издържа от това\", споделя Умберто, най-младият в групата, който се готви да подкастри храст с ножици в ръка. \"Това, което отначало беше просто излизане навън, малко по малко се превърна в приятно преживяване, защото се връщаме убити от умора, но умората е здравословна и за няколко часа забравяме за решетките\", добавя трийсетинагодишният мъж. Тук няма мафиоти или осъдени на доживотен затвор, а мъже, които изтърпяват кратки присъди - от една до пет години затвор. Всички работят безплатно и мнозина разчитат на работата, за да се реинтегрират в обществото. \"Сделка с тях\"  \"Работим заедно, организираме се сами. Вечерта, в автобуса, който ни връща в затвора, се поглеждаме един друг и сме доволни. На следващия ден се връщаме там, докъдето сме спрели\", продължава Умберто по време на почивка за по цигара. Групата работи по 6 часа дневно, от понеделник до петък. При изключително голяма горещина в Рим този юни, 15 затворници се движат \"свободно\" зад оградата на общинската градина Елза Моранте в югозападната част на столицата, под бдителния поглед на много надзиратели. \"Това е въпрос на доверие: сключвам сделка с тях и те знаят, че и при най-малко провинение, проектът пропада\", обяснява Клаудио Якобели. Опитът е от полза и за града и неговите жители. Рим, една от най-зелените столици в Европа, има около 43 000 хектара зелени площи, но му липсват хора, които да се грижат за тях. Бюджетните съкращения и корупцията станаха причина за намаляване на работещите, които от 1500 преди 20 години са се свили до малко над стотина души днес. \"Инициативата е положителна откъдето и да я погледнеш. Затворниците са доволни, а жителите също, защото, благодарение на тези хора, извличат още по-голяма полза от парковете си\", обяснява Пинуча Монтанари, помощник-кмет с ресор околна среда. \"Това е важно за града, който се нуждае от проекта, защото разполага с малко средства\", уточнява жената, избрана с листата на антисистемното  Движение \"Пет звезди\" , поело властта в италианската столица през юни 2016 г. А общината няма намерение да спира дотук. \"Защо да не се заемем с пътищата?\", пита риторично Клаудио Якобели. \"Наистина се нуждаем от това в Рим, известен по света с нашата повредена пътна мрежа\", добавя той. След 6-месечни експерименти инициативата, започнала през пролетта, трябва да бъде подновена, според общинските служби, които уверяват, че се обмисля и нейното разширяване към други италиански градове като Милано, Палермо и Неапол. /БТА", "date": "2018.07.13", "title": "За затворниците в Рим щастието е в парка"}
{"url": "https://www.dnevnik.bg/evropa/2018/07/13/3280775_zashto_trump_ima_tolkova_malko_priiateli_v_evropa/", "text": "За европейските канцлери, премиери и президенти Доналд Тръмп представлява явна опасност за сигурността на работата им. В света на политиката това е непростим грях. Според високопоставен правителствен служител от ЕС и дипломати, цитирани от \"Политико\" преди  посещението на Тръмп във Великобритания  вчера, гнилото нещо в сърцето на Западния алианс не е липсата на \"искра\" между Тръмп и британския премиер Тереза Мей, нито пък видимата ненавист към канцлера Ангела Меркел. Тръмп е всичко, от което най-важните му трансатлантически съюзници бяха принудени да се разграничат, било то в държавите си или в Европа. \"Какво обединява Мей, Макрон, Меркел и Тръмп?\", каза високопоставен британски служител в отговор на въпрос какво стои в основата на променливите отношения на американския президент със съюзниците му. \"По един или друг начин всички те се определят от връзките им с популизма\". За Еманюел Макрон това може да е бонус. Подобно на Тръмп, той е \"алфа мъжкар\", дошъл на власт на вълната на антисистемния гняв. На срещата в Брюксел в сряда  всички се усмихваха . След като президентът на САЩ похвали лидерството на френския си колега и \"страхотната\" им връзка, Макрон започна да говори на френски пред репортери. Това разсмя Тръмп и той каза, че не е разбрал какво казва Макрон, но е звучало \"красиво\". Властта на Меркел и Макрон обаче зависи от способността им да удържат фронта срещу много подобни сили на онези, които Тръмп обедини в САЩ и които сега се опитва да насърчи в Европа. Много европейски лидери, и особено Меркел и Мей, въплъщават всичко, което Тръмп ненавижда в политиката – центристката, технократска предпазливост на политическия елит, която той се опитва да смаже. \"Харесвам го\" След кратък разговор с турския президент Реджеп Тайип Ердоган в кулоарите на  срещата на НАТО  в сряда и четвъртък, Тръмп каза \"Харесвам го, харесвам го\". Към Германия обаче президентът на САЩ  бе язвителен : \"Мисля, че е много тъжно когато Германия сключва голяма сделка за петрол и газ с Русия, когато се предполага, че трябва да пазим от Русия и Германия отива и плаща милиарди милиарди долари годишно на Русия\". По-късно по време на двустранната си среща с Меркел президентът смекчи тона, но нападките му вече бяха породили силни реакции. Тръмп предизвика смайване и с  предложението си  НАТО да удвои целта за разходи за отбрана до 4% от БВП, въпреки че много страни, сред които и Германия, все още не успяват да постигнат сегашната цел от 2%. ( По-късно той каза , че според него първо е необходимо целта от 2% за отбрана да бъде постигната, а после \"да говорим за по-високи (стойности)\". \"Мисля, че 4% е правилната стойност\"). Паоло Али, президент на Парламентарната асамблея на НАТО, коментира пред \"Политико\", че популизмът на Тръмп \"рискува да засили политическите вражди в много страни\" в Европа и \"това е елемент, който притеснява някои лидери\". \"Политиката на изявления е това, което обединява Тръмп, (Владимир) Путин и (италианския вътрешен министър Матео) Салвини, които обичат да изглеждат много силни в социалните медии и да откликват на народните емоции\", допълва Али. Колкото повече на Изток отиваме, толкова повече подкрепа получава Тръмп, особено в балтийските страни и Полша, където САЩ ръководят бойна група като част от засиленото присъствие на НАТО и където страховете от руска въоръжена на меса са най-големи в Европа. Попитана дали Литва е последният приятел на Тръмп в Европа, президентът на страната Далия Грибаускайте отговори: \"Не, мисля, че той има много повече\". \"Много, много мил\" Борис Във Великобритания, Тръмп изглежда използва подобна тактика на тази в Германия. Преди да замине за Европа във вторник той похвали бившия британски външен министър Борис Джонсън,  който подаде оставка  в понеделник и в същото време отправи атака срещу лидерството на Мей. Джонсън призоваваше за по-твърда линия към Брюксел и за по-тесни работни отношения с Тръмп. Президентът на САЩ го описа като \"приятел\", който е бил \"много, много мил\" към него и намекна, че може да се срещнат в Лондон. Тръмп не веднъж в изразявал разочарованието си от Мей и е подчертавал, че би бил \"много по-твърд\" към ЕС в преговорите за Брекзит. Той е близък до Найджъл Фараж, бившият лидер на Партията за независимостта на Обединеното кралство, която дълго време бе заплаха за Консервативната партия на Мей като я атакува от дясно по много подобен начин на този, по който \"Алтернатива за Германия\" се държи с Меркел. Макар британският премиер да успя да избегне язвителността, с която Тръмп нападна Германия и Меркел, тя представлява същата традиция на социал-християнски консерватизъм като германския канцлер. Вижданията на Мей са много по-близки до Меркел и Макрон, отколкото до Тръмп. \"Само погледнете  срещата на Г-7 \", коментира близък до Мей. \"Кой бе най-силният поддръжник на германския канцлер и френския президент? Британският премиер\". На вечерята на НАТО в сряда Мей избегна конфронтация с Тръмп и приветства предстоящата му  среща с Путин в Хелзинки , като \"начин за намаляване на риска от конфронтация\" с Русия. Британският премиер обаче предупреди Тръмп и други лидери от НАТО, че Москва се опитва да \"подкопае нашите демокрации и да навреди на интересите ни по света\".", "date": "2018.07.13", "title": "Защо Тръмп има толкова малко приятели в Европа"}
{"url": "https://www.dnevnik.bg/sviat/2018/07/13/3281205_putin_e_pod_natisk_da_uzakoni_chastnite_voenni_kompanii/", "text": "В Русия изготвянето на проектозакон, който да промени статута на в момента нелегалните частни военни компании, се обсъжда от години. Властите се отказаха от последната версия на закона преди два месеца, но сега и президентът Владимир Путин е под натиск да промени ситуацията - този път от страна на ветераните, пише електронното издание \"Ал Монитор\". В изявление до Путин ветераните поискаха не само частните военни компании (ЧВК) да бъдат легализирани, а и официално да бъде признато, че руски наемници се използват в конфликта в Сирия - предположение, което бе водеща тема в редица медии по света  след инцидент от февруари . От три години ветераните от войните получават оплаквания от  ранени в Сирия наемници , които нямат достъп до социална или икономическа подкрепа, нито дори до възможностите за рехабилитация, предлагани от правителството. Причината е липсата им на правен статут. Конкуренция ЧВК, които формално са поставени извън закона, бяха използвани и в Украйна, и по-късно в Сирия. Според някои информации представители на най-голямата ЧВК, \"Вагнер\", вече могат  да се открият и в Централноафриканската република , а източници на \"Ал Монитор\" посочват и други държави като Судан, Йемен и Либия. В Сирия отскоро има и други активни конкуренти освен \"Вагнер\", разказа телевизия \"Дожд\", говорейки за новата частна военна компания \"Патриот\". Според медията  наемници на \"Патриот\" се сражават в Сирия  от пролетта на тази година и сред тях са войници, сражавали се в Донбас, без да са били изпратени на мисия там. Източници на \"Дожд\" в министерството на отбраната казват, че \"Патриот\" дава по-добри заплати и по-ясни задачи от \"Вагнер\" и е по-силно ангажирана с опазването на живота на служителите си. \"И други компании влизат на пазара. Не знаем точните им имена, но можем спокойно да кажем, че вече са в Либия, Йемен, Судан и Бруней. Има преговори и за влизане в няколко африкански държави\", каза Евгений Шабаев, лидер на казашка организация, подписал писмото от ветераните. Без големи очаквания Говорителят на Кремъл Дмитрий Песков каза, че ако такова официално писмо достигне президентството, то \"ще бъде предадено към министерството на отбраната, така че да изработят някакъв основен подход към проблема\". Същевременно някои от ключовите фигури, подписали писмото, са по един или друг начин замесени в политиката на Русия, известни с \"патриотичните\" си позиции или (например Шабаев), известни с разпространяването на информация за смъртта на \"много\" бойци от ЧВК \"Вагнер\" след инцидента с участие на американски сили в Източна Сирия. Според \"Ал Монитор\" трудно може да се очаква реакция от институция, която не признава официално такива компании, макар да влиза в директни контакти с тях. Сайтът припомня, че повечето важни институции извън долната камара на парламента вече отхвърлиха  последния законопроект за легализация  на частните военни компании. Аргументът, че няма такива организации в Русия, е отчасти верен, тъй като те обикновено са регистрирани в други страни, а други като \"РСБ груп\" са известни по-скоро като частни компании за сигурност или консултантски услуги. Същевременно ЧВК служат като скрити инструменти за подкрепа на руското военно разузнаване, но вероятно ще бъдат държани настрана от полето на политиката, казва източник в армията на \"Ал Монитор\". Проблем би била и липсата на прозрачност при много от тези компании, при които според  информация на сайта \"Фонтанка\"  има нередности в счетоводството, което обаче понасят и бойците от отдалечените региони на Русия, и чуждите граждани - например украинци и граждани на настрани от бивша Югославия.", "date": "2018.07.13", "title": "Путин е под натиск да узакони частните военни компании"}
{"url": "https://www.dnevnik.bg/sport/2018/07/13/3281281_nestor_el_maestro_za_men_futbolut_ne_e_da_spechelish_s/", "text": "Треньорът на ЦСКА Нестор ел Маестро прие като задоволителна победата срещу \"Рига\" на старта в евротурнирите. Червените  се наложиха с 1:0 у дома в първия квалификационен кръг в Лига Европа . \"Не обичам да критикувам след победа, няма да плача и след загуба. За мен футболът не е да спечелиш с 5:0, а пет пъти да биеш с по 1:0\", каза Ел Маестро пред \"Диема\". \"Винаги е трудно да играеш срещу добре организиран отбор, който се защитава, а ние трябваше да импровизираме без типичен нападател. Като за първи мач не беше зле, а физически стояхме като съперника, който е в средата на първенството си\", посочи той. \"Мнозина смятат 1:0 у дома за перфектен резултат в Европа. За нас в реванша най-важното е да не допуснем гол и да опитаме да вкараме\", добави треньорът. Ел Маестро заяви, че е останал впечатлен от публиката. Надеждите му са ЦСКА да върви напред и да привлича повече хора на стадиона.", "date": "2018.07.13", "title": "Нестор ел Маестро: За мен футболът не е да спечелиш с 5:0, а пет пъти да биеш с по 1:0"}
{"url": "https://www.dnevnik.bg/sport/2018/07/13/3280959_obrecheni_li_sa_hurvatite_vuv_finala_s_franciia/", "text": "Хърватия влезе в историята на футбола като първия отбор от Балканския полуостров, който се  класира за финал на световно първенство . С население от малко над 4 млн. души това е най-малката страна, която ще спори за световната титла, от Уругвай през 1950 г. В неделя от 18.00 часа - във финал, който едва ли някой е очаквал преди турнира - хърватите ще се изправят срещу Франция в опит да се противопоставят на естествения ред и да донесат ново разочарование на може би най-талантливата генерация в световния футбол. Хърватия ще влезе в битката за трофея като аутсайдер. Въпреки безспорната класа на халфовата им линия, изградена от играчи на \"Реал\" (Мадрид) и \"Барселона\", шансовете на хърватите не изглеждат особено големи. Срещу тях ще бъде един впечатляващ в техническо и физическо отношение отбор, в който трудно могат да бъдат открити каквито и да било слаби места. Колко голямо обаче е предимството на френския отбор и имат ли шансове хърватите да сътворят една от най-големите приказки в историята на футбола? Два са големите въпроси, които витаят в пространството преди големия сблъсък - колко физически сили са останали в хърватските футболисти след трите изтощителни битки с Дания, Русия и Англия и ще се справят ли този път французите с ролята на фаворит, след като се провалиха преди две години във финала на европейското първенство срещу Португалия. Хърватия премина през продължения във всеки от трите си мача в директните елиминации. В допълнение отборът, воден от Златко Далич, оцеля два пъти след винаги емоционално изстискващите изпълнения на дузпи. Франция спечели своите срещи в редовното време. С 90 минути повече футбол в краката си хърватите без съмнение ще бъдат по-изтощеният отбор. Те категорично доказаха своята физическа и психическа устойчивост, но изразходваната енергия неминуемо ще окаже влияние. \"Някои футболисти играха с дребни травми, с които при други обстоятелства не биха играли. Двама играха на половин крак, но това не си пролича\", каза Далич след емоционалната победа срещу Англия в полуфиналите. \"Когато подготвях стартовия състав за мача, никой не искаше да остане извън него. Никой не каза, че не е готов да играе в продълженията. Никой не искаше да бъде заменен. Това говори за характер и ме кара да се чувствам горд\", допълни селекционерът на Хърватия. Хърватите са уверени, че отново ще успеят да преодолеят болките и умората, защото им предстои най-важният мач в тяхната история. \"Бяхме като лъвове срещу Англия и ще бъдем същите във финала\", закани се Марио Манджукич. Дори умората да не се окаже толкова голям фактор във финала, хърватите трудно могат да се противопоставят на играта, която ще предложи Франция. Като качество в средата на терена Хърватия може да се мери с всеки отбор в света. Полузащитата, дирижирана от Лука Модрич и Иван Ракитич, може да контролира умело темпото на игра и да доминира в големи периоди от мачовете. Големият проблем за хърватите е, че Франция разполага с много солидна защита и още по-солиден дефанзивен вал в халфовата линия. Разполагащите с неизчерпаема енергия Нголо Канте и Блез Матуиди ще опитат да \"задушат\" Модрич и Ракитич, като непрекъснато стоят близо до тях и не им дават никакво пространство да разгърната играта на Хърватия със своите подавания. Оттам за Манджукич, Перишич и Ребич ще бъде много трудно да намират позиции в близост до вратата. Високите подавания едва ли биха могли да бъдат алтернатива за Хърватия - независимо от мощта на Манджукич, защото Самуел Юмтити и Рафаел Варан изглеждат доста стабилни в такива ситуации. Французите най-вероятно ще приемат играта в своята половина и ще искат да изолират техничните халфове на съперника, както се случи в полуфинал с Белгия. \"Петлите\" ще дадат контрола върху топката на хърватите и ще разчитат на скоростта си в атака и силата си при статичните положения. Именно в последните два елемента се крият слабостите на хърватския отбор, който допусна гол във всеки от последните си четири мача. За левия бек Иван Стринич предстои колосален тест. Той ще трябва да се справи с неудържимия Килиън Мбапе, чиито пробиви по десния фланг са огромна заплаха за всеки един отбор. В допълнение изключителната класа на Антоан Гризман носи опасност от всяка позиция и ситуация. Липсата на енергичен халф като Канте, който при необходимост да покрива всяка зона, прави задачата на крайните бранители на Хърватия още по-трудна. Оливие Жиру е доста критикуван за липсата на удари и дългата си серия от минути без гол. Присъствието му обаче е ключово за Франция, защото силата му в борбата за първа топка дава предпоставките за скоростните атаки на отбора. С нелеката задача да неутрализира нападателя на \"Челси\" ще бъде натоварен Деян Ловрен, който е склонен да се пропуква под натиск. Французите показаха, че са доста опасни и при статичните положения. Точно те се оказаха ключови в последните два мача, след като центрирания от корнери донесоха първия гол във вратата на Уругвай и единствения срещу Белгия. Всички предпоставки Франция да стъпи за втори път на световния връх са налице. За Хърватия по-скоро остава надеждата, че \"петлите\" няма да издържат на натиска от големите очаквания и ще рухнат психически, както срещу Португалия на Евро 2016. \"Още помня какво се случи преди две години. Беше толкова болезнено. Искаме да спечелим предстоящия финал, защото все още не сме преодолели финала на европейското. Това е спорт и ние имаме шанса и привилегията да донесем радост на френския народ\", заяви Дидие Дешан.", "date": "2018.07.13", "title": "Обречени ли са хърватите във финала с Франция"}
{"url": "https://www.dnevnik.bg/bulgaria/2018/07/13/3281284_bulgariia_izleze_s_po-visok_avtoritet_ot/", "text": "България излезе с по-висока репутация от председателството на Съвета на ЕС, което приключи в края на юни. Това мнение изрази в интервю за Би Ти ви Външният министър Екатерина Захариева. Останалите страни - членки вече имат по-високо доверие към българските институции, парламента и правителството, смята Захариева. Като пример за повишеното доверие тя изтъкна и новината от вчера за това, че финансовите министри на страните от еврозоната и Европейската централна банка решиха да подкрепят присъединяването на България към механизма ERM II и към банковия съюз. Това, че решението е взето единодушно, показва, че доверието е изключително високо, подчерта Захариева. Излизаме от европредседателството с по-силна позиция и съм убедена, че съвсем скоро ще се случи и Шенген, добави тя. Захариева добави, че при посещението си в Брюксел за срещата на НАТО от всички е получила искрени поздравления а българското председателство е оценявано като едно от най-успешните.", "date": "2018.07.13", "title": "България излезе с по-висок авторитет от председателството, заяви Захариева"}
{"url": "https://www.dnevnik.bg/evropa/2018/07/13/3281288_brjuksel_privetstva_predpazlivo_plana_na_london_za/", "text": "Бялата книга с предложенията на Великобритания за споразумение по Брекзит беше предпазливо приветствана в Брюксел, където делегацията на Европейския парламент заяви, че текстът отива в желаната от институцията посока, предаде \"Ройтерс\". Парламентарната група за Брекзит, която има право на вето над споразумението, заяви, че всеобхватна сделка, която покрива икономиката, външната политика и сигурността, е била предпочитаният за Европарламента вариант от самото начало. Групата обаче отбеляза, че има много детайли в плана на британския премиер Тереза Мей, които ще трябва да се променят. В  предложението на Мей  се говори за тесни връзки в много области, включително свободното движение на стоки, но групата на Европарламента е скептична за митническата част. Лондон казва, че може да прилага митата на ЕС за вносни стоки, предназначени за ЕС, и свои мита за стоки, които са предназначени за Великобритания. Парламентарната група заяви, че няма възможност за изнасяне на митнически правомощия на ЕС. Тя също така напомни на Лондон, че той трябва първо да завърши преговорите по напускането на Великобритания, включително нерешения проблем как да се гарантира, че няма да има връщане към физическа граница между Република Ирландия и Северна Ирландия. Във финансовите услуги Великобритания иска търговско споразумение, основано на взаимното признаване, тоест ЕС и Великобритания да се съобразят всеки с правилата на другия, и отхвърля режимите на еквивалентност, които дават ограничен достъп на някои партньори, които не са членове на ЕС, до някои части от общия пазар. Финансовият министър на Люксембург Пиер Граменя заяви, че подкрепя \"засилена еквивалентност\", която би дала на британските банки широк достъп до пазарите на ЕС. Германският финансов министър Олаф Шолц обаче заяви, че не може и дума да става външни законодатели да участват в решенията на финансовите правила на ЕС след Брекзита Главният преговарящ на ЕС по Брекзит Мишел Барние припомни в туит какво е предложил ЕС - амбициозно споразумение за свободна търговия и сътрудничество в широк кръг области, включително сигурността. \"Очаквам с нетърпение преговорите с Великобритания следващата седмица\", написа той в \"Туитър\". Топката е в полето на ЕС Новият британски министър за преговорите по Брекзит  Доминик Раб  каза, че сега е ред на ЕС да отговори на новите правителствени предложения, съдържащи се в публикуваната вчера Бяла книга, излагаща политиката на кабинета на Тереза Мей по въпроса. \"Ние подхождаме към тези преговори в дух на прагматизъм, компромис и, бих казал, на приятелство. Надявам се, вярвам, че ЕС ще се отнесе към нашите предложения в същия дух\", каза Раб пред парламента в Лондон. \"Споразумението за оттеглянето (на Великобритания от ЕС) трябва да съдържа твърд ангажимент, който да изисква рамката на бъдещите отношения да бъде превърната в юридически текст колкото е възможно по-скоро\", подчерта новият министър. /БТА", "date": "2018.07.13", "title": "Брюксел приветства предпазливо плана на Лондон за Брекзит"}
{"url": "https://www.dnevnik.bg/evropa/2018/07/13/3281293_franciia_se_gotvi_da_mahne_dumata_rasa_ot/", "text": "Френските депутати единодушно отхвърлиха думата \"раса\" от член 1 на конституцията и забраниха дискриминацията по полов признак като част от преразглеждането на документа, предаде \"Франс прес\". С твърдението, че няма такова нещо като \"раса\", депутатите от специална комисия се съгласиха в новата версия на член 1 на основния закон на републиката да е записано, че \"осигурява равенство пред закона на всички граждани без разлика в пола, произхода или религията\" вместо \"без разлика в произхода, расата или религията\". Изменението бе одобрено от всички присъстващи 119 депутати. Новата формулировка обаче ще стане окончателна само ако цялостното преразглеждане на текста на конституцията е успешно. Приетото изменение бе внесено от председателя на центристкия Съюз на демократите и независимите Жан-Кристоф Лагард, но почти всички парламентарни групи бяха внесли текстове в този смисъл. Когато думата \"раса\" е въведена в преамбюла на конституцията от 1946 г., а след това в конституцията от 1958 г., депутатите са искали след периода на нацизма да заявят отхвърлянето си на расистките тези, наследени от колониалната история и теориите от XIX век./БТА", "date": "2018.07.13", "title": "Франция се готви да махне думата \"раса\" от конституцията си"}
{"url": "https://www.dnevnik.bg/politika/2018/07/13/3281295_mareshki_prizova_borisov_da_razdeli_koalicionniia_si/", "text": "Лидерът на \"Воля\" Веселин Марешки, чиято парламентарна група в Народното събрание е най-малката, призова премиера Бойко Борисов да раздели коалиционния си партньор \"Обединени патриоти\" на три по броя на партиите, от които е съставен - ВМРО, НФСБ и \"Атака\". В интервю за Нова телевизия Марешки каза: Крайно време е, днес и на Борисов ще му кажем да ги разграничи, няма един коалиционен партньор, а трима\". Лидерът на \"Воля\" аргументира идеята си с твърдението, че лидерът на ВМРО и вицепремиер Красимир Каракачанов е \"злият гений\" на управляващата коалиция, направил \"голям шлем от гафове\". \"В момента във ВМРО се вкарват всички най-тежки и лобистки закони в държавата. ВМРО е троянският кон на ДПС в т.нар. патриотична коалиция. Те ще разбият чрез него т. нар. патриоти. Той беше при Бареков, сега го пратиха при Волен и Валери, след това ще го дръпнат и пратят при някой друг\", каза Марешки. За пример лидерът на \"Воля\" даде приетите вчера окончателно от парламента промени в закона за горивата, срещу които протестираха малките фирми от бранша. \"Да не мислите, че някой се е сетил случайно да прави такъв лобистки закон. Най-вероятно, който е трябвало, е платил на когото е трябвало за този закон\", каза Марешки. В същото време вметна, че \"Воля\" е подкрепила законопроекта, за да не бъде самият той като собственик на бензиностанции обвинен в конфликт на интереси, а и в името на борбата със сивия сектор. Но обеща, че след следващите избори, ако \"Воля\" спечели и влезе в управлението, ще го отмени. Запитан дали е готов да замести ВМРО в управлението, Марешки отговори: \"Воля\" е много по-голяма от ВМРО. На всички избори, на които сме се явявали, сме ги побеждавали. Няма как да сравняваме\".", "date": "2018.07.13", "title": "Марешки призова Борисов да раздели коалиционния си партньор на три"}
{"url": "https://www.dnevnik.bg/na_put/2018/07/13/3280435_fotogaleriia_veneciia_pod_nov_ugul/", "text": "Димитър Караниколов, български архитектурен визуализатор, улавя невероятни кадри от Венеция - една от най-посещаваните и снимани дестинации в цяла Европа. Повече от творчеството му може да намерите в  ,   и  .", "date": "2018.07.13", "title": "Фотогалерия: Венеция под нов ъгъл"}
{"url": "https://www.dnevnik.bg/citat_na_deniia/2018/07/13/3281298_citat_na_denia_poluchihme_chakalnia_za_chakalniata/", "text": "Така съпредседателят на  \"Демократична България\"  Христо Иванов коментира в социалната мрежа \"Фейсбук\" вчерашното съобщение, че  Еврогрупата подкрепя намерението на България за присъединяване към ERM II и Банковия съюз .", "date": "2018.07.13", "title": "Цитат на деня: Получихме чакалня за чакалнята, специално за нас я създадоха"}
{"url": "https://www.dnevnik.bg/evropa/2018/07/13/3280871_rezultatite_ot_predsedatelstvoto_ne_sa_chast_ot_piar/", "text": "По реформата на Дъблин инвестирахме много усилия, сменихме подхода за работа, постигнахме съгласие на работно ниво между всички държави членки по основните проблемни теми, нашият проект беше предложение за цялостен механизъм за действие при различни нива на интензивност на миграционния натиск към Европа, напреднахме много, но времето не стигна за постигането на консенсус. Това заяви премиерът Бойко Борисов  при представянето на резултатите  от  българското европредседателство  в Народното събрание по повод опитите за постигане на споразумение за промени в системата за предоставяне на убежище в ЕС. По думите му направеното от България е било оценено и в заключенията на последния Съвет се посочва, че  българското предложение  по темата трябва да се използва като основа на търсенето на консенсус. В края на нашето председателство можем да покажем, че четири от шест отворени досиета вече са на финалната права, изтъкна премиерът. \"Мотото на Българския парламент, стана слоган на целия ЕС в изминалите шест месеца. \"Съединението прави силата\" е смисълът на европейската кауза и макар, че идва от историята ни, трябва да остане като основния принцип на българската политика и в бъдеще. Това беше първото председателство за нашата страна след приемането ни в ЕС. То беше изпитание за европейската ни идентичност. Но ние показахме, че България може да работи убедително като европейска държава, да разбира същността на европейските приоритети и да прояви умението да работи пълноценно за тяхното постигане\", каза Борисов. \"За това искам да благодаря на всички министри и експерти от администрацията в София, както и на тези, които работиха в Брюксел. Всички те бяха изцяло ангажирани и отдадени на отговорната мисия в работните групи и формати, в организирането на събитията, така както и в реализирането на заложените политики и законодателните досиета\", допълни премиерът. Той подчерта още, че България е успяла да обедини европейските партньори за  продължаване на диалога с Турция . Знакова е била срещата във Варна, на която бе възстановен диалогът между институциите на ЕС и Турция и беше препотвърден ангажиментът за предоставянето на допълнителни 3 млрд. евро за Механизма на ЕС за бежанците в Турция. Западните Балкани - извън деликатния политически контекст Борисов определи като знаково постижение поставянето на фокуса на усилията върху европейската перспектива и свързаността на страните от Западните Балкани, което е било признато за обща европейска отговорност. Разширихме и изведохме извън деликатния политически контекст темата за Западните Балкани, каза още премиерът. \"Нашата визия е, бе само интегрирането на държавите от чрез по-добра инфраструктурна, енергийна и дигитална свързаност може да гарантира тяхната готовност да бъдат приети в европейското семейство. И работихме в тази посока – проекти, финансиране, съгласуваност между държавите и партньорите – банки. Днес имаме план, в който са разписани стъпките за реализирането на проектите\", допълни премиерът. Той отбеляза, че след организираната среща на ЕС  за Западните Балкани в София  през май има план със стъпките за реализирането на инфраструктурни проекти, били са договорени средства за свързаност и са били подписани първите споразумения. Показахме, че решението на натрупаните проблеми и притоворечия трябва да се постигне чрез диалог, дадохме пример със споразумението с Македония и имаме резултат - преговорите между Гърция и Македония, а от вчера и  поканата от НАТО за преговори с Македония , заяви премиерът, като припомни, че в края на юни съветът  взе решение кога да започнат преговорите  за еврочленство със Скопие. Борисов подчерта, че тези резултати не са част от пиар кампания, че са политическа реалност, която променя политическото развитие на региона и Европа, и че този стил на работа е бил оценен и признат като работещ модел и от останалите държави. Признание е била и поканата за участие на България  в берлинския процес , от който страната по принцип не е част. Нашата работа не приключва сега, а продължава и при  австрийското председателство , чиито  приоритети  са продължение на приоритетите на българското председателство - сигурност и борба с незаконната миграция, просперитет и конкурентоспособност чрез цифровизация, стабилност в съседните региони на Европа. Успехите Той отбеляза, че България е започнала  със 105 отворени законодателни досиета,  и то преждевременно, защото преди нея е трябвало председател на Съвета на ЕС да бъде Великобритания. Борисов обясни, че след началото на председателството Еврокомисията е представила още 30 нови предложения. България има  46 постигнати споразумения  с Европейския парламент, 39 законодателни досиета, по които е обединила позициите на всички държави, 58 заключения на съвета, едно заключение на председателството, шест препоръки на съвета, 17 доклада за напредъка, изброи Борисов. Като успехи той отбеляза, че българското председателство е осигурило плавно и навременно начало на преговорите по следващата многогодишна финансова рамка, организирала е задълбочен обмен на мнения между държавите членки преди публикуването на законодателното предложение на Еврокомисията, била е гарант за запазване на успешни политики на ЕС като кохезия и обща селскостопанска политика, има и нови предложения за отделни бюджети за цифровизация и отбрана, които ще водят до икономически растеж и създаване на работни места. В резултат на целенасочените усилия на България са били преодолени различия между държавите членки и е бил постигнат общ подход по банковия пакет. Бил е поставен акцент върху прехода към кръгова икономика и екоиновации, а поставянето на проблемите, свързани с качеството на атмосферния въздух, е било високо оценено от всички държави членки. Миналата седмица България получи поздравления и добра оценка и от лидера на Зелените в Европейския парламент Ска Келер, подчерта Борисов. Като други успехи той изброи поставянето на младите хора в центъра на дебата за бъдещето на Европа и удвояването на бюджета за програмата \"Еразъм\" (30 млрд. евро от 2020 г. за образование и младежи), постигнатия напредък и приключването на преговорите между Съвета и Европарламента по енергийната ефективност, енергията от възобновяеми източници и управлението на енергийния съюз. Дунавската стратегия е била обсъждана на седем събития и има вече пътна карта, отчете още премиерът. Задействана е процедура за избор на обща структура, която да управлява Дунавската стратегия. В изпълнение на поставената политическа цел за насърчаване на конкурентоспособността българското председателство е положило максимални усилия. \"Приехме първата Европейската програма за промишлено развитие в областта на отбраната. Чрез нея ще можем по-ефективно да използваме средствата на данъкоплатците, насърчавайки иновациите и технологичното развитие и гарантирайки ключова промяна в европейската отбранителна индустрия, включително и за малките и средни предприятия\", подчерта Борисов. Давам пример с работата по предложението за Регламент относно взаимното признаване на стоки, което ще окаже въздействие за цялостното подобряване на функционирането на единния пазар на ЕС. То ще гарантира, че една стока, която се появи на пазара, например в България, ще може да се продава и в другите държави членки, каза Борисов. Той изтъкна, че председателството е работило за решения, с които да се прекратят дискриминационните практики спрямо потребителите, които разделят Изтока и Запада в ЕС, защото \"всички сме равноправни\". Поставен е бил акцент върху цифровия единен пазар. \"Постигнахме политическо споразумение по предложението за Директива за упълномощаване на органите по конкуренция на държавите членки да бъдат по-ефективни правоприлагащи органи и да гарантират правилното функциониране на вътрешния пазар. Успешно бяха приключени ключови етапи от обсъжданията и преговорите по приоритетни законодателни предложения, свързани с ревизията на Директивата за аудиовизуални медийни услуги и Европейската реформа в областта на авторското право. Постигнатото споразумение ще осигури на гражданите повече достъп до аудиовизуално и медийно съдържание и едновременно с това – предпазване на децата и гражданите от вредно съдържание. В резултат от модернизираните справедливи правила за създатели, правоносители и потребители в цифровата епоха, ще се насърчи създаването и разпространението на качествено културно и творческо производство\", обясни Борисов. Към колегите от БСП На колегите от БСП, които със сигурност се интересуват от социалната тема, мога да кажа – постигнат е напредък по ключови области в рамките на европейския стълб на социалните права, за равни възможности и достъп до пазара на труда, справедливи условия на труд и социална закрила и приобщаване, приключена е работата по предложението за директива за командированите работници за осигуряване на еднакви условия на труд за  командированите работници , каза Борисов. По приоритета за сигурност и охрана на външните граници той изтъкна споразумението с Европарламента по три регламента за полицейско и съдебно сътрудничество, гранични проверки и връщане на незаконно пребиваващи граждани на трети страни. По думите на премиера председателството е надхвърлило заложената цел по пакета за киберсигурността, постигайки \"общ подход\" по предложението за Регламент, който ще допринесе гражданите и бизнесът да се чувстват по-сигурни и защитени и в интернет пространството..", "date": "2018.07.13", "title": "Резултатите от председателството не са част от пиар кампания, каза Борисов пред парламента"}
{"url": "https://www.dnevnik.bg/evropa/2018/07/13/3281325_izrael_privika_poslanika_na_es_zaradi_namesa_vuv/", "text": "Ръководителят на делегацията на Европейския съюз в Израел ще бъде извикан в министерството на външните работи, предаде \"Франс прес\", като се позова на съобщение на канцеларията на премиера Бенямин Нетаняху, който го обвинява в намеса във вота на спорен проект на закон в парламента. Бенямин Нетаняху даде инструкции на генералния директор на министерството на външните работи да извика посланика на ЕС в Израел Еманюел Жофре, за да изрази пред него неодобрението на Израел и неговото намерение да предприеме допълнителни мерки, се казва в изявление на канцеларията на премиера. Полемиката е свързана с проект на закон, който е много критикуван в Израел и който би позволил да има населени места, които да са само за евреи. Проектът на закон е представен от дясната партия на Нетаняху \"Ликуд\". Ако бъде приет, той ще позволи на тези населени места да изключват присъствието на израелски араби, потомците на палестинци, прокудени от техните земи при създаването на Израел. Нетаняху иска този проект на закон, приет на първо четене през май, да бъде гласуван окончателно, преди парламентът да приключи лятната си сесия по-късно този месец. Израелският президент Реувен Ривлин разкритикува във вторник проекта, като каза, че той може да навреди на еврейския народ по света и в Израел. Главният прокурор също е против текста. Според израелски медии европейски дипломати са изтъкнали пред израелски депутати, че текстът има дискриминационен характер и противоречи на всички принципи на демокрацията. Нетаняху упреква европейците, че се намесват в гласуването на законите, се казва на изявлението на канцеларията на премиера. Очевидно европейците не са разбрали, че Израел е суверенна държава, се допълва в документа./БТА", "date": "2018.07.13", "title": "Израел привика посланика на ЕС заради намеса във вътрешни дела"}
{"url": "https://www.dnevnik.bg/sport/2018/07/13/3281290_putiat_na_slaviia_i_urocite_na_modela_izberete/", "text": "Победно завръщане в Европа само с българи в състава. Така сайтът на \"Славия\" отрази  успеха на своя отбор срещу \"Илвес\" във Финландия  в квалификациите на Лига Европа - без излишни хвалебствия и патос. Но белите заслужиха вниманието и поздравленията, защото постигнаха нещо, което не беше правено от много години. Всъщност - няколко неща. Те спечелиха едва втората си победа като гост на европейската сцена и първа от повече от половин век. Предишната беше при отстраняването на ирландския \"Корк Селтик\" в несъществуващия вече турнир за Купата на носителите на купи през 1964-1965 г. От друга страна, \"Славия\" изигра мача със състав, изцяло изграден от български футболисти. Включително и тримата, които се появиха като резерви. В допълнение беше поставен и рекорд, след като Георги Петков стана най-възрастният български футболист, който играе в европейските клубни турнири. На 42 години и четири месеца вратарят допринесе за успеха на белите. \"Победихме изцяло с българи в състава. За пореден път доказахме, че и с българи могат да се постигат успехи. Преди мача казах на момчетата да се борят като истински българи. В Хелзинки бяхме подкрепяни от много сънародници, благодарим им. Съперникът имаше четири-пет тъмнокожи момчета, но не можаха нищо да направят срещу нашите герои\", каза президентът на \"Славия\" Венцислав Стефанов в познатия си стил. От години той говори за важността да се използват български футболисти. Като член на изпълнителния комитет настояваше да бъде въведено задължението отборите да използват млади български играчи. Политиката на \"Славия\" доведе до два трансфера на юношески национали в Италия. Миналата година  \"Фиорентина\" взе Петко Христов , а в началото на тази  Калоян Кръстев премина в \"Болоня\" . Според transfermarkt.de първият трансфер е за 1.7 млн. евро, а вторият - за 1.5 милиона. Белите вече направиха голям триумф само с българи, като спечелиха Купата на България. Във финала те съумяха да победят след дузпи \"Левски\", в чийто отбор сред титулярите имаше деветима чужденци, включително и игралите във Висшата лига Габриел Обертан и Жорди Гомес. Във време, в което  българският клубен футбол е в челото на класациите за най-голямо текучество на футболистите , успехът срещу \"Илвес\" е поредният повод за размисъл по темата \"Изберете българското\". Тази седмица мачовете си в Европа изиграха \"Лудогорец\", \"Левски\" и ЦСКА. В титулярния си състав шампионите имаха един българин (ако не се броят играчите, получили български паспорти), сините имаха двама, а червените - четирима. Традиционно водещите отбори обосновават политиката си с необходимостта от постигането на бързи резултати под натиска на привържениците. Нещо, което е по-смекчено при \"Славия\". Дълги години Стефанов беше критикуван и често влизаше в конфликти с феновете. Така беше до това лято, когато след 22-годишно чакане отборът стигна до първия си трофей. Сега вниманието на \"Славия\" е насочено към Лига Европа, макар в клуба да са реалисти. Треньорът Златомир Загорчич обяви, че предстои труден реванш. \"Започнахме добре мача. Контролирахме абсолютно нещата до 40-ата минута. Имахме търпение, вкарахме и гол, но бе отсъдена засада. След 40-ата минута се подведохме по играта на противника. Успяхме да отбележим гол и да постигнем позитивен резултат. Вторият мач няма да бъде лесен. Трябва да се раздадем още повече\", каза той. \"Нормално е да има страх в определени моменти. Не знам дали някой е играл в евротурнирите освен Георги Петков\", добави Загорчич. Реваншът е след седмица в София.  Георги Петков, Александър Александров, Димитър Велковски, Андреа Христов, Милен Гамаков, Емил Мартинов, Янис Карабельов, Галин Иванов, Славчо Шоколаров (69 - Георги Йомов), Момчил Цветанов (90 - Ивайло Димитров), Милчо Ангелов (86 - Цветелин Чунчуков)", "date": "2018.07.13", "title": "Пътят на \"Славия\" и уроците на модела \"Изберете българското\""}
{"url": "https://www.dnevnik.bg/bulgaria/2018/07/13/3281344_nad_80_hil_dushi_s_pravo_da_se_pensionirat_shte/", "text": "Националният осигурителен институт (НОИ) ще изпрати 81052 персонални уведомителни писма до всички осигурени, които през 2019 г. навършват изискваната от Кодекса за социално осигуряване (КСО) възраст за пенсиониране и на все още не са се пенсионирали на друго основание. Освен информация за осигурителните им права, в писмата са посочени и документите, които всеки трябва да представи заедно със заявлението за отпускане на пенсия. Такава кампания НОИ прави за втора поредна година – през 2017 г. лични писма получиха 82 782 души. Целта на уведомяването е да бъде осигурено достатъчно време на бъдещите пенсионери да се погрижат за набавянето и оформянето на всички необходими документи във връзка с излизането им в пенсия. Така НОИ се надява да им осигури спокойствие при подготовката на пенсионирането и улеснява самото пенсионно производство. НОИ напомня, че през 2019 г. жените се пенсионират, ако са навършили 61 години и 4 месеца, а мъжете – 64 години и 2 месеца. Друго условие е жените да имат осигурителен стаж от 35 години и 8 месеца, а мъжете - 38 години и 8 месеца. Националният осигурителен институт препоръчва на осигурените да се снабдят с персонален идентификационен код (ПИК), издаден от НОИ. Такъв код те могат да получат във всяко териториално поделение на институцията. ПИК предоставя лесен и удобен начин за ползване на електронни и административни услуги през интернет страницата на НОИ, както и позволява на потребителите да проследят осигурителната си история в Регистъра на осигурените лица.", "date": "2018.07.13", "title": "Над 80 хил. души с право да се пенсионират ще получат писма с инструкции"}
{"url": "https://www.dnevnik.bg/sport/2018/07/13/3281348_aleksandur_vezenkov_premina_v_olimpiakos_s_dogovor_za/", "text": "Баскетболният национал Александър Везенков премина в \"Олимпиакос\". Договорът му с един от водещите отбори в Европа е за две години. Везенков, който  миналата година беше избран под №57 в драфта на НБА , наскоро се раздели с \"Барселона\". Договорът му беше до лятото на 2019 г., като заради предсрочното прекратяване той ще получи финансова компенсация. Напускането на 22-годишния състезател беше очаквано, след като \"Барселона\" остави Светислав Пешич начело на тима. Сръбският треньор даваше малко възможности за изява на българина през миналия сезон. Везенков познава отлично гръцкия баскетбол, като израсна и направи име в \"Арис\" (Солун). През 2015 г. българският национал беше определен за най-полезен играч в първенството, което му откри вратите към преминаването в \"Барселона\".", "date": "2018.07.13", "title": "Александър Везенков премина в \"Олимпиакос\" с договор за две години"}
{"url": "https://www.dnevnik.bg/politika/2018/07/13/3281350_korneliia_ninova_nameri_vina_v_bulgarskoto/", "text": "По време на българското председателство българската икономика получи сериозен удар, каза лидерът на БСП Корнелия Нинова в оценката си за българското председателство на ЕС. Ударът, за който говореше Нинова, е налагането на мита от САЩ за производство на стомана. \"Тази търговска война ще намали конкурентоспособността на европейската икономика, оттам и на българската\", каза Нинова. Пропуснаха само да ни похвалят за стоплянето на отношенията между САЩ и Северна Корея, иронизира Нинова малко по-късно вицепремиера Красимир Каракачанов. Другият вицепремиер и външен министър Екатерина Захариева се пошегува с Нинова, че ще поеме вината за търговската война. Премиерът и правителството не осигуриха консенсус на българските институции, не мобилизираха национална енергия и резултатът ще е увеличаващ се евроскептицизъм, заключи Нинова след  отчета на Борисов . Според нея българският парламент останал настрана от процесите и председателството. Единствено заседанието на КОСАК, организирано от Кристиан Вигенин от БСП, е събрало на едно място изпълнителна, законодателна и президентска власт. \"Изолирахте президентската институция. Президентът Радев се опита да компенсира онова, което българското правителство не направи. Вие не пропуснахте да го охулите дори и за това, казвайки, че Дунавската стратегия не е приоритет\", каза още Нинова. Вие не изпълнихте задачата, поставена от българския парламент, да ревизирате Дъблинския регламент, заяви Нинова. Тя припомни, че премиерът Бойко Борисов е казал в Брюксел, че не пазим добре европейската граница. Как да ни приемат в Шенген след признание на такова високо равнище, попита риторично Нинова. Според лидера на БСП резултатът в сферата на отбраната е, че 9 европейски държави са се обявили за нов военен съюз без България. \"Това ли ви е общата отбранителна политика на Европа\", попита пак Нинова. Нинова разкритикува и усилията на председателството за присъединяване на Западните Балкани. Тя напомни, че парламентът има решение за приоритетите на председателството и в него е записано, че трябва да има финален документ с пътна карта за членството в ЕС на балканските държави. Корнелия Нинова е преброила, че по време на председателството в България е имало 72 протеста, в които участвали стотици хиляди. \"Такова нещо не се е случвало в най-новата история на България\", каза Нинова, а изказването й предизвика шум в залата. \"Председателството не можа да мобилизира енергията на българския народ. То беше превърнато в еднопартийно мероприятие за личен рейтинг на един човек. Правителството по това време излъчваше нестабилност на управляващата коалиция. Държавата излъчваше несигурност\", заяви Нинова. ГЕРБ: Няма европейска институция, която да не дава висока оценка Няма европейска институция, която да не дава висока оценка на председателството, постигнатото е признато и от европейските семейства, каза председателят на външната комисия на парламента Джема Грозданова след представянето на доклада на Борисов и изказването за Нинова. \"Председателството успя да се справи с основното предизвикателство - да бъде коректен посредник, партньор и балансьор в дебатите\", обяви Грозданова. \"Продължават усилията на правителството и европейските институции за съвместни действия за управлението на миграционните процеси и убежищата. \"По време на председателството беше постигнат значителен напредък по тази тема, което беше специално отбелязано в заключенията на Европейския съвет от юни\", каза още Джема Грозданова \"Председателството категорично изигра положителна роля за постигането на договореност между Македония и Гърция за името\", заяви Грозданова. Според нея председателството е преминало при пълна прозрачност и информираност на гражданите. Чул се гласът на България според Волен Сидеров \"Това председателство ще покаже на Европа и на света, че тези партии, които бяха наричани несистемни, извън системата, неприемливи, които бяха нападани, ще бъдат приети от Европа и ще се види, че в момента управляващата коалиция ГЕРБ – \"Обединени патриоти\" не само работи, но и показва европейско поведение\", коментира председателят на групата на \"Обединени патриоти\" в парламента Волен Сидеров. \"Българският глас се чу по време на европредседателството. Имам предвид, че за пръв път българското правителство посочи интереса на България и каза, че той е над нашето партньорство. Имам предвид темата за миграцията, ролята на България и отношението към България от страна на големите държави\", каза Сидеров. \"По време на председателството националистите се оказаха по-добрите европейци, няма да казвам от кого\", допълни Сидеров. ДПС: Омразата и ксенофобията достигнаха поредния връх \"Омразата и ксенофобията достигнаха поредния връх. Демонстрира се отстъпление от евроатлантическата ориентация на страната\", обяви лидерът на ДПС Мустафа Карадайъ. Според него от 1 година правителството се фокусира върху председателството и загърби вътрешните проблеми. \"Председателството декларира, че ще работи за функционално единство между ЕС и институциите, но като че ли се забрави, че България е част от ЕС\", посочи лидерът на ДПС. \"Да се противопоставим на омразата, агресията, ксенофобията, на радикализмите и национализмите. Демокрацията няма алтернатива\", каза завърши Карадайъ.", "date": "2018.07.13", "title": "Корнелия Нинова намери вина в българското председателството за търговската война със САЩ"}
{"url": "https://www.dnevnik.bg/detski_dnevnik/2018/07/12/3281069_technomagicland_zapochva_tehnologichni_kursove_za_deca/", "text": "Центърът за наука и технологии TechnoMagicLand  започва интензивни курсове за деца в области като техника, информатика, природни науки и технологии, съобщиха от центъра. По време на теоретичните и интерактивни занимания децата ще експериментират самостоятелно и в екипи, а накрая ще получат и сертификат за участие. От 16 до 20 юли от 9 до 12.30 часа ще се провеждат занятията на курса \"Въведение в техниката за деца\", които са подходящи за деца на възраст 9-10 години, които имат интерес към техниката и са любопитни да направят и програмират собствен робот. Чрез специализиран софтуер те ще управляват сами сглобените и програмирани от тях роботи Lego Mindstorms. На 23 юли ще започне курсът \"Въведение в инженерството за деца\" - за деца между 8 и 11 години, които проявяват интерес към техниката и графичното създаване на модели и обекти. Курсът е базиран на специализирания софтуер за компютърно 3D моделиране за деца SOLIDWORKS Apps for Kids. На 23 юли ще започне и курсът \"Инженерство за юноши с първи стъпки в SOLIDWORKS и 3D технологиите\", насочен към младежите над 12-годишна възраст, които имат интерес към конструирането, 3D моделирането и 3D принтирането, като освен със SOLIDWORKS Apps for Kids те ще направят и първи стъпки в стандартната версия на SOLIDWORKS. До края на лятото децата между 8 и 13 години ще могат да се включат и в интензивния курс \"Android: Въведение\", ползващ платформата App Inventor 2 на Масачузетския технологичен институт (MIT).", "date": "2018.07.13", "title": "В TechnoMagicLand започват технологични курсове за деца"}
{"url": "https://www.dnevnik.bg/analizi/2018/07/13/3281341_granicite_na_bulgarskoto_predsedatelstvo_i_edin_vidim/", "text": "От \"Осанна!\" до \"Разпни ги!\" варираха оценките за българското ротационно председателство на Съвета на ЕС: премиер срещу президент, управляващи срещу опозиция, \"добронамерени\" срещу \"враждебни\" медии се сблъскаха за това какъв е в крайна сметна балансът под линия. А той, разбира се, зависи от изходните очаквания на питащия. За онези, които са очаквали България като председател да се самовкара в Шенген или в еврозоната, председателството е провал. Но все пак от самото начало беше ясно, че това са нереалистични очаквания, които противоречат на смисъла на председателството като такова, а именно страната да бъде честен посредник в намирането на компромиси сред 28-те, а не да бута напред себе си. Нашите очаквания бяха  по-скромни . Да се депровинциализира администрацията, да се придвижат поне малко напред някои от трудните теми в ЕС, да има опит за напредък по националните приоритети за Западните Балкани, и най-вече да няма някой голям логистичен провал. (В последните дни на юни, когато екипът на председателството броеше дните до края, един опитен европейски дипломат им пожела да не се отпускат, защото \"една развалена пържола на чужд министър може да съсипе доброто впечатление\".) Големи гафове нямаше – но как изглеждаха останалите елементи от нашия списък? Преодоляването на срама на новака Дългосрочно най-голямата полза за България от председателството ще бъде за администрацията. Министерства и агенции бяха принудени през последните шест месеца да формулират позиции, техни представителни да се изказват, да следят внимателно досиета, да търсят и формират коалиции (което става след разговори с техни колеги от други страни), да използват други за прокарване на компромисни решения, да преговарят. И изобщо българската администрация (отвъд Постоянното представителство) започна да се учи, че позиции се формират и отстояват всеки ден в работните групи и заседанията на различните формати в Брюксел, а не се отнасят към най-високото равнище, когато вече е късно. Случаят с шофьорите на камиони беше показателен: намесата на министър-председателя се наложи в 12 без 5, преносно и буквално, и в крайна сметка се стигна до отлагане на проблема, а не до неговото трайно решаване. От онзи момент насам въпросът се следи съвсем отблизо, а българските евродепутати внесоха текстове за възможни решения. След преодоляването на срама \"да си говорим с чужденците\" по все повече важни за обществото и икономиката въпроси ще трябва да можем да предлагаме политики, а не да бъдем просто техни реципиенти. Такова нещо като \"Брюксел иска\" няма: страните членки са най-силните играчи в европейската архитектура и България позна тази сила.  Преодоляването на задръжките спрямо Брюксел има и друга измерение: българските политици като че ли разбраха, че не могат да говорят едно вътре в страната, а друго – навън.  Честен посредник, независимо от скромния резултат В началото на годината единството на ЕС изглеждаше доста разклатено, особено предвид дългата невъзможност да се създаде правителство в Германия. Макрон – новокоронованият лидер на Европа, очакваше от Меркел реформи в еврозоната, но месеци наред нямаше кой да вдигне телефона в Берлин. Междувременно ситуацията с разделението на властите в Полша се влошаваше, в Австрия правителството зави надясно по отношение на правата на, най-общо казано, \"неевропеците\", в Унгария Орбан издигна антиимигрантската реторика като знаме и погна неправителствения сектор, а в Италия съставиха правителство от популистки партии, една от които явно евроскептична и симпатизираща на Путин.  Търсенето на консенсус в тази обстановка не беше лека задача, особено след като стана ясно, че председателството трябва да постигне напредък по пакета \"миграция\". Новообразувалата се ос Полша - Унгария - Австрия - Бавария изглеждаше като непреодолимо препятствие, но българското председателство все пак предложи компромис, който да удовлетвори както тях, така и приемащите бежанци страни. В крайна сметка естественият афинитет между Борисов и Орбан не помогна за преодоляването на Вишеградската съпротива по темата. Както стана ясно от речта на Орбан пред парламента по повод новия му премиерски мандат, той има амбициите на крилете на антиимигрантската риторика да стане лидер на идеята за \"Европа на нациите\", а защо не един ден и на самата нея. В този момент реформа на Дъблинското споразумение на основата на споразумение на всички страни членки изглежда невъзможна. Неуспехът на българския вариант беше неминуем, но макар да не създаде магическия консенсус, той не задълбочи разделенията в съюза. Другата разделителна линия – по темата за санкциите срещу Русия, също не се оказа активно действаща през месеците под български контрол. Въпреки италианското правителство и прогнозите, че ще изникнат различни \"троянски коне\" (включително и България след изявленията на президента Радев), санкциите бяха продължени без коментари. Границите на националните приоритети Амбицията на България да върне съседите от Балканите в дневния ред на ЕС изглеждаше трудна. Защото България не се беше изявявала преди по темата отвъд декларирането на интерес. Защото беше станала известна с блокирането на Македония – за по-далечните европейци типичен пример за \"балканскост\", която след ситуацията с Кипър трябва да се избягва на всяка цена. Защото предишното разширяване изглежда за много европейци по-скоро като разочарование, отколкото като успех. Но най-вече защото над половината от европейските граждани според Евробарометър бяха против разширяването. След като през февруари Европейската комисия публикува стратегия за Западните Балкани, която споменаваше годината 2025-а за възможно присъединяване на Черна гора и Сърбия, неформалният съвет \"Гимних\" показа, че парадигмата на разширяването (засега) е стигнала своите граници. Външните министри на Франция, Холандия и Германия са били против споменаването на дата, а впоследствие са елиминирани думите \"разширяване\" и \"присъединяване\" от документите на съвета. Вместо това се говори за \"стабилност\" и \"европейска перспектива\".  В тази обстановка българското председателство трябваше да калибрира очакванията на балканските си съседи, като за сметка на присъединяването даде повече тласък на темите за инфраструктурна, комуникационна и дигитална свързаност. Срещата на върха в София – наистина първата със Западните Балкани от 15 години насам, се превърна по същество в среща по Берлинския процес. (Е, поне никой не подаде оставка в онзи момент, както това се случи по време на лондонската среща този понеделник.) Срещата на върха в София на 17 май беше успех, защото българското председателство на основата на нейните решения впоследствие участваше в натиска за даване на дата за преговори на Македония и Албания. Също на нея Ципрас и Заев си стиснаха ръцете по въпроса за името, а т.нар. \"Софийски дневен ред\" ще остане нарицателно за списъка от конкретни проекти, което ще получат европейска подкрепа. И все пак българското председателство направи видим и един проблем, който правителството усърдно отбягваше - липсата на реформи във върховенството на правото, медийната среда и корупционния имидж създават невидим таван в това колко може да постигне страната на европейска сцена. С други думи, не можем да съдим например Босна и Херцеговина за проблеми със съдебната система или Сърбия за качеството на медиите, защото звучи несериозно от българска уста. В разговора за различните скорости на Европа, ако България наистина иска да участва в него, тези теми ще продължават да са пречка.", "date": "2018.07.13", "title": "Границите на българското председателство и един видим проблем"}
{"url": "https://www.dnevnik.bg/evropa/2018/07/13/3281356_italianskiiat_prezident_se_namesi_v_spasiavaneto_na/", "text": "Италианският президент Серджо Матарела направи необичайна намеса в италианската политика, за да сложи край на спор в управляващата коалиция за пълен с мигранти кораб, разгневявайки вътрешния министър Матео Салвини, предаде \"Ройтерс\". Матарела се е свързал с премиера Джузепе Конте късно в четвъртък, за да изрази притеснението си от тежкото положение на 67 мигранти, спасени в морето и транспортирани до пристанището в Сицилия, на които Салвини  отказа разрешение  да бъдат свалени на сушата. Корабът бе докаран в италианското пристанище Трапани с разрешението на транспортния министър Данило Тонинели, но Салвини нареди никой да не го напуска, докато не се проучат твърденията за насилствено поведение на някои от мигрантите на борда. Тонинело е от антисистемното Движение \"Пет звезди\", а Салвини оглавява коалиционния му партньор - дясната антиимигрантска партия \"Лига\". След като е получил телефонно обаждане от Матарела, Конте наредил на мигрантите да бъде разрешено да сляза от кораба. Салвини заяви, че е научил за действията на президента със \"съжаление и изумление\". Отношенията между Салвини и Матарела често са били напрегнати. Президентът има предимно протоколна роля и се намесва в политиката само в извънредни обстоятелства.", "date": "2018.07.13", "title": "Италианският президент се намеси в спасяването на кораб с мигранти и ядоса вътрешния министър"}
{"url": "https://www.dnevnik.bg/sviat/2018/07/13/3281405_trump_mei_provali_brekzit_niama_da_ima_turgovsko/", "text": "Американският президент Доналд Тръмп побърза да подкопае авторитета на премиера Тереза Мей още в първите часове от четиридневното си посещение във Великобритания. В интервю за в. \"Сън\", публикувано по време на тържествената вечеря снощи, той критикува подхода ѝ към Брекзит, казва, че подалият оставка външен министър  Борис Джонсън  би бил чудесен премиер, и напада кмета на Лондон Садик Хан за терористичните атаки в града. Според Тръмп предложенията на Тереза Мей към ЕС за Брекзит (повече за тях четете  тук  и  тук ) ще попречат на сключването на търговско споразумение със САЩ – а именно с подобен тип договори Великобритания се надява да компенсира загубите от напускането на съюза. \"Ако направят такава сделка, значи ще работим с ЕС вместо с Великобритания, това вероятно ще убие сделката\", каза Тръмп, визирайки желанието на Мей по отношение на някои стоки Великобритания да спазва европейските стандарти, за да може да търгува свободно. \"Аз бих подходил много по-различно\", коментира още той. \"Всъщност казах на Тереза Мей какво да прави, но тя не се съгласи и не ме послуша.\" \"В референдума нямаше такава сделка. Това чувам в последните три дни. Знам, че много хора са подали оставки, значи на много хора не им харесва.\" Тръмп описва  Борис Джонсън  като \"много талантлив човек\". \"Много го уважавам. Той очевидно ме харесва и говори хубави неща за мен. (...) Стана ми много мъчно, като разбрах, че напуска правителството, и се надявам да се върне, мисля, че е страхотен представител на страната ви.\" На въпрос дали Джонсън може да стане министър-председател Тръмп отвръща: \"Мисля, че би бил страхотен премиер.\" Думите на Тръмп възмутиха множество британски политици, а преговорите му с Мей тепърва предстоят днес по обед. Според източници на \"Политико\" на \"Даунинг стрийт\" не се е знаело какво ще говори Тръмп, но от Белия дом са обещали интервюто да е позитивно. Говорителка на премиера коментира само, че Мей очаква с нетърпение да разясни на Тръмп визията си за Брекзит. Лидерът на либералдемократите Винс Кейбъл нарече президента на САЩ \"малкия помощник\" на  Владимир Путин  и заяви, че той се превръща във \"враг на Великобритания\". Външният министър в сянка Емили Торнбери коментира, че поведението му е \"изключително грубо\". \"Тереза Мей го посреща у дома си. На какво го е учила майка му? Не е възпитано човек да се държи така.\" \"Подходът на Мей към Брекзит бе сякаш бавно, нежно и спокойно се опитва да носи ваза от династията Мин от стая в стая, вървейки по хлъзгав под\", пише анализаторът на Би Би Си Лора Кюнсберг. \"Президентът Тръмп връхлетя (...) и на практика строши вазата на милион парченца.\"", "date": "2018.07.13", "title": "Тръмп: Мей провали Брекзит, няма да има търговско споразумение със САЩ"}
{"url": "https://www.dnevnik.bg/sport/2018/07/13/3281404_sudiiata_rukovodil_macha_na_otkrivaneto_shte_sviri_i/", "text": "Съдията, ръководил мача на откриването, ще свири и финала на световното по футбол. Аржентинецът Нестор Питана беше избран за решителния двубой между Хърватия и Франция в неделя. Южноамериканецът свири първия мач в турнира, в който домакинът Русия се наложи с 5:0 срещу Саудитска Арабия. След това той ръководи още четири двубоя. Сред тях бяха и мачове на Франция и Хърватия. В осминафиналите Питана свири срещата на водения от Златко Далич отбор, който се наложи срещу Дания след дузпи. В следващия етап аржентинецът беше назначен за мача между Франция и Уругвай, спечелен от \"петлите\" с 2:0. На световното в Германия през 2006 г. друг аржентинец - Орасио Елисандо, също свири мача на откриването и финала. Иранецът Алиреза Фагани е избран да ръководи двубоя за третото място между Белгия и Англия в Санкт Петербург в събота.", "date": "2018.07.13", "title": "Съдията, ръководил мача на откриването, ще свири и финала на световното"}
{"url": "https://www.dnevnik.bg/ot_vas/galeriiotvas/2018/07/13/3281363_chitatelska_fotogaleriia_ostuni/", "text": "Остуни е град в Пулия, на ок. 40 км от Бриндизи и на 6–7 км от брега на Адриатическо море. Когато човек се приближава към него, градът изглежда като планина от бели къщи, издигащи се над зелените гори от маслини в подножието.", "date": "2018.07.13", "title": "Читателска фотогалерия: Остуни"}
{"url": "https://www.dnevnik.bg/bulgaria/2018/07/13/3281422_jivotnovudi_izliazoha_na_protest_i_poiskaha_ostavkata/", "text": "Животновъди на овце и кози излязоха на безсрочен протест, като се събраха на главния път София - Варна при разклона за Арбанаси. Те не са блокирали пътя, но пречат на движението, заради което се образува и задръстване, съобщава БНР. Очаква се около 12 ч. пътят да бъде затворен, както и да се излива мляко и да се пали вълна. Протестиращите настояват за спешни промени в сектора, както и за оставката на заместник-министъра на земеделието Цветан Димитров и на двама директори на дирекции в министерството, отговорни за приемането на Наредба 3 за директните плащания, която беше отменена от съда в частта, касаеща бранша. Съпредседателят на Националната овцевъдна и козевъдна асоциация Симеон Караколев обясни, че изкупните цени на млякото са с 40% по-ниски. Така претърпените загуби са поне по 40 лева на животно. В отговор земеделското министерство предложи помощ от 7 лева на животно, което е с 2 лв. повече от стандартната. Ден преди да започне националният протест Държавен фонд \"Земеделие\" обяви, че отпуска 8 млн. лв. за животновъдите на овце и кози, които изпитват затруднения заради ниската изкупна цена на млякото. Стопаните пък поискаха държавна помощ от най-малко 20 лева на животно, която да компенсира загубите им. Заради  откритото огнище на чума по овцете в Ямболско  фондът отпусна и 1 млн. лв. за фермерите в района, тъй като те не могат да продадат млякото от животните си. Помощта се равнява на 25 лева на животно. Вчера фермери от региона затвориха пътя към селата Шарково, Крайново и Странджа в опит да попречат на ветеринарните специалисти да умъртвят близо 2000 преживни животни заради наличието на заразата.", "date": "2018.07.13", "title": "Животновъди излязоха на протест и поискаха оставката на зам.-министър"}
{"url": "https://www.dnevnik.bg/skorost/2018/07/13/3281424_uikend_vinetkata_shte_struva_pod_15_leva_obiavi/", "text": "Уикенд винетката, която ще важи от 12 часа в петък до полунощ в неделя, ще бъде по-евтина от седмичната, обяви регионалният министър Николай Нанков днес. Цената на седмичната е 15 лева. В четвъртък депутати от ГЕРБ внесоха законови поправки, с които се регламентира въвеждането на уикенд винетки. Промените дават законовата рамка, която да позволи за ползване на пътищата в страната да се плаща на база изминато разстояние - за автобусите и камионите, и време за ползване за леките и лекотоварните автомобили с обща маса до 3.5 тона. Предложенията предвиждат електронните винетки да са с валидност една година, три месеца, месец, седмица и уикенд, като те ще могат да се валидират и след датата на купуване. От тях към момента не съществува единствено тази за петък, събота и неделя. От предложението изглежда, че е отпаднала идеята да има и дневна винетка за леките коли. Цените не са посочени, като те трябва да се определя от Министерския съвет. Кабинетът ще реши и кои пътища да бъдат платени. \"Електронната винетка ще влезе в сила от януари догодина. Тази година е последната, в която ще имаме хартиени стикери по стъклата на автомобилите\", каза Нанков днес.", "date": "2018.07.13", "title": "Уикенд винетката ще струва под 15 лева, обяви регионалният министър"}
{"url": "https://www.dnevnik.bg/sviat/2018/07/13/3281425_finlandska_pivovarna_pusna_bira_za_sreshtata_na_trump/", "text": "Във финландските магазини бе пусната в продажба бира, произведена специално по повод срещата между президентите на САЩ и Русия  Доналд Тръмп и Владимир Путин  в понеделник в Хелзинки. На места тя вече е разпродадена, предаде ТАСС. Финландската пивоварна RPS Brewing е изобразила на етикета двамата държавни глави, а по средата - надпис \"Хайде да уредим нещата като възрастни хора\".  Фирмата планирала първоначално да произведе партида от 10 хил. бутилки. Все още на места се среща по някоя останала бройка на цена 3.49 евро, като компанията е обещала да снабди и няколко ресторанта в различни градове, но на редица места в столицата тази бира вече е изчерпана. По случай срещата на върха RPS Brewing е пуснала на пазара и специална партида кафе в опаковки по 250 грама.  В интернет магазините се предлагат освен това тениски със същата рисунка./ БТА", "date": "2018.07.13", "title": "Финландска пивоварна пусна бира за срещата на Тръмп и Путин"}
{"url": "https://www.dnevnik.bg/biznes/2018/07/13/3281439_po_interkonektora_s_gurciia_gaz_shte_trugne_prez_2020/", "text": "Интерконекторът с Гърция ще се въведе в търговска експлоатация през 2020 г., каза днес в рамките на парламентарния контрол министърът на енергетиката Теменужка Петкова. Тя допълни, че вървят три обществени поръчки, свързани с реализацията на проекта - за доставка на тръби, за инженерен консултант и за строител. Петкова прогнозира, че работата по интерконектора ще започне до края на тази година. Вече имало и договор от 2020 г. по него да тръгнат 1 млрд. кубически метра газ, доставени от азербайджанската държавна енергийна компания СОКАР. Попитана от депутата от БСП Таско Ергенков какво прави България, за да гарантира газовите си доставки, министърът посочи, че се търси диверсификация на доставките, като вече работи интерконекторът с Румъния. Друг важен приоритет за енергийната сигурност бил местният добив. Петкова припомни, че вървят проучвания в дълбоки води на Черно море, но от \"Тотал\", \"Репсол\", ОМВ и \"Шел\" още не били съобщили дали са открили нещо в техните зони на търсене.", "date": "2018.07.13", "title": "По интерконектора с Гърция газ ще тръгне през 2020 година, обяви Теменужка Петкова"}
{"url": "https://www.dnevnik.bg/bulgaria/2018/07/13/3281468_mladi_artisti_shte_remontirat_100_peiki_v_ciala/", "text": "Артисти от Destructive Creation ще ремонтират 100 пейки в България по проекта \"Мястото\" (The Spot), чиято цел е да изгради социални пространства за младите хора в страната. Инициативата е подкрепена финансово от \"Кока-Кола\". И преди Destructive Creation са трансформирали градската среда, като винаги търсят различната перспектива. Групата стана известна най-вече с  изрисуването на паметника на Съветската армия. Целта е пейките не само да бъдат поправени, но и да се вписват в съответния квартал. В съобщение до медиите артистите разказа, че е важно да покажат, че доброволният труд \"не е просто нещо хубаво, а нещо привлекателно, даващо възможност за себеизразяване, нещо вдъхновяващо\". \"И да ги счупят, пак ще ги поправим. Това е на база шопските поговорки и шопското твърдоглавие – и сам да съм в рейса, пак ще се бутам. Но ако обърнем този начин на мислене в друга посока, ще получим позитивно твърдоглавие\", разказват организаторите.", "date": "2018.07.13", "title": "Млади артисти ще ремонтират 100 пейки в България"}
{"url": "https://www.dnevnik.bg/skorost/2018/07/13/3281441_pravim_kakvoto_mojem_no_se_trepiat_po_putishtata_kaza/", "text": "Трепят се по-пътищата. Какво повече да направим\", с тези думи се обърна министърът на вътрешните работи Валентин Радев към народните представители Филип Стефанов и Цветан Топчиев. В рамките на парламентарния контрол те го попитаха какво се прави за намаляване на пътните инциденти по пътя Видин - Монтана. Радев обясни, че има съвместни патрули с румънски полицаи, спират се камионите в началото и края на уикенда. Пътните полицаи в двете области получили нови автомобили и нямали лимит за горивото. Министърът отбеляза и че само този парламент е вдигнал на два пъти глобите за превишена скорост. Накрая Валентин Радев обобщи, че проблеми има по-всички пътища, а не само по отсечката Видин - Монтана.", "date": "2018.07.13", "title": "Правим каквото можем, но се трепят по пътищата, каза министърът на вътрешните работи"}
{"url": "https://www.dnevnik.bg/evropa/2018/07/13/3281435_istinskiiat_problem_sa_legalnite_migranti_kaza_borisov/", "text": "Ние не можем да кажем за 60 хил. души, които са минали, че сме пазили добре границата, защото не е вярно. От година и половина, откакто върви и споразумението с Турция, проблемът е решен. Затова имаме нулева миграция. Ако трябва да разсъждаваме къде ни е истинският проблем, той е в легалната миграция.\" Това заяви премиерът Бойко Борисов в парламента в отговор на въпроси на лидера на БСП Корнелия Нинова каква е политиката на България по въпроса за миграцията, има ли решения на правителството или той изразява различна позиция според това кои са хората, с които дискутира. Борисов обясни, че по силата на международните споразумения, всеки, който дойде на официален КПП, \"ние сме длъжни да му дадем убежище и в момента, в който му се даде този документ, той става наш в кавички, защото ако не го приемат Германия, Австрия, той няма къде да отиде\". Има ли противоречия в българската позиция Лидерът на БСП подчерта, че миграцията е проблем, който е бил  приоритет на председателството,  но то е приключило без решение. Той е създал много разнобой и противоречия и в момента стоят два въпроса – какво да се прави с онези, които вече са на територията на ЕС, и как да се вземат мерки за тези, които биха дошли в бъдещето. По думите на Нинова през 2015 г. германският канцлер Ангела Меркел тежко е сгрешила, когато е поканила мигрантите в Европа. Тя описа ситуацията в ЕС -  Италия категорично отказа  да приеме квоти за мигранти, позицията на Вишеградската четворка е ясна - изграждане на стени вместо търсене на единство в Европа, политиката на Австрия и Франция се изостри и промени, включително с изказване, че няма да приемат двустранни ангажименти, в опит да спаси главата си  Меркел и в спор с господин Зеехофер  (вътрешният министър Хорст Зеехофер) предложи сключване на двустранни споразумения, но 14-те държави, които бяха споменати, отхвърлиха твърденията за такива споразумения, Африка не знаеше за решението за платформи за мигранти на нейна територия и отказа. \"В такава безизходица и липса на лидерство се намира Европа. Каква е позицията на България – най-малкото непоследователна. Бойко Борисов няколко пъти заявява различна позиция\", каза още Нинова. Тя изтъкна като противоречие думи на премиера към австрийския канцлер Себастиан Курц, че България не иска обратно мигранти, но по думите й от унгарското външно министерство след това се е разбрало, че премиерът бил изразил обратна позиция. \"После, предложението на България за мигрантски квоти е притеснително. Външното министерство на Унгария го казва. След това посланието, което се изпраща, е, ако дойдат достатъчно много, те ще са преразпределят, така че да идват, това предложение на България е неприемливо\", каза Нинова. \"В началото не бяхме подготвени\" Борисов изтъкна: \"Темата с миграцията, ако беше решена и имаше категорично решение на ЕС, нямаше да се търкаля толкова години.\" Той подчерта, че по нея всички протоколи и негови изказвания на Европейски съвети, включително и на извънредните, много ясно се пазят и ако има нещо, за което да му е най-чиста съвестта, това е миграцията. Още през 2015 г. казах, че това, което правят, ще доведе до катастрофа, заяви премиерът. По думите му миграционната вълна, войната в Сирия, Ирак, Либия са заварили всички държави неподготвени, в това число и България. \"Аз съм човек, който винаги казва истината, и вашето, и нашето правителство в началото бяхме неподготвени, жандармерия, гранична полиция... Вследствие на парламентарни решения и промени на закона и 320 млн. от Европейската комисия, нови автоматични чипове, термокамери, облекла, към момента можем да кажем, че пазим добре външната граница на Европа и всички го подчертават това, на всички нива. Аз ще го потърся унгарецът какво е казал, но и премиерът му е казвал, че България е пример\", допълни Борисов. В първия момент, когато България се напълни с мигранти, Харманли, \"Овча купел\", какво беше по улиците в София, тези 60 хил. преминаваха, в същото време помните хибридната война в Европа, сутрин ако ви дадат записи на новините, ще видите бебета, деца, плуващи в морето, други ги хвърлят директно върху мрежите. Създаде се огромен натиск и от неправителствени организации, каза Борисов, като изрази задоволство за политиката на Меркел, защото в противен случай тези 60 хил. мигранти са щели да бъдат в България. Искат да ги върнат сега, възниква обаче въпросът те нямат ли права, имат, тука трябва да се съсредоточим, това ни е шансът, каза още премиерът. Той повдигна и въпроса къде трябва да бъдат държани мигрантите, ако бъдат връщани. Борисов - \"циничен\" и \"брутален\" Борисов обясни, че вчера се е обърнал към конституционните съдии като \"елита на мисълта\": \"Това са ни тея няколко проблема, как да се промъкнем, хем да си запазим държавата, много се разсърдиха, защото всички очакваха ние да подпишем, двустранни споразумения за връщане на мигранти, но зададох и обратния въпрос, ако ни напълнят, скараме се с Турция, влязат 1 млн. в България, ние ще искаме ли релокация.\" По думите му на  последния Европейски съвет  са го критикували, че е \"циничен\" и \"брутален\" заради позицията му. \"Само ние от външните граници не се съгласихме, понеже не го заслужаваме. А и навремето ги предупреждавах... Навремето се съгласих на релокацията, защото ние бяхме първите, а какво би станало, ако Турция размисли и влязат 1 млн., които не могат да продължат нататък\", допълни премиерът. Премиерът подчерта, че Румъния не се включва в спора, защото България пази перфектно и морската, и речната граница. Най-добрите в ЕС \"Позицията ми е категорична, твърда охрана, това беше и предложението, три неща да влязат едновременно в сила – защита на външните граници от всички страни на ЕС, Гърция, Италия, Испания – най-тежко нападнатите, т.нар. платформи. Както първо отказаха, така Либия с Конте (премиерът на Италия Джузепе Конте) договориха такъв център, но в паниката си всички започнаха да изброяват държави. Тогава казах, нека не споменаваме държави, защото всички имат парламенти и ще ги питат\", заяви Борисов. Той отново изтъкна, че в началото България не е била подготвена, но сега е най-добра в ЕС. \"Тогава имаше огромна вълна в България, искахме релокация\", припомни Борисов, като предложи сега, когато няма такава вълна, да бъдат подпомогнати африканските държави за създаването на платформи или, както той ги нарича, центрове за сигурност извън Европа. Тези, които бягат от война, да се грижим пет, шест, седем месеца и след войната да си отидат по родните места, обясни още веднъж българската позиция премиерът. Миграцията – решение на демографската криза В отговор на въпрос на Нинова за приета от правителството стратегия, според която има разбиране на феномена миграция като източник на работна сила за българската икономика и като позитивен фактор за демографската криза в България Борисов заяви, че в момента в страната работят хиляди украинци, беларуси, молдовци, македонци, сърби, бесарабски българи. Направете си среща с бизнеса и им предложете да ги изгоним, да видите дали ще го приемат добре, не виждам какъв ни е спорът, говорим ясно за какви мигранти става въпрос, тези които Европа не е харесала и иска да ни ги върне на нас, допълни премиерът. Той отново обясни, че България е положила усилия с колегите и от Вишеградската четворка да намери компромис, да се приемат някаква част от мигрантите, но всички са били против поради причината, за която той е настоявал - да се каже за колко време ще се приемат. И ние сме бягали едно време, когато са дошли османлиите, но те не ни казват в център два, три месеца, ми вземете ги, пък ще му мислим, нас това не ни устройва и не мога да поема такъв ангажимент, допълни премиерът.", "date": "2018.07.13", "title": "Истинският проблем са легалните мигранти, заяви Борисов в парламента"}
{"url": "https://www.dnevnik.bg/detski_dnevnik/2018/07/13/3280801_s_decata_v_pochivnite_dni_14_i_15_juli/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота Sprite Urban Fest 2018 закрива тазгодишния сезон на градските спортове и изкуства в 18 часа пред Паметника на съветската армия. Посетителите ще могат да учат брейк, паркур, скейт, бийтбокс, графити работилници и да получат награди. - В Деня на отворените врати в Народното събрание от 10 до 16 часа посетителите могат да видят оригинала на конституцията, приета от Седмото велико народно събрание на 12 юли 1991 г., както и фотоизложба със знакови моменти от гласуването на основния закон. - По инициатива на \"ЧЕЗ Електро България\" АД традиционното 5-километрово бягане, организирано от 5kmrun.bg в Южния парк в София, ще бъде под мотото Run Green. Всеки, регистрирал се за електронна фактура по време на събитието, ще получи подарък. 10 ваучера по 100 лева очакват участниците в бягането на 5 км, а всяко дете, пробягало разстоянието от 2 км, ще получи раничка. Регистрацията за участие в бягането може да се направи  тук .  - Пригответе си удобните спортни обувки и футболните си умения, защото от 11 часа на бул. \"Ген. Тотлебен\" 36 Kaufland ви среща с Димитър Бербатов. Той ще раздаде 50-те официални топки на Мондиал 2018 на всички печеливши от играта на \"Топчовците\". - От 13 до 15 часа малки и големи ще могат да се научат безплатно да управляват супер дрона Tello. Домакин на \"Семеен ден с Tello\" ще е Sofia Ring Mall. Дронът e много повече от модерна играчка - той има 14-ядрен процесор, много полетни функции и асистентни програми за допълнителна сигурност при полет. Със своята 720p HD камера дронът позволява да се гледа видео в реално време на смартфон с приложението Tello. Освен това той се управлява от смартфон или безжично, чрез Bluetooth дистанционно управление. За всички участници са предвидени куп приятни изненади. Необходима е предварителна регистрация  тук .   - На плажа \"Двореца\" ще се състои детски фестивал \"Пясъчни творения\". Тази година празникът ще има и категория семейна, в която заедно ще се състезават деца и родители. Посетителите да си носят кофички и лопати, както и шапки, напомнят организаторите.  - От 10 часа деца ще представят открит урок по родолюбие. С викторина, игра и беседа участниците ще припомнят моменти от българската история, както и за популярни природни, архитектурни и културно-исторически забележителности. Децата ще покажат и ръчно изработената от тях карта на България, както и колажа \"Млад пътешественик\". - Миниакадемия \"Пам и Бу\" в детски център \"Мама и Аз\" събира деца и родители за съвместни занимания. В 10 ч. започва \"Играй и учи\", след него от 11 ч. е часът по музика. \"Арт занимания\" започват в 12 ч., а от 17 часа деца от 3 до 6 години са добре дошли в класа по Детска йога. Актуална програма на класовете може да намерите на  сайта на \"Пам и Бу\"  или да попитате на тел. 0894 289 351. Неделя  - Сдружение \"Безопасни детски площадки\" организира предизвикателство  \"С татко на детската площадка\" . Всички са добре дошли от 9 до 14 часа в Княжеската градина. Ще има торта, тренировки по бойни изкуства и по бейзбол, демонстрации на стрелба с лък и по баланс по въжени инсталации. - Как работи обонянието? Как улавяме миризмите? Могат ли животните да помирисват неща, които хората не могат? Децата ще научат как така някои животни имат по-добре развито обоняние от хората и за какво им служи то по време на ролева игра в ателието на \"Биоигри\" \"В света на миризмите\". Всяко дете ще изработи ароматизатор. Занятието е от 11 часа за деца между 5- и 7-годишна възраст.", "date": "2018.07.13", "title": "С децата в почивните дни (14 и 15 юли)"}
{"url": "https://www.dnevnik.bg/sport/2018/07/13/3281460_chelsi_uvolni_antonio_konte/", "text": "Мениджърът на \"Челси\" Антонио Конте беше уволнен след две години на поста. Лондонският клуб потвърди днес раздялата с италианския специалист.  Очаква се на негово място да бъде назначен  сънародникът му Маурицио Сари, който през май  беше освободен от треньорския пост в \"Наполи\". Конте застана начело на \"Челси\" през лятото на 2016 г., веднага след като изведе националния отбор на Италия до четвъртфиналите на европейското първенство. Преди това той спечели три титли и общо пет трофея за три сезона като треньор на \"Ювентус\". Италианецът направи изключителен първи сезон със сините от Лондон, като ги изведе отбора до титлата с рекорден брой победи - 30 в 38 мача. Още преди началото на следващия сезон обаче се появиха разногласия между него и клубното ръководство за трансферната политика. Те бяха последвани от колеблив сезон, в който спекулациите за бъдещето на мениджъра започнаха още през есента. \"Челси\" завърши на пето място във Висшата лига и не се класира за Шампионската лига. Въпреки че сините спасиха сезона със  спечелването на Купата на Англия , раздялата с Конте беше считана за предизвестена.  \"Докато Антонио водеше клуба, спечелихме шестата си титла и осмата си Купа на Англия. В шампионския му сезон отборът записа рекордните по онова време 30 победи в 38 мача, както и клубен рекорд от 13 поредни победи във Висшата лига. Пожелаваме на Антонио успех в бъдеще\", се казва в краткото изявление на \"Челси\". Конте приключва престоя си в лондонския клуб с впечатляващи показатели. Той постигна 69 победи в 106 мача при 20 загуби. С 65.1% спечелени срещи той държи втория най-висок процент сред мениджърите на \"Челси\", водили отбора в повече от сто срещи. По-добър показател има само Жозе Моуриньо - 67%. Под ръководството на Конте \"Челси\" спечели средно по 2.14 точки на мач. В цялата история на Висшата лига с по-добра успеваемост са единствено сър Алекс Фъргюсън - 2.16 точки средно на мач с \"Манчестър юнайтед\", и Пеп Гуардиола - 2.34 точки средно на мач с \"Манчестър сити\". ", "date": "2018.07.13", "title": "\"Челси\" уволни Антонио Конте"}
{"url": "https://www.dnevnik.bg/biznes/imoti/2018/07/13/3281473_kzk_razreshi_sdelkata_za_megapark_v_sofiia/", "text": "Комисията за защита на конкуренцията (КЗК) разреши на фонда за инвестиции в имоти \"Лайънс хед инвестмънтс\" (Lion's Head Investments) да придобие бизнес център \"Мегапарк\" на столичния булевард \"Цариградско шосе\", съобщиха от ведомството. Той вече притежава в София \"Полиграфия офис център\". Сделката за \"Мегапарк\", който разполага със 75 хиляди квадратни метра офис площи, се счита за най-голямата подобна след кризата. Продавач по сделката са австрийските фондове Universale International Realitäten (100% дъщерна компания на Unicredit Bank Austria) и CA Immo, като малък дял от 1.5% има и управляващото дружество. Купувачът \"Лайънс хед инвестмънтс\" пък е съвместно дружество между най-големия институционален инвеститор от ЮАР Old Mutual Group и българския холдинг с фокус недвижими имоти AG Capital. Като мотив за сделката от дружеството посочват благоприятната инвестиционна среда в България и възможността да придобие качествени активи на пазара на офис площи, пише в решението на КЗК. Компанията отбелязва също, че пазарът на недвижими имоти в страната започва да се възстановява от финансовата криза през 2008 г. и предлага добри нива на възвращаемост на инвестициите. След сделката за \"Мегапарк\" \"Лайънс хед инвестмънтс\" вече има портфолио от пет офис сгради – две в София и три в Букурещ, с обща площ от 235 хил. кв.м и оценка от 310 млн. евро.", "date": "2018.07.13", "title": "КЗК разреши сделката за \"Мегапарк\" в София"}
{"url": "https://www.dnevnik.bg/bulgaria/2018/07/13/3281478_premierut_boiko_borisov_stana_diado_za_vtori_put/", "text": "Премиерът Бойко Борисов стана дядо за втори път, съобщиха от ГЕРБ. Дъщеря му Венета е родила днес втори син в Майчин дом в София. По обед все още не беше ясно името му. Това е второто внуче на министър-председателя. Дъщеря му Венета роди първия си син в края на януари 2016. Той е кръстен на дядо си – Бойко. Борисов показа през фейсбук профила си негови  снимки за Коледа миналата година .", "date": "2018.07.13", "title": "Премиерът Бойко Борисов стана дядо за втори път"}
{"url": "https://www.dnevnik.bg/citat_na_deniia/2018/07/13/3281480_citat_na_denia_krasavicata_ima_brada_i_debel_vrat/", "text": "Политологът Даниел Смилов в профила си във \"Фейсбук\" коментира пътната карта за влизане на България в еврозоната , дадена вчера от финасовите министри на страните от валутния съюз и от Европейската централна банка. Като казва, че това е безспорен успех за България и правителството, политологът допълва и че това е \"максимумът, който може да бъде постигнат към момента поради проблеми, които до болка са ни известни\". \"Фалитът на КТБ, например, беше резултат на цялостното срастване на държавния апарат с интересите на една икономическа група. Част от тази група беше ампутирана, а другата част - лошо дегизирана. И всички, които гледат този аматьорски спектакъл, виждат, че \"красавицата\" има брада и дебел врат\", пише Смилов. \"С медиен грим, пиар и удобно мълчание по въпроси като корупция, съдебна система, захванати регулатори от частни интереси ще си останем в чакалнята за чакалнята. Позитивно ще бъде присъединяването ни към банковия съюз, защото така шансът от второ КТБ ще намалее. Но ще имаме и домашна работа, която сами ще трябва да свършим, без помощ от европейските институции\", пише политологът. ", "date": "2018.07.13", "title": "Цитат на деня: \"Красавицата\" има брада и дебел врат"}
{"url": "https://www.dnevnik.bg/sviat/2018/07/13/3281477_sasht_objalvat_reshenieto_na_sud_pozvolil_sdelka_na/", "text": "Американското министерство на правосъдието обжалва решението на американски съдия, позволяващо сливането на телекомуникационния гигант Ай Ти енд Ти и медийната група \"Тайм Уорнър\", предадоха световните агенции, цитирани от БТА. Министерството не аргументира решението си. То идва месец след като  американски съдия разреши сливането , което администрацията на Доналд Тръмп се опитваше да спре. Операцията по сливането бе обявена през 2016 г. и възлиза на 85 млрд. долара. Ей Ти енд Ти е най-големият кабелен оператор в САЩ и вторият най-голям мобилен оператор. \"Тайм Уорнър\" е голяма медийна група, в която влизат платеният канал Ейч Би О, киностудията \"Уорнър\" и информационната телевизия Си Ен Ен. Процесът по сливането на двете компании придоби политически обрат с критиките на Тръмп срещу Си Ен Ен. Тръмп освен това бе обещал да \"провали сделката, защото тя е прекалено много концентрация на власт в ръцете на прекалено малко хора\". Това обещание той даде още като кандидат за президент. Сега сливането ще се обжалва пред апелативен съд във Вашингтон. Тричленен съдебен състав ще се произнесе по него. Последиците Американският медиен и телекомуникационен пейзаж е в процес на промени със сближаването на традиционните играчи в него, за да се противопоставят на навлизането на гиганти на интернет като \"Амазон\", \"Епъл\", \"Гугъл\" и \"Нетфликс\". В края на миналата година \"Дисни\"  обяви и че ще купи развлекателния бизнес  на \"Фокс\". През юни, само шест месеца по-късно, властите одобриха сделката. Междувременно самата сделка вече променя медийната индустрия, след като създаде медиен и телекомуникационен гигант, който разполага с телевизионни канали, филмово студио, близо 160 млн. абонати и достъпна в цялата страна услуга за сателитна телевизия, DirecTV, пише \"Ню Йорк таймс\". Директор от Ей Ти енд Ти вече управлява активи на \"Тайм Уорнър\" като HBO и CNN. Според Андрю Шварцман от Университета в Джорджтаун правителството щеше да изпрати сигнал на всички компании, които искат подобни вертикални сливания, ако не беше обжалвало и да ги насърчи да да задвижат сделките.", "date": "2018.07.13", "title": "САЩ обжалват решението на съд, позволил сделка на телеком и медиен гигант за 85 млрд. долара"}
{"url": "https://www.dnevnik.bg/bulgaria/2018/07/13/3281415_kratki_novini_parlamentut_shte_otvori_vrati_za/", "text": "Задържаните при масовите полицейски проверки нараснаха до 77 За задържането на близо 50 души при акция на МВР в цялата страна информира БНР. По-късно пресцентърът на вътрешното ведомство информира, че арестуваните са 77 души. От съобщението се разбира, че проверки се правят на граждани, коли, пункт за черни и цветни метали, заложни къщи, автоморги, автосервизи и депа. Акцията е започнала вчера от Ботевград, Радомир, Перник и София и е продължила в Самоков, селата Райово и Костенец, където е установено съхранение на общо 30 кубика дърва за огрев без контролна горска марка и документи за произход, и Правец, където са иззети общо 14.5 литра алкохол без български акцизен бандерол. Полицията се похвали и, че е заловила 6-ма души, обявени за издирване. Очаква се действията на МВР да продължат и в следващите дни. Парламентът ще е отворен за посетители на 14 юли  По повод годишнината от приемането на конституцията сградата на Народното събрание ще е достъпна свободно за посетители на 14 юли (събота) между 10 и 16 ч. Желаещите ще могат да разгледат вътрешността на сградата и да видят оригинала на съвременната българска Конституция, както и фотоизложба по темата. Антикорупционният фонд видя нарушения при ски пистите на Витоша  Неправителствената организация сезира прокуратурата за две нарушения - Министерството на туризма от 2015 г. досега не е издал заповед за категоризиране на ски пистите и тяхната безопасност, а Държавното горско предприятие е давало без търг на дружеството \"Витоша ски\" поземлени имоти между 2014 и 2017 г. Сдружението очаква прокуратурата да провери как се стопанисва природният парк и как се осигурява безопасността на гражданите. Седем общини от Подбалкана ще имат инсталации за преработка на отпадъци Проектът ще включва изграждане на компостираща инсталация за зелени и биоразградими отпадъци, също и за предварително третиране на битовите отпадъци. Съоръжението ще обслужва 21 хил. души от общините Златица, Антон, Копривщица, Мирково, Пирдоп, Чавдар и Челопеч. Срокът за изпълнение е до март 2020 г., като общият размер на инвестицията е близо 8.9 млн. лв. Проектът се изпълнява по оперативна програма \"Околна среда 2014-2020 г.\", която дава безвъзмездна финансова помощ в размер на 6.6 млн. лв. Ще бъдат разкрити нови работни места.", "date": "2018.07.13", "title": "Кратки новини: Парламентът ще отвори врати за граждани на 14 юли"}
{"url": "https://www.dnevnik.bg/biznes/2018/07/13/3281492_zarazata_ot_chuma_po_jivotnite_veroiatno_e_trugnala_ot/", "text": "Все още не е категорично установен източникът на инфекцията на чумата по животните в района на Странджа, но най-вероятните причини са нелегална търговия или неспазени мерки, каза днес министърът на земеделието, храните и горите Румен Порожанов в рамките на парламентарния контрол. \"Районът на Странджа-Сакар е рисков от гледна точка на биосигурност. Джамбазлъкът - нелегалното вкарване на животни от другата страна, съществува, защото там цените са малко по-ниски\", допълни той. Румен Порожанов посочи, че общо 1946 дребни преживни животни са унищожени до момента в двете първи констатирани огнища - в селата Воден и Кости. Следващата седмица ще започне изплащането на обезщетенията за животните, които бяха евтаназирани в двете села. \"Средната цена, която се получава за обезщетение, е 225 лв. За овцете, които не са по селекционен контрол, оценката е по наредба, но тя няма да е по-малко от 150 лв.\", каза Порожанов. Той допълни, че пострадалите земеделски стопани в засегнатите общини на област Ямбол и област Бургас ще бъдат компенсирани и чрез минималната помощ в размер на 25 лв. за овце майки и кози майки. По повод  протестите на овцевъдите от днес  Порожанов каза, че те желаят да има 40 лв. компенсация, което е нереалистично. Министърът поясни, че ограниченията за търговия с дребни преживни животни и продукти от тях остават за общините Болярово и Елхово в област Ямбол, както и за общините Царево, Малко Търново, Средец, Приморско и Созопол в област Бургас. Румен Порожанов съобщи, че в понеделник в България идват експерти от Главна дирекция \"Здравеопазване и политика за потребителите\" (SANTE) на Европейската комисия, които да установят дали мерките, предприети от българските власти за неразпространение на заразата, съответстват на изискванията, разпоредени в европейското законодателство.", "date": "2018.07.13", "title": "Заразата от чума по животните вероятно е тръгнала от нелегална търговия, обяви земеделският министър"}
{"url": "https://www.dnevnik.bg/sviat/2018/07/13/3281493_dve_treti_ot_rusnacite_viarvat_v_taino_svetovno/", "text": "Тайно \"правителство\" управлява света, смятат всеки двама от трима руснаци, предаде \"Франс прес\", цитирана от БТА. Агенцията се позовава на проучване на Руския център за изучаване на общественото мнение (ВЦИОМ), което показва засиленото влияние на конспиративните теории в Русия. Изследването  е достъпно на сайта на организацията  и според текста му делът на вярващите в подобна идея сега е 67%, докато през 2014 г. е бил 45 на сто. Около 24% не споделят тази теория. Младите се оказват по-скептични - сред хората на възраст 18-24 отхвърлящите тезата за световно правителство са 45%, а сред най-старите едва 16%. На участниците е бил зададен въпросът дали според тях съществува \"организация или група от организации, които влияят върху всички световни процеси и контролират действията на ръководителите на много държави\". Срещу Русия Според 74% от хората, които вярват в тази конспиративна теория, действията на това \"световно правителство\" \"противоречат на интересите на Русия\", се подчертава в проучването, осъществено в края на май с участието на близо 2000 души. През 2014 г. делът им е бил 57 на сто. Около 23 процента от вярващите в съществуването на задкулисно \"правителство\" смятат, че то се състои от олигарси и банкери. Около 30% смятат, че основната цел на подобна организация е властта. Много от руските телевизионни канали разпространяват емисии за \"враговете на Русия\", заплахите и заговорите срещу нея - теми, които силно присъстват в официалната пропаганда, посочва \"Франс прес\".", "date": "2018.07.13", "title": "Две трети от руснаците вярват в тайно световно правителство, сочи проучване"}
{"url": "https://www.dnevnik.bg/bulgaria/2018/07/13/3281488_spored_prouchvane_42_ot_bulgarite_ne_biha_podali/", "text": "Тревожна тенденция показа изследване на асоциация \"Прозрачност без граници\", посветено на обществените нагласи спрямо противодействието на корупцията, информира \"Сега\". 41.5% от българите не биха подали сигнал, ако станат лично свидетели или имат информация за корупционно действие. Обяснението за липсата на готовност сред гражданите да се включат лично в борбата с корупцията е в ниското доверие в институциите, които имат ангажимент за възпирането на негативния феномен, подчертаха от асоциацията. Порази тази причина не е изненада, че хората биха се обърнали най-напред към медиите, стане ли въпрос за корупция. Всеки четвърти българин би потърсил помощ от журналисти, ако изпадне в подобна ситуация. 20% биха подали сигнал в полицията, а едва 13.5% - в новата Комисия за предотвратяване на корупцията и отнемане на незаконно придобитото имущество (КПКОНПИ). 10 на сто биха се обърнали към прокуратурата или контролен орган в институция, където има корупционно действие. Едва 4.8 биха потърсили помощ от неправителствена организация. \"Базисното недоверие към институциите е ясно отразено в получените отговори и то е свързано със страх от последици за личността или за бизнеса\", каза изпълнителният директор на асоциацията Калин Славов, цитиран от БНР. Подкрепата за антикорупционната комисия е като към прокуратура и полиция Макар и крехка, подкрепата за новата антикорупционна комисия е сходна с тази към традиционни институции като прокуратурата и МВР, информира още националното радио. \"Мнозинството от запитаните очакват разследването да стане по-активно и по-ефективно\", каза Савов. \"Най-вече да разследва корупцията на най-високо политическо ниво, разследване на корупцията в местната власт разследване на корупцията сред служители на централната администрация и, разбира се, тя трябва да извършва своята дейност ясно и отчетливо по безпристрастен начин, за да могат да бъдат избегнати всички коментари, свързани с изпълнения на действия, които не са свързани пряко с изискванията на закона.\"", "date": "2018.07.13", "title": "Според проучване 42% от българите не биха подали сигнал за корупция"}
{"url": "https://www.dnevnik.bg/bulgaria/2018/07/13/3281575_bulgariia_ima_angajiment_da_poddurja_2959_km_putishta/", "text": "България има ангажимент да поддръжка 2959 километра пътища в страната в състояние, което да позволява преминаване на военна техника, каза днес в рамките на парламентарния контрол министърът на регионалното развитие и благоустройството Николай Нанков. Целта е по тях да може да мине техника на НАТО, при нужда. Министър Нанков обясни, че говори за 852 км магистрали, 1812 км първокласни пътища и 264 км пътища втори клас. Той уточни, че проблем има по мостовите съоръжения и тунелите и това е една от причините те да се ремонтират.", "date": "2018.07.13", "title": "България е длъжна да поддържа 2959 км пътища за техниката на НАТО"}
{"url": "https://www.dnevnik.bg/sviat/2018/07/13/3281579_sintiia_niksun_veche_moje_da_se_kandidatira_za/", "text": "                        52-годишната американска актриса и демократка Синтия Никсън, която изпълни ролята на амбициозната адвокатка Миранда в \"Сексът и градът\", съобщи, че е събрала необходимите подписи в своя подкрепа, за да се кандидатира за губернатор на щата Ню Йорк, предаде агенция \"Франс прес\". На актрисата ѝ бяха нужни 15 000 подписа, а тя каза, че е събрала 65 000. Първичните избори в Демократическата партия са предвидени за 13 септември, два месеца преди самия вот за губернатор. На първичния вот Никсън ще се изправи срещу настоящия губернатор Андрю Куомо. Последните допитвания от средата на миналия месец дават малки шансове на  Никсън пред Куомо , водещата фигура на Демократическата партия, който е начело на щата от осем години и за когото се говори, че може да се кандидатира на президентските избори през 2020 г. Според допитванията Куомо има 35 процентни пункта преднина пред Никсън. Но тези данни са отпреди миниземетресение да разтърси демократическата върхушка. В края на юни млада и никому неизвестна дотогава нюйоркчанка, която се определя като социалистка, спечели първичните избори на демократите за междинните избори за Конгрес наесен. Въплъщение на новата вълна в Демократическата партия, която се противопоставя на Тръмп и която критикува съучастничеството на партийния елит и Уолстрийт, младата  Александрия Окасио-Кортес  победи в Ню Йорк една от водещите фигури на демократите Джо Кроули. Сега анализатори се питат дали тази победа, означаваща, че се надига вълна срещу върхушката в Демократическата партия, няма да е от полза и за Никсън. \"Както показа Александрия Окасио-Кортес, върхушката вече няма тежест в Ню Йорк\", каза Синтия Никсън. Според нея победата на Окасио-Лопес е увеличила нейните собствени шансове. Никсън вече се определя като социалистка и засили нападките срещу настоящия губернатор. Тя използва активно социалните мрежи и събира малки дарения за кампанията си. Така тя илюстрира това, че отхвърля на големите капитали. \"Социологическите анкети не предсказаха победата на Александрия\", припомня освен това Синтия Никсън. Според нея сега хората са недоволни от изборната система в САЩ и искат промяна както никога досега. Никсън обвинява Куомо, че е пренебрегнал електората на партията и че е приемал пари от бизнеса, в това число и от Доналд Тръмп, преди да стане президент, за да финансира кампаниите си. Никсън се представя за защитничка на правата на хомосексуалните, на общественото образование, на бедните избиратели, на цветнокожите и латиносите, които според нея са изоставени от демократите. Тя иска легализиране на канабиса за развлекателни цели в Ню Йорк и модернизация на метрото в Голямата ябълка. В последно време настоява и за премахване на граничната полиция. Синтия Никсън има три деца – първите две от дългогодишния си партньор Дани Мозес, а последното – родено от съпругата ѝ Кристин Маринони, и публично се определя като бисексуална. Андрю Куомо, който разполага с около 30 милиона долара за кампанията си, си дава сметка за опасностите, които крие разделението в Демократическата партия. Ето защо в последно време той стана все по-нападателен срещу администрацията на Тръмп по въпроса за правата на мигрантите, за равенството между мъжете и жените и за правото на аборт.", "date": "2018.07.13", "title": "Актрисата Синтия Никсън вече може да се кандидатира за губернатор на Ню Йорк"}
{"url": "https://www.dnevnik.bg/evropa/2018/07/13/3281588_sasht_othvurliha_molbata_za_osvobojdavane_na_frenski/", "text": "САЩ отхвърлиха молбата за освобождаване на френските компании, които развиват дейност в Иран, от санкциите,  обявени от президента на САЩ Доналд Тръмп  срещу ислямската република. Това каза министърът на икономиката и финансите на Франция Брюно льо Мер в интервю за вестник \"Фигаро\", цитирано от \"Ройтерс\". Париж набеляза ключови области, в които очаква или освобождаване от санкции, или продължителни периоди на прекъсване на дейността за френските компании. Сред тях са енергетиката, банковото дело, фармацевтиката и автомобилната индустрия. Френските власти изразиха слаби надежди да си осигурят освобождаване от санкциите, което е от жизнена важност за петролната компания \"Тотал\" (Total) и за автомобилния производител \"Пе Ec А груп\" (PSA Group). \"Тотал\" иска да продължи газовия си проект за милиарди долари в Иран, а \"Пе Ес А груп\" - да развива съвместното си предприятие в ислямската република. \"Току-що получихме отговора на министъра на финансите на САЩ Стив Мнучин, той е отрицателен\", каза Льо Мер в публикуваното днес интервю във \"Фигаро\". Според него Европа трябва да реагира бързо и да защити икономическия си суверенитет. \"Европа трябва да се сдобие с инструментите, от които се нуждае, за да се защити срещу екстериториални санкции\", добави френският министър на финансите. Вашингтон обяви през май, че ще наложи нови икономически санкции срещу Техеран, след като излезе от подписаното през 2015 г. иранско ядрено споразумение. Обявените от Тръмп санкции имат за цел да окажат натиск върху Техеран, за да преговаря за ново споразумение за ядрената програма, което евентуално да включва регионалните дейности и развитието на иранската балистична програма. Вашингтон иска да намали износа на петрол, който е ключов за съживяването на иранската икономика. По-рано този месец президентът на Иран Хасан Рохани заплаши да блокира доставките на петрол от съседите си, ако Вашингтон продължава с натиска върху страните, за да ги накара да спрат да купуват ирански петрол. Есктериториалните санкции на САЩ срещу ислямската република ще започнат да се прилагат още през лятото. Държавният департамент уточни по-рано, че първата част от ограниченията ще бъде наложена на 6 август, обхващайки автомобилостроителния сектор на Иран и търговията със злато. Останалите санкции ще влязат в сила на 4 ноември и ще засегнат енергийния сектор на страната. /БТА", "date": "2018.07.13", "title": "САЩ отхвърлиха молбата за освобождаване на френски компании от санкциите срещу Иран"}
{"url": "https://www.dnevnik.bg/sport/2018/07/13/3281433_mejdu_ludostta_i_kauzata_da_skochish_ot_aisberg_v/", "text": "Носителят на 13 световни титли във височинните скокове Орландо Дуке пропътува повече от 10 хиляди километра, за да изпълни скок от айсберг в ледените води на Антарктика. Колумбиецът, който е смятан за една от легендите в спорта, се гмурна във вода с температура около 0 градуса. Височината на айсберга е 20 метра, като за заснемането на видеото Дуке е направил три скока. Той предприе предизвикателството, за да привлече вниманието на повече хора към замърсяването на водите на Земята, 70% от които се намират в Арктическия регион. \"Трябва да бъдем много внимателни. Трябва да редуцираме използването на нефт и пластмаса, ако искаме да опазим кътчета като Антарктика\", казва Дуке.", "date": "2018.07.13", "title": "Между лудостта и каузата: Да скочиш от айсберг в ледените води (видео)"}
{"url": "https://www.dnevnik.bg/video/2018/07/13/3281598_video_zalitaneto_na_junker_koeto_vkara_evrokomisiiata/", "text": "Говорител на Европейската комисия съобщи, че председателят на институцията Жан-Клод Юнкер е имал спазми от ишиаса си, когато се появи в сряда вечер на обществено събитие, неспособен да се държи на краката си, предаде БТА. По думите на говорителя Юнкер изпитвал силни спазми. Юнкер е благодарен на премиерите на Холандия Марк Рюте и на Португалия Антониу Коща за оказаната подкрепа. Юнкер взима лекарства и се чувства по-добре, увери говорителят. По неговите думи председателят на Еврокомисията ще продължи да работи усилено, както от началото на обществената си кариера. На никого не пожелавам да изпитва подобна болка, добави говорителят и съобщи, че в следващата седмица Юнкер се отправя на посещения в Пекин, Токио и Мадрид. От вчера кадрите с Юнкер, който се залива от смях и се затруднява да ходи и дори да стои изправен, са на челните страници на водещи медии по света. Кадрите са от церемонията около официалната вечеря на ръководителите на  страните от НАТО в Брюксел . Говорителят определи предположенията, че Юнкер е пиян в този момент, като \"безвкусица\", обидни, нечестни. Той поясни, че на вечерята болките на Юнкер отшумели. Юнкер не е смесвал алкохол с обезболяващи средства или поне на мен не ми е известно, честно казано, добави говорителят.", "date": "2018.07.13", "title": "Видео: Залитането на Юнкер, което вкара еврокомисията в обяснителен режим"}
{"url": "https://www.dnevnik.bg/kultura/2018/07/07/3205614_otkus_ot_zavoi_na_rekata_na_v_s_naipol/", "text": "Излиза от печат \"Завой на реката\", един от най-силните и възхвалявани от критиката романи на Нобеловия лауреат и носител на \"Букър\" В. С. Найпол. \"Завой на реката\" проследява пътя на Салим, млад индиец от семейство на търговци в Африка, който наследява малко магазинче, решава да напусне крайбрежието и се отправя към вътрешността на континента. Там, в откъснато градче на \"завоя на реката\" в неотдавна извоювала независимостта си африканска държава, Салим започва дребна търговия с местните хора, докато пред очите му се разгръща животът в постколониална Африка, пленен между неотстъпчивите традиции на миналото и изкушенията на модерния свят, живот сред хаос, насилие, враждуващи племена, невежество, бедност и изолация. \"Завой на реката\" е същински шедьовър – един поразително живописен и дързък текст, неслучайно породил полюсни реакции на възторг и критика. Авторът разказва с проникновение и мъдрост за човешки преживявания на фона на исторически подем и обществено крушение. Британският писател от индийски произход Видядхар Сураджпрасад Найпол е роден в Тринидад през 1932 г. Завършва Оксфордския университет. Автор e на повече от трийсет книги с художествена и документална проза: романи, пътеписи, автобиографични хроники на своя живот и пътувания, кореспонденция. У нас е познат с романите \"Дом за мистър Бисвас\" и \"Половин живот\". Носител е на наградата \"Букър\" през 1971 г. за романа \"В свободна страна\" (In a Free State) и на Нобелова награда за литература от 2001 година. превод Надежда Розова Светът е такъв, какъвто е – в него нямат място хората, които не са нищо, които допускат да не бъдат нищо. Назрудин, от когото купих на безценица магазина, не очакваше да ми бъде лесно, след като поема нещата. Страната, подобно на други държави в Африка, преживяваше трудности след независимостта. Градът във вътрешността, на завоя на реката, бе почти напълно замрял и Назрудин ме предупреди, че ще се наложи да започна от нулата. Пристигнах от крайбрежието с пежото си. Днес в Африка не се предприемат такива пътувания – от източния бряг право към вътрешността. По пътя има твърде много места, които са недостъпни или прекалено кървави. А дори по онова време, когато пътищата бяха повече или по-малко отворени, пътуването ми отне цяла седмица. Не само заради пясъчните навеи, калта и тесните, лъкатушни и надупчени пътища в планината, а и заради всичко случващо се по граничните постове, заради цялото дърлене в горите пред дървени колиби, над които се вееха странни знамена. Налагаше се да убеждавам мъже с оръжие да пропускат мен и пежото ми, а после отново се озовавах насред безкрайната дива пустош. И пак трябваше да увещавам някого още понастойчиво, да се разделя с още няколко банкноти и да раздам още няколко консерви с храна, за да измъкна 8 себе си – и пежото – от местата, в които бях увещавал да ни допуснат. Понякога досадното натякване отнемаше по половин ден. Човекът горе отправяше някакво нелепо искане – две или три хиляди долара. Аз отказвах. Онзи се шмугваше в колибата си, все едно няма какво повече да каже, аз оставах да се навъртам отпред, защото нямах какво друго да сторя. После, след час-два, влизах в колибата или пък той излизаше и се договаряхме за двеста-триста долара. Точно както го описа Назрудин, когато го разпитах за визите и коя валута е за предпочитане. – Влизането не е толкова трудно. Излизането е проблем. Това е лична битка – всеки сам намира пътя си. Навлизах все по-навътре в Африка – саваната, пустинята, катеренето по скалистите планини, езерата, дъждовните следобеди, калта, а после, отвъд – влажната страна на планините, гъсталаците от папрат и горите с горили... И колкото по-навътре навлизах, толкова почесто си казвах: това е чиста лудост. Тръгнал съм не накъдето трябва. Не е възможно в края на всичко това да ме очаква нов живот. Обаче продължавах да шофирам. Всеки ден беше истинско постижение и след всяко постижение ми ставаше по-трудно да се върна. Пък и не можех да избия от главата си мисълта какво са преживявали навремето робите. Минавали са по същия път, но разбира се, пеша и в обратната посока – от сърцевината на континента към източното крайбрежие. Колкото повече се отдалечавали от центъра и от територията на племето си, толкова по-вероятно ставало да се отделят от керваните и да хукнат обратно към дома, толкова повече ги озадачавали и странните африканци, които срещали, докато накрая, на брега вече нищо не ги притеснявало и нямали търпение да се качат на борда на корабите и да отплават към сигурен пристан отвъд океана. Досущ като роб далеч от дома и аз нямах търпение просто да пристигна. Колкото повече се множаха затрудненията по пътя, толкова по-разпалено желаех да продължа напред и да започна новия си живот. След пристигането си установих, че Назрудин не ме е излъгал. Мястото имаше своите проблеми – повече от половината град на завоя на реката беше разрушен. Европейските предградия край бързеите бяха опожарени и руините бяха обрасли с храсталаци, градините не се различаваха от улиците. Деловата и търговската част близо до пристаните и митницата бяха оцелели, някои жилищни сгради в центъра също. Почти нищо друго обаче не беше останало. Дори африканските cités бяха обитаеми само в покрайнините си и тънеха в разруха навсякъде другаде, а много от ниските кутийчести бетонни къщи в светлосиньо или бледозелено бяха изоставени под кафяв или зеленикав покров от бързорасли и нетрайни тропически лиани. Магазинът на Назрудин се намираше на пазарния площад, в търговската част на града. Вонеше на плъхове и беше пълен с изпражнения, но беше невредим. Бях купил и стоката на Назрудин, ала от нея нямаше и следа. И добрата воля бях купил, но беше безполезна, защото повечето африканци се бяха върнали в дивата пустош, на сигурно място в селата си, закътани край труднодостъпни потоци. След тревогата дали изобщо ще пристигна се оказах без много работа. Обаче не бях сам. Имаше и други търговци, и други чужденци, някои от които бяха останали тук по време на размириците. Чаках заедно с тях. Мястото издържа. Хората започнаха да се връщат, дворовете на cité се напълниха. Появи се нужда от стоки, които ние предлагахме. И постепенно търговията отново се раздвижи. * * * Забет бе сред първите ми редовни клиентки. Беше marchande – не продаваше на пазара, а на дребно. Принадлежеше към рибарската общност, нещо като мъничко племе, и всеки месец идваше от селото си в града, за да взема стоката си на едро. От мен купуваше моливи и тетрадки, бръснарски ножчета, спринцовки, алуминиеви чинии и легени. Това бяха част от простите нещица, които рибарите на Забет имаха нужда да получават от външния свят, и търговийката си вървеше гладко. Не бяха неща от първа необходимост, не бяха и луксозни стоки, просто улесняваха живота на обикновените хора. Местните притежаваха многобройни умения, можеха преспокойно да си се оправят и сами. Щавеха кожи, тъчаха платна, ковяха желязо, дълбаеха големи дънери и ги превръщаха в лодки, а от по-малките правеха хаванчета. Представете си каква благодат е емайлираният леген за хора, нуждаещи се от голям съд, който няма да омърси храната или водата и не тече. Забет знаеше точно от какво се нуждаят хората от селото й и колко могат или са склонни да платят, за да го получат. Търговците по крайбрежието (включително собственият ми баща) твърдяха – особено когато се утешаваха след някоя неизгодна покупка, – че всяко нещо накрая си намира купувач. Тук не беше така. Хората се интересуваха от нови неща – например от спринцовки, което ме изненада – и дори от модерни предмети; обаче вкусовете им се определяха от първите образци на тези предмети, с които бяха имали досег. Доверяваха се на конкретен модел, на конкретна търговска марка. Безполезно беше да опитвам да \"продам\" нещо ново на Забет, просто се придържах към познатите стоки. Което правеше търговията скучна, но пък избягвах усложненията. И помагаше на Забет да се превърне в пряма и добра търговка, каквато наистина беше, колкото и да е необичайно за африканка. Беше неграмотна. Пазеше в главата си сложния списък с покупките и помнеше какво е платила за разни неща при предишните си посещения в магазина. Никога не молеше да пазарува на кредит – не й допадаше. Плащаше в брой, като вадеше парите от тоалетен несесер, който носеше в града със себе си. Всеки търговец знаеше за тоалетния несесер на Забет. Не че нямаше доверие в банките, тя просто не разбираше какво се прави там. Казвах й на смесения крайречен език, който използвахме: – Бет, някой ден ще ти откраднат несесера. Не е безопасно да пътуваш така с пари в брой. – В деня, когато се случи това, гос’ин Салим, ще разбера, че е настъпил моментът да си остана у дома. Странно разсъждение, но тя си беше странна жена. \"Гос’ин\" беше съкратено от \"господин\" – използваше го не само Забет, а и много други. Бях господин, защото бях чужденец, човек от далечния бряг, който говори на английски. Казваха ми \"господин\" и за да ме различават от другите чужденци, местни жители, които наричаха \"мосю\". Разбира се, това беше, преди да дойде Важната клечка и да ни направи всичките citoyens и citoyennes. Което за известно време не беше зле, докато лъжата, в която до един ни принуждаваше да живеем, не направи хората объркани и уплашени. Щом си намериха по-силен фетиш от неговия, те решиха да сложат край на всичко и отново да се върнат към началото. Селото на Забет се намираше на няма и сто километра, но беше отдалечено от пътя – по-точно от пътеката – на няколко километра навътре от реката. Стигаше се трудно и по суша, и по вода, а пътуването отнемаше два дни. По суша през дъждовния сезон понякога отиваха дори три дни. Отначало Забет идваше по суша, по пътеките стигаше до главния път заедно със своите помощнички и там чакаше да мине някой микробус, камион или автобус. Когато отново пуснаха параходите, Забет винаги пътуваше по реката, но и така не й беше много по-лесно. Тайните канали от селата бяха плитки, осеяни с капани и жужаха от насекоми. По тези канали Забет и нейните помощнички управляваха с пръти и често просто избутваха малките си лодки от издълбани дънери към главната река. Там, недалеч от брега, те чакаха парахода в своите натоварени със стока лодки – найвече храна, която да продават на пътниците в парахода и в теглената от него баржа. Храната се състоеше предимно от риба или маймунско месо, прясно или boucané – опушено по характерния за страната начин, с дебела черна коричка. Имаше и по някоя пушена змия или малък пушен крокодил с почти неузнаваемо почерняло тяло. Под овъглената коричка обаче се криеше бяло или светлорозово месо. Появеше ли се параходът, следван от пътническата баржа, Забет и нейните помощнички закарваха с гребла или с пръти лодките си до средата на реката и заемаха позиция край плавателния канал, носейки се по течението. Параходът минаваше, самоделните лодки се поклащаха във водната диря и после настъпваше критичният момент, когато баржата приближаваше лодките. Забет и нейните жени мятаха въжета на ниската стоманена палуба на баржата, където винаги се намираха достатъчно ръце да ги уловят и да ги завържат някъде. Сетне лодките, които дотогава се бяха носили по течението и се бяха блъскали в баржата, поемаха в противоположната посока, а хората на баржата започваха да хвърлят късове хартия или плат върху рибата или маймуната, която искаха да купят. Привързването на самоделни лодки към движещ се параход или баржа е позната практика по реките, но е опасно начинание. След почти всеки курс на парахода се разнасяше новината за обърната лодка някъде по дългия хиляда и петстотин километра маршрут и за удавени хора. Обаче рискът си струваше. А след това, без никакви трудности Забет продаваше стоката си, теглена по реката чак до града, и отвързваше лодките си до руините от катедралата, малко преди пристаните, за да избегне властите, които все искаха някакви такси. Какво пътуване само! Толкова трудности и опасности, за да продава най-обикновени селски нещица и да откара други стоки обратно на хората в селото си. Ден-два преди пристигането на парахода се сформираше пазар и бивак на откритото място пред портата на пристана. Забет стана част от този бивак, когато се намираше в града. В дъждовно време тя спеше на верандата на някоя бакалница или кръчма, а по-късно започна да се подслонява в африкански пансион. Отпърво обаче нямаше подобни места. Когато се появяваше в магазина, видът й с нищо не издаваше колко трудно е пътувала или колко нощи е прекарала на открито. Беше облечена официално, увита в памучна роба в африкански стил, чиито гънки и набори подчертаваха големия й задник. Носеше тюрбан, характерен за областите надолу по реката, и мъкнеше тоалетния си несесер, пълен с измачканите банкноти от съселяните й или от пътниците на параходите и баржите. Пазаруваше, плащаше и няколко часа преди параходът отново да отплава, тя и помощничките й – слабички, ниски, наглед плешиви и облечени с парцаливи работни дрехи – пристигаха да откарат стоката. Пътуването надолу по течението беше по-бързо. Обаче беше не по-безопасно и бе съпроводено със същото привързване и отвързване на лодките и баржата. По онова време параходът отплаваше от селото в четири следобед, затова Забет и момичетата й пристигаха посред нощ там, където трябваше да се отделят от парахода. Забет се стараеше да не издава къде е подстъпът към селото й. Отвързваше се от парахода и чакаше да се скрият от поглед неговите светлини и светлините на баржата. После тя и жените й поемаха обратно, тласкайки лодките с коловете, или се понасяха към тайния си канал и среднощните си напъни да избутват лодките под увисналите клони на дърветата. Среднощното прибиране у дома! Не се озовавах често на реката по тъмно. Никога не ми е харесвало. Нямах усещането, че владея положението. В тъмнината край реката или в гората човек може да бъде сигурен само в онова, което вижда, а дори в лунна вечер не се вижда много. Издадеш ли шум – например топнеш ли веслото във водата – чуваш себе си, все едно е някой друг. Реката и гората присъстват много по-въздействащо от теб самия. Човек се чувства незащитен, натрапник. Денем – макар цветовете да бяха много бледи и призрачни, а маранята на моменти да напомняше похладен климат – човек можеше да си представи как градът се възстановява и разраства. Представяш си как изкореняват гората, как строят пътища през блата и потоци. Представяш си как земята става част от настоящето: така описа нещата по-късно. Важната клечка, като визия за \"промишлен парк\" по протежението на реката, разпрострял се на повече от триста километра. (Обаче всъщност не говореше сериозно, просто му се искаше да се покаже като невиждано голям вълшебник.) Денем обаче човек би повярвал в този блян за бъдещето. Би могъл да си представиш как земята бива благоустроена, как става подходяща за хора като теб самия, точно както малко преди независимостта бяха благоустоили неголеми участъци – днес вече в развалини. Ако си на реката обаче, нощем беше съвсем различно. Усещаш как земята те връща към нещо много познато, към нещо, което някога си знаел, но си забравил или си пренебрегнал, ала то винаги си е съществувало. Усещаш как земята те връща към онова, което е било преди сто години, към онова, което открай време си е там.", "date": "2018.07.13", "title": "Откъс от \"Завой на реката\" на В. С. Найпол"}
{"url": "https://www.dnevnik.bg/sport/2018/07/13/3281494_vsichki_doping_probi_na_svetovnoto_sa_otricatelni/", "text": "Няма случаи за употреба на допинг в цикъла за световното първенство по футбол в Русия, съобщи ФИФА. От началото на годината организацията е взела близо 4000 проби, като всички са отрицателни. Антидопинговата програма на ФИФА за 2018 г. включва 626 теста по време на мондиала, като след всеки мач на случаен принцип по двама играчи от отборите минават проверка. В почивните дни на шампионата са взети общо 108 проби. ФИФА съобщи още, че някой футболисти от първите четири отбора - Франция, Хърватия, Белгия и Англия, са били тествани за употреба на допинг по осем пъти през годината. Резултатите от проверките включват един положителен тест, но от организацията обясниха, че той е на играч, който има медицинско одобрение за употреба на препарат. Откритията в три от пробите са определени като \"нетипични\", но е заключено, че не са положителни. През миналия ноември правата на  капитана на Перу Хосе Паоло Гереро  бяха спрени след положителната му проба за кокаин на 5 октомври след мача с Аржентина. Тогава нападателят обясни, че заради грип е пил два чая – анасонов и черен чай с мед и лимон, като вътре е имало и листа от кока. Впоследствие Гереро беше оневинен и участва в Русия след разкритие за  замръзнали мумии от преди пет века , което показа наличието на забраненото вещество бензоилекгонин в телата им. Преди началото на шампионата ФИФА забрани на руски персонал да работи по процеса с взимането на тестове заради допинг скандала в страната. От януари пробите бяха анализирани от Световната антидопингова агенция в акредитираната лаборатория в Лозана.", "date": "2018.07.13", "title": "Всички допинг проби на световното са отрицателни"}
{"url": "https://www.dnevnik.bg/sviat/2018/07/13/3281607_brazilski_sud_onevini_lula_da_silva_po_edno_ot_shest/", "text": "Бившият бразилски президент  Луис Инасио Лула да Силва , който вече излежава от април присъда от 12 години затвор за корупция, бе оневинен по едно от шестте други дела срещу него, предаде агенция \"Франс прес\". Съдия в столицата Бразилия постанови, че няма достатъчно доказателства, които да докажат вината на  Лула да Силва  по дело за възпрепятстване на правосъдието. През 2016 г. бившият президент бе обвинен, че се опитал да купи мълчанието на бившия директор на държавната петролна компания \"Петробрас\" Нестор Серверо. Компанията се оказа замесена в голям корупционен скандал, свързан с търгове за обществени поръчки и суми, плащани на политическите партии. Лула да Силва  твърди, че всички дела срещу него са заговор, целящ да му се попречи да се върне на власт. Бившият президент е фаворит в изследванията на общественото мнение преди президентските избори през октомври, но кандидатурата му няма шанс да бъде призната за валидна от изборните органи. /БТА", "date": "2018.07.13", "title": "Бразилски съд оневини Лула да Силва по едно от шест дела"}
{"url": "https://www.dnevnik.bg/sviat/2018/07/13/3281606_desetki_civilni_zaginaha_pri_udari_v_iztochna_siriia/", "text": "Водената от Съединените щати коалиция срещу \"Ислямска държава\" обяви, че е възможно тя или силите партньори да са нанесли удари в Източна Сирия в район, където десетки са били убити вчера при въздушно нападение, предаде \"Ройтерс\". \"Коалицията или силите на партньори може да са нанесли удари в района на Суса и Багур Фухани\", каза полк. Шон Райън, говорител на коалицията, в отговор на въпрос от агенцията. По-рано Сирийският център за наблюдение на правата на човека обяви, че 54 души - между които 28 цивилни, но и членове на джихадистки организации - са били убити при ударите в описаните от Райън райони. Според центъра повечето цивилни са иракски граждани. В коалицията срещу \"Ислямска държава\" основният международен партньор са САЩ, а гръбнакът на \"местните\" структури са Сирийските демократични сили (SDF), доминирани от кюрдски бойци. Джихадистката групировка все още е активна в райони около границата. В хода на сирийския конфликт е имало множество удари с цивилни жертви, като само при офанзивата на сирийския режим източно от Дамаск през първата половина на годината  загинаха стотици жители .", "date": "2018.07.13", "title": "Десетки цивилни загинаха при удари в Източна Сирия, САЩ допуснаха, че може да са отговорни"}
{"url": "https://www.dnevnik.bg/sport/2018/07/13/3281745_prezidentut_na_fifa_obiavi_svetovnoto_v_rusiia_za/", "text": "Световното първенство по футбол в Русия е най-доброто в историята, смята президентът на ФИФА Джани Инфантино. Швейцарецът даде едночасова пресконференция, на която се появи, облечен с червена блуза на доброволец. \"Няколко години казвах, че това ще е най-доброто световно първенство в историята. Днес мога да го кажа с по-голямо убеждение\", заяви Инфантино. Той благодари на руския народ и на президента Владимир Путин, като дори го направи на руски с думите \"Спасибо, Русия\". По думите му световното е имало огромен успех. Инфантино каза, че мондиалът е променил две неща - Русия и обликът на страната в очите на останалия свят. \"Наследството от световното първенство ще постави Русия в челото на държавите по отношение на футбола.\" Той изтъкна, че благодарение на видеоповторенията идва краят на головете, вкарани от засада. Технологията беше въведена за пръв път на световно първенство, за да е в помощ на съдиите при спорни положения. \"Това е напредък, по-добре е спрямо миналото. Технологията за видеоповторенията не променя футбола, а го изчиства, като го прави по-честен и прозрачен и помага на съдиите да взимат правилните решения\", каза Инфантино. \"Головете, вкарани от засада, са в приключили във футбола. Поне във футбола с видеоповторения. Никога повече няма да видите голове от засада. Това са ясни решения - или си в засада, или не си\", обясни президентът на ФИФА.", "date": "2018.07.13", "title": "Президентът на ФИФА обяви световното в Русия за най-доброто в историята"}
{"url": "https://www.dnevnik.bg/evropa/2018/07/13/3281752_italiia_niama_da_ratificira_seta_prognozira/", "text": "По-голямата част от италианския парламент ще отхвърли Всеобхватното икономическо и търговско споразумение (CETA - лат. букви) между ЕС и Канада, твърди вицепремиерът и министър на икономическото развитие, труда и социалната политика на Италия Луиджи ди Майо, цитиран от \"Франс прес\" и БТА. По този начин е заплашено самото съществуване на СЕТА. \"Много скоро споразумението ще бъде в парламента за ратификация и това мнозинство ще го отхвърли\", каза Ди Майо пред \"Колдирети\" (Coldiretti), асоциацията на италианските земеделски производители. \"Само ако някой от италианските държавни служители в чужбина продължи да защитава зловредни договори като споразумението за свободна търговия с Канада, той ще бъде изтеглен от поста\", добави той. Италианският вицепремиер подчерта, че тази позиция означава да се стремиш към здравословен суверенитет, тъй като ако се занимаваш с италиански продукти на пазара, се опитваш да ги защитиш. Трябва да защитаваме Италия и италианската икономика, допълни Ди Майо. Всеобхватното икономическо и търговско споразумение беше подписано през октомври 2016 г. между ЕС и Канада и ратифицирано от Европейския парламент през февруари 2017 г. То трябва да бъде ратифицирано от всеки национален парламент на 28-те страни - членки на ЕС, за да е валидно, въпреки че от 21 септември влезе  временно в сила . За момента само десетина страни са го ратифицирали. През 2016 г. в няколко европейски столици, включително и в София,  се проведоха протести  срещу споразумението. Италианският министър на земеделието, прехраната и горите Джан Марко Чентинайо  обяви на 14 юни , че по-голямата част от парламента \"няма да ратифицира споразумението за свободна търговия с Канада, защото то защитава само малка част от нашите продукти със \"защитено наименование за произход\" и \"защитено географско означение\". Джан Марко Чентинайо каза тогава пред вестник \"Стампа\", че италианското правителство ще поиска от парламента да не ратифицира споразумението, докато то не осигури достатъчна защита на хранителни продукти, които са запазена мярка за страната. Сред 28-те страни - членки на ЕС, Италия има най-много хранителни продукти с такива защитени наименования, включително сиренето Пармиджано Реджано и шунката Прошуто ди Парма. Със споразумението за свободна търговия с ЕС Канада призна над 40 италиански защитени наименования от общо 292 в страна, която е обсебена от страстта към храната.", "date": "2018.07.13", "title": "Италия няма да ратифицира СЕТА, прогнозира вицепремиерът Ди Майо"}
{"url": "https://www.dnevnik.bg/bulgaria/2018/07/13/3281765_sindicite_na_ktb_davat_dva_etaja_ot_sgradata_na/", "text": "Два етажа от сградата на централното управление на фалиралата Корпоративна търговска банка (КТБ) се дават под наем, съобщиха синдиците на банката Ангел Донов и Кристи Маринова.  За отдаване са обявени сутерена, първи (партерен) етаж и втори етаж, като е уточнено, че до този момент тези части са използвани и предназначени за банкова дейност. Помещенията са оборудвани с офиси, помещение за деловодство, приемни за обслужване на клиенти, санитарни помещения и т.н. Сутеренът разполага с банков трезор, трезор – касети и предверия към тях. Сградата е проектирана през 1921 г. от архитектите Георги Фингов, Димо Ничев и Никола Юруков и е построена в типичния бароков стил, характерен за строителството през 20 в. Първа там се е помещавала централата на Българската търговска банка на Атанас Буров. Сградата е обявена за паметник на културата през 1978 г.", "date": "2018.07.13", "title": "Синдиците на КТБ дават два етажа от сградата на банката под наем"}
{"url": "https://www.dnevnik.bg/bulgaria/2018/07/13/3281767_ot_obshtestveniia_suvet_na_fonda_za_lechenie_na_deca/", "text": "Членове на обществения съвет към Център \"Фонд за лечение на деца\" са подготвили декларация в подкрепа на дългогодишния член на съвета към фонда – журналистът Мария Чернева. Декларацията, с която \"Дневник\" разполага, е изготвена след решение на обществения съвет на 4 юли, когато е било гласувано да се направи изявление в подкрепа на Чернева. Документът е съгласуван електронно с членовете на съвета, до сряда следващата седмица те ще могат да се подпишат под него и той ще бъде изпратен до БНТ и до Министерството на здравеопазването. Наскоро  Мария Чернева обяви, че напуска БНТ , и обвини ръководството в неправомерни действия и недопустими внушения срещу нея заради недоказани обвинения от пациентска организация. От БНТ отрекоха да са извършили нарушение и заявиха, че са получили сигнали срещу журналиста, които изискват временно тя да бъде отстранена от досегашните си занимания. Причина за спора е дългогодишното участие на Чернева, която е сред най-популярните лица на новините по Канал 1, в  обществения съвет на Фонда за лечение на деца.  Там тя е представител на обществената телевизия и беше назначена от предишното ръководство. Сигналът срещу Мария Чернева идва от адвокат Пламен Таушанов от Българската асоциация за закрила на пациентите (БАЗП), чиято организация има представител във фонда за деца. Една от дейностите на организацията е да води съдебни дела от името на родители срещу откази на фонда за лечение на децата им. Пред \"Дневник\" адвокатът и от БНТ обясниха, че сигналите са във връзка с гласувания на Чернева. \"Начинът на гласуване за лечението на всяко дете е право на всеки редовен член на Център \"Фонд за лечение на деца\" и би следвало това право да не бъде обект на чуждо вмешателство и опити за отнемането му, с което ще се наруши правото на демократичен избор\", заявяват в декларацията си от обществения съвет на фонда. Отправянето на персонални обвинения, по които към момента не е извършена проверка и не са констатирани нарушения, е опит за дестабилизиране на работната атмосфера и нарушаване на оперативността по основните дейности, по които Център \"Фонд за лечение на деца\" работи, се казва още в декларацията. \"Считаме, че г-жа Мария Чернева има широка експертиза и компетентност в областта на спазване правата на децата в сферата на здравеопазването\", отбелязват още от обществения съвет. От там настояват \"за пълна прозрачност при разглеждането на отправените обвинения и вземане на безпристрастно и обективно решение по тях\".", "date": "2018.07.13", "title": "От обществения съвет на Фонда за лечение на деца защитават в декларация Мария Чернева"}
{"url": "https://www.dnevnik.bg/detski_dnevnik/2018/07/13/3281834_otborite_po_matematika_i_informatika_se_vurnaha_s/", "text": "Един златен, три сребърни и един бронзов медала и почетна грамота спечелиха участниците от българския отбор на 59-тата Международна  , която се проведе от 3 до 14 юли в гр.  Клуж-Напока, Румъния, съобщиха от министерството на образованието. В най-престижното състезание по математика за ученици участваха 615 младежи от 109 страни, които решаваха по 3 задачи във всеки един от два последователни дни. Златен медал завоюва Борислав Антов от СМГ \"Паисий Хилендарски\", а трите сребърни медала получиха Кирил Бангачев от СМГ, Константин Гаров от ППМГ \"Акад. Н. Обрешков\"- Бургас, и Иван-Александър Мавров от СМГ. Бронзовият медал бе за Атанас Динев от ППМГ \"Акад. Н. Обрешков\" - Бургас, а почетна грамота бе връчена на Кристиян Василев от ПЧМГ – София. В отборното класиране България е на 21-во място, но в класацията на страните от Европейския съюз страната ни се нарежда на пето място. Ръководители на отбора са проф. дмн Петър Бойваленков (ИМИ-БАН), проф. дмн Емил Колев (ИМИ-БАН) и Александър Иванов. С три златни, четири сребърни и един бронзов медал се завърнаха и нашите   от Младежката Балканиада по информатика (JBOI) и Балканиадата по информатика (BOI), проведени от 7 до 13 юли 2018 г. в град Тимишоара, Румъния. България е на първо място по медали при младежите и на второ място при учениците старшата възраст. Всички български състезатели завоюваха медали. На Младежката Балканиада златни медали завоюваха Виктор Кожухаров от ПМГ \"Баба Тонка\"- Русе, и Андон Тодоров от СМГ. За доброто си представяне Георги Петков от СМГ получи сребърен медал, а Константин Каменов от СМГ – бронзов. На Балканиадата старша възраст златен медалист стана Александър Кръстев от МГ \"Д-р Петър Берон\"- Варна, а трите сребърни медали бяха за Виктор Терзиев от СМГ, Мартин Копчев от ПМГ \"Акад. Иван Гюзелев\"- Габрово, и Радослав Димитров от МГ \"Акад. Кирил Попов\"- Пловдив. Ръководители на отбора за Балканиадата са Емил Келеведжиев от Института по математика и информатика при БАН и Руско Шиков – ръководител на школа към ПМГ \"Атанас Радев\" – гр. Ямбол. Ръководители на отбора, участвал в Младежката Балканиада, са доц. Пламенка Христова, преподавател в Русенския университет, и Петър Петров – ръководител на школа в СМГ- София.", "date": "2018.07.13", "title": "Отборите по математика и информатика се върнаха с много медали"}
{"url": "https://www.dnevnik.bg/sviat/2018/07/13/3281862_butilka_s_novichok_e_otkrita_v_doma_na_postradaliia/", "text": "Британската полиция обяви, че е намерила бутилка, съдържала нервнопаралитичното вещество  от групата \"Новичок\" , което отрови двама британци в Еймсбъри, недалеч от град Солсбъри, съобщи \"Гардиън\". Единият пострадал, жена на име Доун Стърджис,  почина в болница . Смята се, че чрез бутилката двамата от Уилтшър са били в контакт с веществото четири месеца след като от него пострадаха бившият руски разузнавач Сергей Скрипал и дъщеря му Юлия в Солсбъри. \"В сряда, 11 юли, малка бутилка бе открита при претърсване на дома на Чарли Роули (мъжът, отровен с \"Новичок\") в Еймсбъри,\" съобщи полицията, според която след тестове \"учените потвърждават, че веществото в бутилата е \"Новичок\".\" Предстоят обаче тестове, които да установят дали то е от същата проба,  отровила Сергей и Юлия Скрипал , а разследването се опитва да разбере как бутилката се е озовала в дома на Роули и откъде е дошла. Полицията вече е допускала, че Чарли Роули и Доун Стърджис  са били в контакт с предмет , изложил ги на въздействието на \"Новичок\".", "date": "2018.07.13", "title": "Бутилка с \"Новичок\" е открита в дома на пострадалия британец край Солсбъри"}
{"url": "https://www.dnevnik.bg/politika/2018/07/13/3281864_svetoslav_malinov_iska_brjuksel_da_sankcionira/", "text": "Искам да се види дали има нарушения в решения, взети от българския съд и правителство за строежа на магистрала \"Струма\" и промените в национален парк \"Пирин\". И ако бъдат открити такива - тя да бъде наказана\", каза в интервю за БНТ евродепутатът от ДСБ в групата на ЕНП Светослав Малинов. По думите му България не съвпада с правителството и правителството не съвпада с гражданите. \"Имам много въпроси, свързани с опитите да се заобикалят европейските правила. Досега 4 пъти съм питал и отговорът е да изчакам проверките, които се извършват от органите в България\", каза Малинов. Според него \"корупцията у нас е взела такива размери, че ние трябва да се възползваме в максимална степен от европейската защита\". Малинов заяви, че тепърва предстои истинска атака срещу българското правителство заради опита да възобнови строителството на АЕЦ \"Белене\". \"Преди пет години премиерът и ГЕРБ заявиха, че това е опасен проект, сега се прави опит той да бъде съживен\", коментира евродепутатът. Той даде пример и с новия закон за горивата, срещу който имаше протести от малки и средни търговци на горива. По думите на Малинов самият вицепремиер Валери Симеонов ще се обърне към ЕС заради заплаха от санкции след приемане на закона за горивата. \"Няма институции у нас, които да защитават българския национален интерес. Абсурдно е държавата да се възприема като Бойко Борисов и ГЕРБ\", заяви Малинов. \"Вие не разбирате ли, че българско правителство като това на Бойко Борисов и ГЕРБ работи само под натиск от опасност от санкции. То е винаги на ръба по някакви причиниу да наруши закона, да заобиколи европейските правила\", подчерта той. \"За десет години от нас се искаше едно нещо - реформа в съдебната система и ние не успяхме да я направим\", допълни евродепутатът.", "date": "2018.07.13", "title": "Светослав Малинов иска Брюксел да проври България за нарушения по европейски директиви"}
{"url": "https://www.dnevnik.bg/photos/2018/07/13/3281723_fotogaleriia_daite_go_na_korgitata_ili_protestite/", "text": "Доналд Тръмп като огромно разревано бебе, Доналд Тръмп като оранжев чипс, Доналд Тръмп като маймуна, която отвлича кралица Елизабет Втора - всякакви преображения на американския президент можеха да се видят в Лондон, където бяха организирани множество протести срещу визитата му.", "date": "2018.07.13", "title": "Фотогалерия: \"Дайте го на коргитата!\", или протестите срещу Тръмп"}
{"url": "https://www.dnevnik.bg/photos/snimka_na_denia/2018/07/13/3281874_snimka_na_denia_kakvo_napravi_trump_pred_kraliza/", "text": "Посещението на американския президент Доналд Тръмп във Великобритания загуби част от блясъка си, когато бе превърнато от държавно в работно на фона на недоволството сред част от британското общество, че то изобщо ще се състои.", "date": "2018.07.13", "title": "Снимка на деня: Какво направи Тръмп пред кралица Елизабет Втора"}
{"url": "https://www.dnevnik.bg/sport/2018/07/13/3281878_makron_pokani_dvama_kontuzeni_frenski_nacionali_na/", "text": "Френският президент Еманюел Макрон ще подкрепя националния тим във финала на световното първенство в Русия. Държавният глава на Франция ще бъде на стадион \"Лужники\" в неделя за сблъсъка срещу Хърватия, а освен това ще се срещне и с президента на Русия Владимир Путин. Макрон дори е поканил двама от френските футболисти, които не попаднаха в окончателния списък, да гледат двубоя с него. Става въпрос за централния защитник Лоран Косчелни и халфа Димитри Пайе. Те получиха контузии малко преди началото на световното, затова Макрон ги е поканил да се включат в официалната делегация на Франция. Френският тим се класира за финала срещу Хърватия след победа в полуфиналите над Белгия. Срещата за титлата в неделя от 18 часа.", "date": "2018.07.13", "title": "Макрон покани двама контузени френски национали на финала на световното"}
{"url": "https://www.dnevnik.bg/politika/2018/07/13/3281880_sled_evropredsedatelstvoto_bulgariia_specheli/", "text": "След европредседателството България е спечелила авторитет, смята Румяна Бъчварова, началник на политическия кабинет на премиера Бойко Борисов. По думите й, европредседателството е било успех първо за България. \"Ние бяхме реално в ситуацията да представляваме Европа, което е много отговорна задача. Справихме се с много добър организационен и политически екип. Имахме много добър координационен механизъм, който изработваше решенията по време на европредседателството, тоест ние влязохме в машината на ЕС и няма начин да излезем същите от нея. България спечели авторитет, отношението към нас вече е различно. Това се постига трудно, ако държавата е по-малка или по-нова в ЕС. Занапред целите ни ще стоят по друг начин, когато ги представяме\", каза тя в интервю за БНТ. България да може да ускори растежа си - без това не може да имаме повишаване на доходите и на стандарта на живот. Бъчварова подчерта, че по време на европредседателството вътрешните проблеми не са загърбвани, а в Министерски съвет се е работило \"под пълна пара\". Бъчварова не може да каже дали ще има ремонт на кабинета. \"Би било жалко да не се използва във вътрешната политика опитът, който министрите натрупаха, защото това е повече от университет. Илюзия е да мислим, че в една коалиция може да се мине без проблеми и противоречия, но умението е да имаш правилния алгоритъм в политическото общуване. Няма министри, които не си говорят\", заяви тя. \"За мен поуката след председателството е, че трябва да очертаем зоната на европейския консенсус в нашата държава така, че България да има ясен образ, за да бъде един предсказуем и надежден партньор и в Европа, и в света\", мисли Бъчварова.", "date": "2018.07.13", "title": "След европредседателството България спечели авторитет, каза Румяна Бъчварова"}
{"url": "https://www.dnevnik.bg/bulgaria/2018/07/13/3281847_ot_ponedelnik_se_izplashtat_obezshteteniia_za/", "text": "От понеделник започва изплащането на обезщетенията на земеделските стопани за евтаназираните овце и кози в огнищата с констатирано заболяване  чума по дребните преживни животни  в Ямболска и Бургаска области, съобщиха от пресцентъра на министерството на земеделието. Фермерите ще получат парите според заявеното желание – по посочена от тях банкова сметка или в брой на касите на Областните дирекции по безопасност на храните - Ямбол и Бургас. Всички стопани – кандидати за подпомагане по схемите за животни по линия на директните плащания от засегнатите общини, в срок от 15 дни след ликвидирането на огнището, трябва да подадат заявление за форсмажорни обстоятелства по образец в областните дирекции на Държавен фонд \"Земеделие\".  Засилват се и мерките за биосигурност в засегнатите общини в Ямболска и Бургаска области. На входно-изходните пътища на населените места в 10-километровата зона за наблюдение около огнищата се въвеждат в експлоатация площадки за дезинфекция, на която подлежат всички преминаващи превозни средства и хора.", "date": "2018.07.13", "title": "От понеделник се изплащат обезщетения за евтаназираните животни в Ямболско и Бургаско"}
{"url": "https://www.dnevnik.bg/sviat/2018/07/13/3281706_ogromno_naduvaemo_bebe_trump_poletia_v_london_video/", "text": "Британци, протестиращи срещу американския президент Доналд Тръмп, издигнаха тази сутрин близо до сградата на парламента шестметров надуваем балон с формата на \"бебе Тръмп\", предаде ДПА. \"Извратената, мошеническа система ме заля с всичко, с което можа... Казах ви че, ще полетя и ето - тук съм!\", написаха в \"Туитър\" организаторите на протеста от името на своето \"бебе Тръмп\". Десетки поддръжници и журналисти проследиха как \"детегледачи\" в сигнални жилетки, наглеждаха и се суетяха около балона, докато той се надуваше. На сайта за набиране на средства за инициативата протестиращите посочиха, че са направили балона, за да покажат, че Тръмп е \"голямо, ядосано бебе с крехко его и малки ръчички\". \"Освен това той е расистки демагог, а оттам и опасност за жените, имигрантите и малцинствата, смъртна заплаха за мира по света и за самото бъдеще на живота на Земята\", казаха те. Тръмп се срещна днес с британския премиер  Тереза Мей , а му предстои и разговор с кралица Елизабет Втора край Лондон. Американският президент няма да се задържа дълго в британската столица. По-късно днес се очаква той да посети за кратко посолството на страната си, пред което се готвят да се съберат хиляди протестиращи. Инициаторите на протеста с балона казаха, че са просто няколко приятели и не се свързаха с нито една от няколкото големи протестни групи, които планират демонстрация. След като събраните дарения надхвърлиха 30 хил. лири (40 хил. долара), организаторите казаха, че ще използват излишъка за \"околосветска обиколка\" на надуваемото \"бебе\". Пълното излъчване на акцията с балона е достъпно тук:", "date": "2018.07.13", "title": "Огромно надуваемо \"бебе Тръмп\" полетя в Лондон (видео)"}
{"url": "https://www.dnevnik.bg/sport/2018/07/13/3281859_kevin_andersun_ocelia_v_maratonskiia_mach_s_isnur_i/", "text": "Южноафриканецът Кевин Андерсън е първият финалист на \"Уимбълдън\" след епичен мач с Джон Иснър. Срещата между двамата продължи 6.36 часа и се превърна в истинска класика на турнира в Лондон. След титанична битка Андерсън се справи с американеца след 7:6 (6), 6:7 (5), 6:7 (9), 6:4, 26:24. Срещата започна малко след 13 часа местно време и приключи около 20. Двубоят се превърна във втория най-дълъг в историята на \"Уимбълдън\", а по ирония на съдбата преди седем години Джон Иснър спечели най-дългия двубой срещу Николас Маю, който се игра в продължение на три дни. В неделния финал Андерсън ще се изправи срещу победителя от сблъсъка между Рафаел Надал и Новак Джокович. Финалът е втори за южноафриканеца след този на US Open срещу Надал. \"Не знам какво да кажа след такъв мач. При такива условия е трудно и за двамата, имахме равни възможности, но накрая трябваше просто някой да спечели. Джон е прекрасен човек и аз му съчувствам искрено. Искам да му се извиня, но аз съм вдъхновен от това, което той стори\", каза Андерсън. Той победи добрия си приятел Иснър, с когото се познава от повече от 20 години. Южноафриканецът обяви американския тенисист за \"един от хората, повлияли най-много на кариерата му\". \"Силно се надявам това, което правя тук в \"Уимбълдън\" да бъде някакъв знак. Не знам какво да кажа, но ми се иска да направя нещо и във финала\", каза още победителят. Андерсън изигра втори пореден петсетов мач, като преди това имаше и две срещи по четири сета. Южноафриканецът детронира Роджър Федерер в четвъртфинала, но показа отлична физическа подоготвка и за сблъсъка с Иснър. Двубоят между двамата беше само с три минути по-дълъг от досегашния втори най-продължителен в турнирите от Големия шлем. През 2004 г. срещата между Арно Клеман и Фабрис Санторо продължи 6.33 часа. Иснър пък победи Николас Маю за 11.50 часа. Американецът записа и постижение въпреки поражението си. Той подобри 17-годишния рекорд на Горан Иванишевич от 213 аса през 2001 г. Иснър записа с един повече. Първият сет продължи 68 минути и очаквано беше решен в тайбрек. Двамата имаха по една много добра възможност за пробив, но в крайна сметка успяваха да вземат подаванията си, което доведе до 6:6. В тайбрека Андерсън допусна мини пробив и изоставаше с 1:3, но след това се събра и на свой ред два пъти принуди Иснър да сгреши, затваряйки първия сет с 8:6. Втората част продължи в същото русло като не се виждаше как някой от Андерсън и Иснър ще допусне грешка. Едва в деветия гейм южноафриканецът стигна до точка за пробив, повеждайки с 40:30, но Иснър намери начин да отговори. Последва нов тайбрек, в който американецът бързо поведе с 5:0 и направи голяма крачка към изравняване на сетовете. В крайна сметка Андерсън не се предаде, стигна и до минипробив при 3:5. После Инсър имаше три сетбола, но трябваше да чака до 7:5, за да изравни сетовете след 55 минути игра. Третият сет беше първият, в който се стигна и до пробиви в мача. При 4:3 в полза на Андерсън, Иснър не успя да изравни, което даде инициативата на южноафриканеца. Той сервиваше за сета, но се поддаде на напрежението при 30:15, давайки три поредни точки на съперника си, а Иснър се възползва и намали. Повече изненади нямаше и така двамата влязоха в трети пореден тайбрек, който беше маратонски, с девет минипробива. В крайна сметка Иснър стигна до обрат и поведе с 2:1 сета след 11:9 точки. В четвъртата част Андерсън успя да се събере и въпреки нова размяна на пробиви в петия и шестия гейм, беше по-устойчив. Южноафриканецът взе подаването си за 4:4, след което проби за втори път в сета Иснър и не допусна нова грешка. След 44 минути игра той взе сета и вкара двубоя в решителна пета част, която се игра до два гейма разлика. Двамата преминаха през няколко кризи в петия сет, но Андерсън стоеше по-стабилно на корта. Той се движеше по-добре, не даде нито една точка за пробив на съперника си и стабилизира много сервиса си. Иснър имаше големи проблеми в своите подавания, като на няколко пъти успя да се измъкне от ситуации 0:30. При 24:24 обаче Андерсън успя да го пробие след 40:15 и да стигне до това да сервира за мача. Южноафриканецът издържа на напрежението и след образцов сервис гейм спечели срещата. Той реализира 49 аса срещу 53 за Иснър в срещата. Двойните грешки бяха четири срещу шест, а тенисистите поддържаха над 70% на вкаран първи сервис. Андерсън завърши със 118 уинъра, а съперника му със 129. Двойните грешки на Иснър обаче бяха много повече – 59 срещу едва 24 за победителя. До този момент Иснър никога не беше прескачал третия кръг на \"Уимбълдън\", но не успя да стигне и до първия си финал в турнир от Големия шлем. Андерсън също нямаше успехи на тревата в Лондон, където три пъти игра в четвъртия кръг.", "date": "2018.07.13", "title": "Кевин Андерсън оцеля в маратонски мач с Иснър и стигна финала на \"Уимбълдън\""}
{"url": "https://www.dnevnik.bg/analizi/2018/07/14/3281741_bulgariia_s_vsichki_shansove_da_se_prisuedini_v/", "text": "Не е пресилено да се каже, че след вчерашното ( . - в четвъртък, 12 юли) заседание на Еврогрупата [1] , България премина в нов етап на своята интеграция в ЕС, сравним с решението за започване на преговори за присъединяване към съюза през 1999 г. След заседанието стана  известно , че България започва процес на присъединяване към банковия съюз (т.нар. \"тясно сътрудничество с ЕЦБ\"), което официално трябва да се случи със заявление от българска страна до ЕЦБ, изпратено на първия работен ден след положителния знак от Еврогрупата – т.е. вероятно още днес (13 юли). Очакването е този процес да отнеме около година и в края му страната едновременно да се присъедини и към банковия съюз, и към чакалнята за еврозоната, ERM II. Преговорите до това положително решение не бяха никак леки, поне доколкото можеше да се съди от подхвърлените фрази и недомлъвки от премиера Борисов, министъра на финансите Горанов и председателя на бюджетната комисия в парламента Менда Стоянова. Предвид това, че формални критерии и процедура за присъединяване към ERM II няма, то преговорите са непублични и в полето на тайната дипломация на най-високо ниво. За да се присъедини към банковия съюз България поема редица ангажименти, както е видно от официално изпратеното  писмо  от българските власти в края на юни до Еврогрупата, президента на ЕЦБ и заместник председателя на ЕК Валдис Домбровскис (който отговаря за еврото). Тези \"предварителни условия\", които България трябва да изпълни в следващата около година, явно са договорени в рамките на непубличните преговори последните месеци. Между другото, никоя друга страна-кандидат за членство в еврозоната до момента не е поемала ангажимент за изпълнение на предварителни условия за членство в ERM II, каквото България прави с това писмо и с неговото официализиране вчера. Трябва да се отбележи, обаче, че от времето на последните кандидатури за приемане на еврото (2004-2005 г.), ситуацията в еврозоната и цялостната ѝ архитектура се промениха значително, най-вече заради ефектите от кризата от 2008-2009 г. През 2004-2005 г. в еврозоната нямаше банков съюз, а в момента той вече функционира с два от трите си стълба – общ надзор над банките от страна на ЕЦБ и общ механизъм за преструктуриране (на проблемни банки). Очевидно тези промени в самата еврозона, както и институционалните слабости на България, са наложили този нов, много по-внимателен подход към допускане в чакалнята на еврозоната. Договарянето на тези предварителни условия (известни също и като \"пътна карта\") де факто цели да отговори на притесненията на тези страни членки на еврозоната, които имаха най-силни резерви към приемането на България. Не е тайна, че основните притеснения бяха и остават по линия на надзора над банковия сектор в страната. В един момент от преговорите това доведе и до поставянето на предварително условие към България за присъединяване към банковия съюз   приемане в чакалнята на еврозоната. България до последно се противеше на това условие и заявяваше готовност да започне процес на присъединяване към банковия съюз веднага   като бъде допусната в чакалнята. В крайна сметка компромисното решение явно е било двата процеса да бъдат обвързани и присъединяването към банковия съюз и чакалнята да се случи   – тогава и само тогава, когато България е готова за банковия съюз. Освен ангажимента за   чрез \"тясно сътрудничество\" с ЕЦБ и други мерки за банковия сектор, в списъка от ангажименти, които България поема, присъстват и следните точки: 1/ засилване на   - пенсионни фондове и застрахователи - чрез няколко конкретни мерки (редовно докладване по план за действие, приемане на нови насоки за оценка на активите и пасивите и въвеждане на надзорна система, съобразена с риска); 2/ адресиране на слабостите в процедурата по  , включително и в съдебната ѝ фаза; 3/ засилване на правната рамка срещу   в унисон с последните европейски директиви в тази насока 4/ подобряване на управлението на  Любопитно е, че в официалното съобщение на Еврогрупата след срещата присъства и още нещо, което не се вижда в писмото от Министерство на финансите и БНБ. Това е изричното споменаване на  , чрез който ЕК продължава да наблюдава България. Конкретно, съобщението на Еврогрупата завършва със следното: [2]  \"Ние призоваваме българските власти да изпълнят напълно реформите, наблюдавани от Комисията по Механизма за сътрудничество и проверка в сферата на съдебната реформа и борбата с корупцията и организирана престъпност в България, в светлината на тяхното значение за стабилността и целостта на финансовата система\". Изглежда няма да се разминем и без по-дълбоки и убедителни промени в съдебната власт от тези, които до момента виждаме. Споменава се, че и при влизането в ERM II страната ще поеме и нови ангажименти, т.е. този списък тепърва ще бъде допълван в процеса на присъединяване към самата еврозона. В следващата около година българските власти ще трябва да свършат много. Отдавна страната не е имала такава висока цел, за която трябва да провежда сериозни реформи. Последната такава \"котва\" беше членството в ЕС, но оттогава външен натиск за по-дълбоки институционални промени не е имало. Ето че сега страната има златна възможност да си \"оправи двора\" или поне да започне да го прави, която в никакъв случай не трябва да се изпуска. Времето е изключително малко и макар и да се споменава \"около година\", изпълнението на условията не е обвързано с ясен краен срок. Едната година е пожелателна и това означава, че накрая на нея страната или ще се успее да убеди своите европейски партньори в готовността си, или ще бъде изхвърлена от центробежните сили в периферията на съюза. Своеобразен краен срок за изпълнението на всички условия и положително решение е изтичането на мандата на Европейската комисия следващата година (на 31 октомври) и избора на нова такава, както и изтичането на мандата на Марио Драги също в края на октомври 2019 г. Време няма и сега топката е в нашия двор – дали ще вкараме гол или ще изпаднем от първенството зависи само от нас. [1]  финансовите министри на страните от еврозоната; на заседанието на 12 юли, освен българските представители, присъстваха също така представители на Европейската централна банка и финансовия министър на Дания (предвид присъствието на Дания от години в чакалнята на еврозоната, ERM II) [2]  На английски официалният текст е следният: \"We call on the Bulgarian authorities to thoroughly implement the reforms monitored by the Commission under the Cooperation and Verification Mechanism in the areas of judicial reform and the fight against corruption and organised crime in Bulgaria, in light of their importance for the stability and integrity of the financial system.\"", "date": "2018.07.13", "title": "България има всички шансове да се присъедини в банковия съюз и ERM II през юли 2019 г."}
{"url": "https://www.dnevnik.bg/bulgaria/2018/07/13/3281845_internatut_v_selo_kereka_shte_bude_zakrit/", "text": "Възпитателното училище-интернат (ВУИ) \"Св.Св. Кирил и Методий\" в габровското село Керека ще бъде закрито от началото на следващата учебна година, съобщиха от министерството на образованието. Деветте настанени в него деца преминаха през индивидуална оценка. Три от тях ще бъдат реинтегрирани в семейна среда, след като възпитателните им мерки бяха прекратени. Едно дете ще бъде насочено към социална услуга, а останалите ще бъдат прехвърлени във възпитателните училища-интернат в село Завет, област Разград и в село Ракитово, област Пазарджик. С това Министерството на образованието и науката продължава политиката си за деинституционализация. Преди година беше закрит и социално-педагогическият интернат в сливенското село Драгоданово, в който живееха 37 деца. В България остават четири интерната – социално-педагогическият интернат в село Варненци, област Силистра и три възпитателни училища–интернати в селата Завет (Разград), Ракитово (Пазарджик) и Подем (Плевен). В тях от следващата учебна 2018/2019 година ще учат общо 86 деца. Освен ВУИ в село Керека от следващата учебна година ще бъдат закрити центровете за специална образователна подкрепа в Роман и в разградското село Осенец. Децата, които са ги посещавали, ще продължат образованието си в местни училища.", "date": "2018.07.13", "title": "Интернатът в село Керека ще бъде закрит"}
{"url": "https://www.dnevnik.bg/sport/2018/07/13/3281879_svetovnoto_purvenstvo_v_katar_shte_se_provede_mejdu_21/", "text": "Световната футболна асоциация ( ФИФА ) прие официално датите за световното първенство в Катар през 2022 г. Шампионатът, който ще се проведе в Близкия изток е първият, който няма да е през лятото, а в края на годината. От ФИФА гласуваха Мондиала да е между 21 ноември и 18 декември. Първенството ще продължи само 28 дни, като обикновено световните форуми се провеждат в рамките на 32 дни.", "date": "2018.07.13", "title": "Световното първенство в Катар ще се проведе между 21 ноември и 18 декември"}
{"url": "https://www.dnevnik.bg/photos/2018/07/13/3281461_fotogaleriia_svetovnite_snimki_na_denia_-_13_juli_2018/", "text": "Кадър на огромен айсберг с дължина около 6 километра се откъсна от ледник в Гренландия.", "date": "2018.07.13", "title": "Фотогалерия: Световните снимки на деня - 13 юли 2018 г."}
