{"url": "https://www.dnevnik.bg/sport/2018/09/23/3315684_barselona_napravi_purva_greshna_stupka_za_sezona/", "text": "Победната серия на \"Барселона\" приключи с неочаквано домакинство равенство 2:2 с \"Жирона\". Испанският шампион премина през нервен мач, в който поведе рано, но остана с човек по-малко още в 35-ата минута. \"Жирона\" се възползва от численото си предимство и обърна резултата с попадения на Кристиан Стуани в края на първото и началото на второто полувреме. Жерар Пике все пак спаси шампионите от загуба с гол в 63-ата минута. \"Барселона\" направи първа грешна стъпка след пет победи в първите си пет мача за сезона - четири в Ла Лига и един в Шампионската лига. Каталунците събраха 13 точки и вече разделят първото място с \"Реал\" (Мадрид), който в събота записа труден успех срещу \"Еспаньол\". \"Алавес\" заема третата позиция с 10 точки, а \"Жирона\", \"Селта\" и \"Атлетико\" (Мадрид) имат по седем точки. Старши треньорът на \"Барселона\" Ернесто Валверде направо няколко програми заради сгъстената програма на отбора. Място в титулярния състав получи централният защитник Клеман Ленгле, който си партнираше с Жерар Пике. Резултат беше откри в 19-ата минута от Лионел Меси. Артуро Видал задържа добре топката в левия край на наказателното поле и подаде по земя към петкратния носител на \"Златната топка\", който с левия крак от точката на дузпата намери далечния ъгъл. В 35-ата минута обаче ситуацията за \"Барселона\" се усложни. Ленгле удари Пере Понс с лакът в лицето и след консултация с технологията за видеоповторения получи директен червен картон. В последната минута на полувремето \"Жирона\" изравни резултата. Пике и Сергио Бускетс, който зае мястото на Ленгле в центъра на отбраната, проспаха центриране на Адай от левия фланг. Стуани им открадна топката и отблизо я насочи под плонжа на Марк Андре тер Стеген. В 51-ата минута \"Жирона\" поведе след още една грешка в отбраната на \"Барселона\". Порту се измъкна зад защитата, а Пике направи нескопосан опит да го спре. Последва удар, който беше спасен от Тер Стеген, но топката попадна в Стуани, който я изпрати под гредата със силен удар от границата на наказателното поле. В 60-ата минута гредата попречи на Меси да изравни, но три минути по-късно Пике отбеляза за 2:2. Централният защитник се оказа най-съобразителен при разбъркване пред вратарското поле, скочи най-високо и насочи топката във вратата с глава. До края \"Барселона\" имаше няколко възможности да измъкне трите точки с човек по-малко, но не се възползва.", "date": "2018.09.23", "title": "\"Барселона\" направи първа грешна стъпка за сезона"}
{"url": "https://www.dnevnik.bg/zelen/2018/09/23/3315046_kude_i_kak_da_se_izhvurliat_opasnite_otpaduci_i/", "text": "Стари спринцовки, химически препарати, счупени живачни термометри, бои, лакове, техника и стари мебели. Това са само част от отпадъците, които често жителите на София не знаят къде и как да изхвърлят. В резултат на това те често се появяват във и около контейнерите за боклук, дори в центъра на града. Всеки от тези проблеми обаче може да се реши с едно телефонно обаждане. За изхвърлянето на опасни отпадъци от домакинствата като термометри, препарати, живакосъдържащи уреди, бои, лакове и други химикали се грижат дежурни екипи, които ги събират безплатно от дома. Те работят от понеделник до петък и могат да бъдат повикани на телефон 070011750. В 7 дни до края на тази година в различни райони на София ще бъде разполаган мобилен пункт за събирането на опасни отпадъци. - 11 октомври от 8.30 до 14.30 часа - \"Оборище\" на ул. \"Янко Сакъзов\" на входа на парка \"Заимов\" срещу ул. \"Васил Априлов\" - 12 октомври от 8.30 до 14.30 часа - \"Младост 4\", на входа на парка \"Сухото дере\" откъм ул. \"Самара\", бл. 440 - 13 октомври от 8.30 до 14.30 часа - ул. \"Плакалница\" 51 пред районна администрация \"Подуене\" - 26 октомври от 8.30 до 11.30 часа - ул. \"Кирил Драганов\" 55 пред районна администрация \"Надежда\" от 12.30 до 15.30 часа - бул. \"Хан Кубрат\", зад бл. 328, районна администрация \"Връбница\" - 16 ноември от 8.30 до 14.30 часа - \"Дървеница\" пред читалище \"Възраждане\" на ул. \"Иван Боримечката\" 6 - 7 декември от 8.30 до 14.30 часа - \"Изток\", ул. \"Атанас Далчев\" 12, на паркинга на районна администрация \"Изгрев\". Дежурни екипи има и за събирането на всякакви електроуреди и електрони устройства - от хладилници, печки до мобилни телефони. Услугата също е безплатна, като изискването е техниката да бъде свалена до входа на жилището. В случаи, в които собствениците са възрастни хора, служителите могат да помогнат и за изнасянето й от дома. Заявки за услугата се приемат на телефоните 080014100 и 0885770041, като се изпълняват до 7 дни след подаването им. Освен това в на ул. \"Маринковица\" 2Б в квартал Бояна има и площадка, на които гражданите могат да оставят излезлите от употреба уреди в неработни дни. Заявки могат да се подават на  frontoffice@ecobultech.com , http://www.ecobultex.com . Заявки за предаване на електроуреди могат да се правят и на 0800 14 100 или на мобилни телефони: 0886 229 956, 0884 610 254 или на  order@makmetal.eu Старите мебели, строителните отпадъци и друг едрогабаритен отпадък се изнасят от всички 24 района в София по график, който е  достъпен на сайта на общината , като графиците за различните участъци  от всеки район са достъпни тук . Моторните масла, акумулаторите и автомобилните гуми се предават в най-близките автосервизи или пунктове за събиране на гуми. На дежурните телефони 080014100, 0884085183 , 0886799550 или 02/9265897 дават повече информация от понеделник до петък. Биоотпадъците, като листа и окосена трева трябва да бъдат оставени в чували до контейнерите за смет, като всеки може да получи информация за това кога е планирано събирането им на телефон 02/ 987 5555.", "date": "2018.09.23", "title": "Къде и как да се изхвърлят опасните отпадъци и старата техника в София"}
{"url": "https://www.dnevnik.bg/biznes/2018/09/23/3315588_nepal_sujivi_proekt_za_kitaiski_vec_za_25_miliarda/", "text": "Новото непалско правителство съживи план, отхвърлен от предишния кабинет, за изграждането на най-голямата в страната водна електроцентрала по проект с участието на китайска компания. Това съобщи днес високопоставен служител от министерството на енергетиката на Непал, цитиран от \"Ройтерс\", предаде БТА. Споразумението по проекта на стойност 2,5 милиарда долара с китайската компания \"Гъчжоуба груп\" (Gezhouba Group) да построи ВЕЦ \"Будхи Гандаки\" бе анулирано миналата година от предишното правителство поради \"пропуски при възлагането на строителните дейности\". Премиерът Кхадга Прасад Шарма Оли, за когото се твърди, че е приятелски настроен към Китай, се ангажира да възобнови изпълнението на проекта с участието на китайската компания, както обеща в предизборната си кампания. Непалските реки, захранвани от заснежените Хималаи, имат огромен неизползван потенциал за генериране на електроенергия от водни електроцентрали, но липсата на средства досега е принуждавала Непал да се обръща към съседна Индия, за да покрие търсенето на мощност от 1400 мегавата. Очаква се новата ВЕЦ да намали острия недостиг на електроенергия, който помрачава икономическия растеж в една от най-бедните страни в света, отбелязва \"Ройтерс\".", "date": "2018.09.23", "title": "Непал съживи проект за китайски ВЕЦ за 2.5 милиарда долара"}
{"url": "https://www.dnevnik.bg/sviat/2018/09/23/3315603_shveicarskiia_kanton_podkrepi_na_mesten_referendum/", "text": "Над две трети от жителите на швейцарския кантон Санкт Гален гласуваха днес на референдум в подкрепа на забрана на бурките на обществени места в техния район, предаде Франс прес, като се позова на официалните резултати. Такава забрана е в сила в съседния кантон Тичино от юли 2016 г., припомня АФП. Швейцарците ще могат да изразят позицията си по въпроса на национален референдум, вероятно следващата година, припомня БТА. В Швейцария днес се проведе и национален референдум за това развиването на мрежата от велоалеи в страната да залегне в конституцията. Според прогнозните резултати на Бернския социологически институт, предложението се очаква да бъде подкрепено от около 72 процента от участниците във всенародното допитване, отбелязва ТАСС, цитиран от БТА. На друг референдум швейцарците отхвърлиха две законодателни инициативи, свързани с политиката за храните - за защитата на местните фермери и продукти, и за вноса на екологично чисти продукти, произведени съгласно швейцарските норми, посочва ДПА.", "date": "2018.09.23", "title": "Швейцарския кантон подкрепи на местен референдум забрана на бурките на обществени места"}
{"url": "https://www.dnevnik.bg/bulgaria/2018/09/23/3315605_sudut_v_karnobat_razreshi_da_bude_otvoren_vinzavodut_v/", "text": "Тази вечер ще бъде отворен винзаводът в село Церковски. Фабриката за спиртни напитки в Церковски и заводът за бутилиране във Венец остават запечатани за още един ден. Това реши съдът в Карнобат, предаде Би Ти Ви. По-рано днес  на извънредна пресконференция от Агенция \"Митници\" казаха , че са поискали удължаване на мерките за запечатване на фабриките на \"Винпром Карнобат\" с 60 дни, но се чака решение на съда. От агенцията съобщиха, че в завода е открита тръба, през която е преминавало нерегламентирано количество алкохол. От вчера работещи във винпрома  протестират срещу спирането на работа и дори заплашиха с гражданско неподчинение.  Протестът им се пренесе и пред съда в Карнобат, който трябваше да реши да изпълни ли искането за удължаване на привременните мерки.", "date": "2018.09.23", "title": "Съдът в Карнобат разреши да бъде отворен винзаводът в село Церковски"}
{"url": "https://www.dnevnik.bg/sport/2018/09/23/3315604_uest_hem_spria_seriiata_na_chelsi_i_ostavi_livurpul/", "text": "Уест Хем\" сложи край на перфектната серия на \"Челси\" под ръководството на Маурицио Сари след нулево равенство в лондонското дерби от шестия кръг на Висшата лига. Сините загубиха първи точки за сезона, след като  записаха пет победи в първите си пет шампионатни мача. Равенството на олимпийския стадион в Лондон остави \"Ливърпул\" еднолично на върха, а \"Челси\" се смъкна на трета позиция. \"Мърсисайдци\" имат пълен актив от 18 точки, а лондонският тим е с 16. Толкова има и шампионът \"Манчестър сити\", който заема втората позиция заради по-добра голова разлика. \"Челси\" имаше пълно превъзходство срещу \"Уест Хем\", владееше топката в над 70% от времето, но така и не успя да пробие вратаря Лушаш Фабиански и защитата пред него. Сините създадоха достатъчно положения за гол, но направиха сериозни пропуски, което в комбинация с добрите изяви на полския страж ги лиши от победата. Тимът на Сари отправи 17 удара, а Фабиански направи шест спасявания. През първото полувреме сините рядко застрашаваха вратаря на \"Уест Хем\". В най-чистата ситуация се озова най-ниският на терена - Нголо Канте, който след добро центриране отляво не успя да стреля точно с глава. След почивката положенията пред вратата на домакините зачестиха. В 65-ата минута пред влезлия като резерва Алваро Мората се откри златна възможност. Той остана сам зад защитата, но уцели Фабиански в главата при опита си да го прехвърли. Малко по-късно испанецът направи още един пропуск. \"Уест Хем\" беше изцяло концентриран върху играта си в защита. Тимът на Мануел Пелегрини беше затворил пространствата във и около наказателното си поле и правеше всичко възможно да убие темпото в играта на съперника. Въпреки това \"чуковете\" също създадоха чудесни шансове да отбележат. Първите два се откриха пред Михаил Антонио в средата на първото полувреме след бързи контраатаки. В първата ситуация той беше изведе вляво от вратата и отправи много силен, но неточен удар. При втората англичанинът не успя да преодолее отблизо Кепа Арисабалага, останал очи в очи с него. Четвърт час преди края пред новото попълнение Андрий Ярмоленко се откри блестяща възможност да открие резултата. В ситуация, в която страничният съдия проспа засада в далечния край на игрището, украинецът се озова абсолютно сам пред вратарското поле, но направи огромен пропуск с глава. \"Челси\" притисна още по-здраво съперника в заключителните минути. Фабиански обаче направи отлично спасяване след далечен удар на Рос Баркли, а в добавеното време Уилианс се измъкна около вратарското поле, но от малък ъгъл отправи силен и неточен удар.", "date": "2018.09.23", "title": "\"Уест Хем\" спря серията на \"Челси\" и остави \"Ливърпул\" сам на върха"}
{"url": "https://www.dnevnik.bg/sport/2018/09/23/3315612_kuikstep_triumfira_s_titlata_v_otborniia_chasovnik_na/", "text": "Белгийският отбор \"Куикстеп\" спечели за четвърти път титлата в отборното бягане по часовник на световното първенство по колоездене. \"Вълчата глутница\" се наложи над конкурентите в 62-километровото трасе в Инсбрук. Тимът взе шести медал от световните първенства, след като през 2014 г. беше трети, а през 2015 – втори. Титлите на \"Куикстеп\" в отборния часовник бяха спечелени след завръщането на дисциплината в календара на световните през 2012 г., както и през 2013 и 2016-а. \"Куикстеп\" беше в състав Ники Терпстра, Ив Лампер, Боб Юнгелс, Максимилиан Шахман, Каспер Асгрен и Лоранс Де Плюс. Шестицата постигна резултат 1:07:25.94 часа. Втори на 18.46 секунди завършиха  световните шампиони от 2017 г. \"Сънуеб\" . Водени от Том Дюмулен обаче холандците не успяха да повторят постижението си от преди 12 месеца. Трети на 19.55 секунди завършиха двукратните шампиони (2014 и 2015 г.) от ВМС. За американския състав това също беше шести медал в отборните часовници. Топ 10 допълниха още \"Скай\" (+44 секунди), \"Мичълтън Скот\" (+56), \"Мовистар\" (+1.31), \"Трек\" (+2.03), \"Бора\" (+2.07), ССС (+2.37) и \"Астана\" (+2.53). От \"Скай\" имаха проблеми още на старта, след като Йън Станард падна. На първата междинна контрола най-бързи бяха от \"Мичълтън Скот\", но след това колоездачите на австралийския отбор не успяха да поддържат същата висока скорост. От \"Куикстеп\" бяха с трето време на близо 13 секунди зад \"Мичълтън\", а на втората контрола изоставаха с по-малко от секунда зад \"Сънуеб\". Белгийският отбор спечели най-много в последните 18 километра, когато в спускането поддържаше много висока скорост. От следващата година отборният часовник преминава в нов формат, който ще бъде за национални отбори, а не както между 2012 и 2018 г. за клубни. По-рано през деня се проведе и стартът при дамите. Той беше с дължина от 54.4 километра и в него надделя германският отбор \"Кениън Срам\". Трикси Ворак, Елена Чекини, Альона Амялюсик, Хана и Алис Барн завършиха с врем 1:01.46 часа и победиха с 22 секунди \"Болс Долманс\", и с 29 секунди шампионките от 2017 г. \"Сънуеб\". В сряда предстои индивидуалният часовник при мъжете, в който  Том Дюмулен ще защитава титлата си . На 30 септември е общият старт, с който 91-ото световно първенство в Инсбрук завършва.", "date": "2018.09.23", "title": "\"Куикстеп\" триумфира с титлата в отборния часовник на световното по колоездене"}
{"url": "https://www.dnevnik.bg/sport/2018/09/23/3315608_bulgarskite_voleibolisti_okonchatelno_izgubiha/", "text": "Българският национален отбор изгуби шансове за класиране във финалната шестица на световното първенство. Надеждите окончателно се изпариха, след като Русия спечели два гейма срещу Финландия и елиминира тима на Пламен Константинов. Преди днешния последен ден от втората групова фаза българският отбор имаше  минимални шансове да се добере до финалите в Торино . Те минаваха през победа на националите срещу Канада с 3:0 или 3:1 гейма, загуба на Русия с 0:3 или 1:3, поражение на Холандия от Италия, както и условието Бразилия да не губи с 0:3 или 1:3 срещу Белгия. Още по време на първите мачове обаче стана ясно, че съдомакинът на мондиала ще напусне надпреварата. Русия бързо показа, че е много по-класен отбор от Финалндия, и спечели по категоричен начин първите два гейма - 25:17 и 25:19. Още един гейм, затворен с 25:22, подпечата победата на \"сборная\" и класирането на олимпийските шампиони от Лондон 2012 за финалната шестица. По този начин отпадна вероятността България да попадне сред двата най-добри втори отбора във втората групова фаза.", "date": "2018.09.23", "title": "Българските волейболисти окончателно изгубиха шансове за шестицата"}
{"url": "https://www.dnevnik.bg/sviat/2018/09/23/3315614_katolicheskata_curkva_v_kitai_se_vreche_vuv_viarnost/", "text": "Католическата църква в Китай потвърди днес своята вярност към управляващата Китайска комунистическа партия и същевременно  приветства знаково споразумение с Ватикана за назначаване на нови епископи , предаде Ройтерс, съобщава БТА. Ватикана подписа вчера споразумение, което му дава решаваща дума при назначаването на епископи в Китай. Десетилетия наред Китай настояваше да одобрява кандидатурите на епископите, което влизаше в разрез са абсолютната власт на папата да назначава висшите духовници по места. В Китай има около 12 милиона католици, които са разделени на незаконна църква, вярна на Ватикана, и контролирана от китайските власти католическа патриотична асоциация. Католическата църква в Китай каза, че ще се \"стреми да върви по път, подходящ за социалистическо общество под ръководството на Китайската комунистическа партия\". Тя заяви, че \"дълбоко обича родината\" и \"искрено подкрепя\" споразумението, надявайки се, че отношенията между Китай и Ватикана ще се подобрят още повече. Ватикана казва, че споразумението, постигнато след години преговори, \"не е политическо, а пасторско\", и се надява, че то ще доведе до \"пълно евхаристично общение на всички китайски католици\". Но изгледите за такова споразумение разделиха общностите на католиците в Китай, някои от които се страхуват от по-големи репресии, ако Ватикана отстъпи повече контрол на Пекин. Други искат подобряване на отношенията и избягване на евентуален разкол.", "date": "2018.09.23", "title": "Католическата църква в Китай се врече във вярност на комунистическата партия"}
{"url": "https://www.dnevnik.bg/bulgaria/2018/09/23/3315616_chovek_ot_burgas_specheli_nad_7_miliona_ot_toto_2_-_6/", "text": "Джакпотът в 76-и тираж на играта \"Тото 2 - 6 от 49\" в размер на 7 111 714 лева беше спечелен тази вечер, съобщиха от тотализатора. Късметлията е от град Бургас и е играл с фиш на стойност 2,40 лева. Така той става 96-ият тото милионер на България. Уцелените от него числа са 42, 8, 5, 21, 39, 41. Джакпотът в играта започва от нови 2 000 000 лева.", "date": "2018.09.23", "title": "Човек от Бургас спечели над 7 милиона от \"Тото 2 - 6 от 49\""}
{"url": "https://www.dnevnik.bg/sport/2018/09/23/3315615_arsenal_izluga_evertun_s_dva_burzi_gola_i_produlji/", "text": "Възходът на \"Арсенал\" при Унай Емери продължи с домакинска победа с 2:0 срещу \"Евертън\". В мач, в който гостите от Ливърпул създадоха повечето чисти голови ситуации, \"артилеристите\" стигнаха до успеха с два гола за три минути в началото на втората част. \"Арсенал\" записа четвърта поредна победа във Висшата лига и пета поредна във всички турнири. Лондончани, които стартираха сезона с шампионатни загуби от \"Манчестър сити\" и \"Челси\", събраха 12 точки и се изкачиха на шестата позиция в английското първенство. Тимът на Унай Емери отстъпва само по голова разлика на петия \"Тотнъм\". \"Ливърпул\" е начело с пълен актив от 18 точки, следван от \"Сити\" и \"Челси\" с по 16, а \"Уотфорд\" затваря топ 4 с 13 точки. \"Евертън\" e 12-и с шест точки след втората си поредна загуба. Двубоят на \"Емиратс\" можеше да се развие по коренно различен начин. \"Евертън\" беше по-опасният отбор през първото полувреме и единствено добрите намеси на Петер Чех попречиха на гостите да се оттеглят на почивка с преднина. \"Арсенал\" само веднъж беше близо до попадение. Това се случи в края на първото полувреме, когато опит за центриране на Пиер-Емерик Обамеянг се превърна в удар, който обаче срещна гредата. Десет минути след почивката домакините все пак поведоха. Александър Лаказет получи добро подаване от Аарън Рамзи и намери горния далечен ъгъл със страхотен фалцов удар с десния крак, при който топката се отби и в гредата. Само три минути по-късно \"артилеристите\" удвоиха аванса си след груба грешка на страничния съдия. Обамеянг беше изведен зад защитата от Рамзи и технично преодоля Джордан Пикфорд. Габонецът се намираше в засада, но такава не беше маркирана. \"Евертън\" не се предаде и опита да се върне в мача. Чех обаче отново се оказа непреодолимо препятствие. Чешкият ветеран направи отлични спасявания срещу Майкъл Кийн и Джейк Тосун, за да удържи аванса на своя отбор. Веднъж и гредата попречи на гостите при изстрел на Лука Дин.", "date": "2018.09.23", "title": "\"Арсенал\" излъга \"Евертън\" с два бързи гола и продължи възхода си"}
{"url": "https://www.dnevnik.bg/biznes/companii/2018/09/23/3315625_inspekciiata_po_truda_planira_da_klasira_firmite/", "text": "Инспекцията по труда планира създаване на регистър, в който фирмите да бъдат групирани спрямо рисковия си потенциал, като от това ще зависи колко често ще ги проверяват трудовите инспектори, предаде Би Ти Ви. По него вече се работи, а очакванията са да заработи през 2020 година. Плановете са фирмите да се разделят в четири групи спрямо риска, който носят. Рискът ще се определя, като се обработва информация от различни източници – проверки на Инспекцията по труда, данните на НОИ за трудовите злополуки, на НАП за трудовите договори и други. Идеята е най-рисковите компании да се проверяват планово от инспекцията поне веднъж на година или две, а \"отличниците\" могат да не влязат в планови проверки 5 и повече години. Ще се организират обаче и извънредни проверки при сигнал. С цел превенция работодателите ще попълват въпросници и ще ги изпращат на инспекцията онлайн. Отговорите в тях ще показват доколко фирмата спазва трудовото законодателство. Ще има контролни въпроси, които ще \"хващат\" работодатели, решили да излъжат. Фирмите ще имат време да отстранят пропуските, преди инспекторите да им влязат на проверка.", "date": "2018.09.23", "title": "Инспекцията по труда планира да класира фирмите според риска"}
{"url": "https://www.dnevnik.bg/citat_na_deniia/2018/09/23/3315630_citat_na_denia_na_tozi_den_izbuhva_purvoto/", "text": " Написа във Фейсбук лидерът на БСП - София Калоян Паргов. Жестокостта при потушаването му е пример за бруталност, която намира творчески прочит от Гео Милев, Антон Страшимиров, Никола Фурнаджиев, Асен Разцветников, Иван Милев и други, допълва той. \"Тази вечер няма да има заря, но всеки от нас може да застане за минута в памет на саможертвата на героите от Септемврийското въстание\", казва Паргов.", "date": "2018.09.23", "title": "Цитат на деня: На този ден избухва първото антифашистко въстание в Европа"}
{"url": "https://www.dnevnik.bg/sviat/2018/09/23/3315646_pirati_otvliakoha_plavasht_pod_shveicarski_flag_korab/", "text": "Пирати нападнаха плаващ под швейцарски флаг товарен кораб край бреговете на Нигерия и има информация, че част от екипажа е отвлечен, предаде ДПА, цитирана от БТА. Швейцарското външно министерство потвърди, че е уведомено за нападението. Според медийни информации на кораба е имало 19 души екипаж. Съобщава се, че 12 от тях са отвлечени. Компанията собственик на кораба каза, че никой от членовете на екипажа не е швейцарски гражданин. Има информация, че корабът е превозвал жито между Лагос и Порт Харкорт.", "date": "2018.09.23", "title": "Пирати отвлякоха плаващ под швейцарски флаг кораб"}
{"url": "https://www.dnevnik.bg/sviat/2018/09/23/3315645_norvejkite_vlasti_zadurjaha_ruski_grajdanin_za_shpionaj/", "text": "Норвежката полиция задържа руски гражданин, заподозрян в незаконна разузнавателна дейност, предадоха Ройтерс и ТАСС, като се позоваха на полицията и медиите, съобщава БТА. Мъжът бил задържан на летището в Осло в петък през нощта и ще остане в ареста две седмици поради риск от унищожаване на доказателства, казаха от полицията. Задържаният участвал през седмицата в семинар в норвежкия парламент, посветен на дигитализацията. Според норвежкия в. \"Верденс ганг\" мъжът е на 51 години. Неговата адвокатка казала пред изданието, че клиентът й не разбира защо е задържан и смята, че е станало недоразумение. Тя съобщи също, че е иззето електронното му оборудване, без да уточни какво е то. Наскоро пък  швейцарското разузнаване потвърди , че е работило съвместно с колегите от Великобритания и Холандия, за да пресече руска шпионска операция, която според медиите е била насочена срещу швейцарска лаборатория. В  института \"Шпиц\" край Берн  се правят тестове за идентифициране на химичейски бойни вещества, включително такива от Сирия и от групата \"Новичок\".", "date": "2018.09.23", "title": "Норвежките власти задържаха руски гражданин за шпионаж"}
{"url": "https://www.dnevnik.bg/sport/2018/09/23/3315445_djoshua_nokautira_povetkin_v_sedmiia_rund_i_zashtiti/", "text": "Антъни Джошуа нокаутира Александър Поветкин в седмия рунд и защити четирите си световни титли в тежката категория в професионалния бокс. 28-годишният британец нанесе втора загуба в кариерата на 39-годишния руснак и първо поражение с нокаут в кариерата му. Джошуа записа 22-а победа от 22 мача на професионалия ринг и 21-а с нокаут. Той защити поясите на Световната боксова асоциация (WBA), Международната боксова федерация (IBF), Световната боксова организация (WBO) и Международната боксова организация (IBO) и записа седми пореден успех, откакто за пръв път стана световен шампион през април 2016 г. Поветкин започна много амбицирано мача и беше по-активен в началните рундове. Във втория рунд руснака разби носа на британеца, а след първите три имаше предимство. Световният шампион отговори в четвъртия рунд, когато направи аркада на веждата на съперника. В началните рундове Джошуа залагаше основно на удари в тялото на Поветкин, за да го изтощи. Постепенно британецът започна да взима леко надмощие, а в шестия рунд показа силата на своя десен удар. В седмия рунд олимпийският шампион от Лондон 2012 започна да обсипва Поветкин с удари. Серия от десен прави и ляв ъперкът прати руснака на земята. Той се изправи и продължи, но много скоро след това нова тежка атака на Джошуа сложи край на двубоя. \"Беше тежък мач. Поветкин е много силен боксьор. Има добри контраудари, добри крошета. Аз тренирах здраво за мача и дадох най-доброто от себе си\", каза Джошуа след мача. \"Знаех, че той е силен боец и го атакувах първо в тялото, защото всеки един удар в тялото го забавяше. Знаех, че може да ми трябват седем, девет или 12 рунда, но най-накрая ще го пречупя\", допълни той. Джошуа обяви на ринга, че вече няма задължителни защити пред него и е готов да се изправи срещу Дионтей Уайлдър в мач за излъчването на първия абсолютен светове шампион в тежката категория от Ленъкс Люис в началото на века. В началото на декември американецът, който има 40 победи в 40 мача,  ще срещне друг британец без загуба на професионалния ринг - бившия световен шампион Тайсън Фюри. \"Моят избор №1 за следващ мач е Уайлдър\", каза Джошуа. Очакванията са при успех на американеца срещу Фюри мечтаният сблъсък за обединяването на всички световни титли в тежката категория да се състои през април 2019 г. Промотърът на Джошуа Еди Хърн обяви, че ако преговорите с Уайлдър отново ударят на камък, Дилиън Уайт ще е най-вероятният следващ съперник на неговия клиент.", "date": "2018.09.23", "title": "Джошуа нокаутира Поветкин в седмия рунд и защити световните си титли"}
{"url": "https://www.dnevnik.bg/sviat/2018/09/23/3315448_tereza_mei_obmislia_predsrochni_izbori_prez_noemvri/", "text": "Екипът на Тереза Мей е започнал предварителна подготовка за предсрочни избори през ноември, за да спаси Брекзит и поста на британския премиер. Двама високопоставени служители на \"Даунинг стрийт\" 10 се занимавали с разиграване на различни политически сценарии за есенен вот за нов парламент. Това твърди лондонският \"Сънди таймс\" в момент, когато в интервю за друго неделно издание - \"Сънди експрес\", Мей заявява, че \"сега е моментът да се свършим това, което е правилно за Великобритания, да бъдем хладнокръвни и да сдържаме нервите си\". В петък Тереза Мей произнесе в Лондон реч, в която остро критикува останалите 27 страни от Европейския съюз, че са заели толкова твърда позиция в преговорите за напускането на британците, че процесът е блокирал. Това се случва 7 месеца преди страната да напусне ЕС, а договор как това да се случи организирано все още няма. Мей призова ЕС да направи нови предложения, а външният министър Джеръми Хънт каза, че лидерите на ЕС трябва сериозно да се ангажират с преговорите. Те много са сбъркали, ако мислят, че британците ще капитулират, добави той пред радио Би Би Си. Но Германия и Франция по-скоро втвърдяват позицията си. Зам.-министърът на външните работи Михаел Рот написа от Берлин, че е \"най-малкото нечестно\" да бъде обвиняван ЕС в създалата се ситуация. И Тереза Мей, и лидерите на ЕС са заявявали, че искат да има сделка през октомври, която да приключат през ноември. Сега френският министър по европейските въпроси Натали Лоазьо казва, че добра сделка за Брекзит все още е възможна, но и останалите 27 държави трябва да се подготвят раздялата с Лондон да стане без споразумение. Джеръми Корбин, лидерът на Лейбъристката партия, заяви, че е ако правителството не постигне сделка, гарантираща работата и стандарта на живот на британците, той ще се опита да предизвика предсрочни избори. Основната опозиционна партия в страната започва в неделя годишния си конгрес, а този на Консервативната партия е след седмица.", "date": "2018.09.23", "title": "Тереза Мей обмисля предсрочни избори през ноември, твърди \"Сънди таймс\""}
{"url": "https://www.dnevnik.bg/bulgaria/2018/09/23/3315389_do_31_gradusa_v_purviia_esenen_den/", "text": "Астрономическата есен настъпи рано тази сутрин, но днес температурите остават летни, сочат прогнозите на Националния институт по метеорология и хидрология. Минималните температури ще са предимно между 11 и 16 градуса, а максималните между 26 и 31°, предаде агенция \"Фокус\". Над Черноморието облачността ще е променлива, с повече слънце в следобедните часове, без валежи и температури на въздуха 23-25°. Температурата на морската вода е 22-24°. Над планините облачността ще е променлива и валежи са малко вероятни. Ще духа умерен запад-северозападен вятър. Максималната температура на височина 1200 метра ще е около 22°, на 2000 метра – около 15°. В понеделник температурите временно ще се повишат, повече в източната половина от страната, където на места ще достигат 30-33°. Есента ще напомни за себе си в първите работни дни от работната седмица. Във вторник ще бъде доста ветровито и ще нахлува студен въздух. Температурите рязко ще се понижат и дневните няма да надхвърлят 15°-20°. Само на отделни места главно в източните райони ще превали слаб дъжд. През нощта срещу сряда вятърът временно ще отслабне и ще се ориентира от изток-североизток. Облачността ще бъде по-често значителна, но само на отделни места главно в Източна България ще превали слаб дъжд. По най-високите части на планините е възможно да превали сняг.", "date": "2018.09.23", "title": "До 31 градуса в първия есенен ден"}
{"url": "https://www.dnevnik.bg/bulgaria/2018/09/23/3315382_nai-chetenoto_v_dnevnik_zastrahovatelnite_brokeri_bez/", "text": "Дневник\" представя традиционната класация на най-четените статии за изминаващата седмица. Справката е направена в 19 часа на 22 септември. 1.  Комисията за финансов надзор заличи два брокера от регистъра  (26 880 прочитания) 2.  С искане за оставка на правителството стотици блокираха движението пред парламента  (24 851) 3.  Цитат на деня: Ще въведем антикорупционно обучение в детските градини - с песнички, игри  (22 497) 4.  \"Локхийд Мартин\" официално предложиха F-16V за българските военновъздушни сили  (20 631) 5.  Шефът на антимафиотите пита дали \"Биволъ\" и Би Ти Ви ще му се извинят, че са го записали  (18 747) 6.  Русия: Сирия свали наш самолет заради безотговорните действия на Израел  (18 386) 7.  Медийният регулатор ще проверява сигнали срещу участието на Ванко 1 във \"Вип брадър\"  (17 399) 8.  Победната серия на \"Левски\" спря след загуба от \"Локомотив\" в Пловдив  (16 995) 9.  Всички ще забележат мерките на Русия заради сваления самолет в Сирия, каза Путин  (16 992) 10.  Промени в Закона за счетоводството затрудняват малките фирми, предупреждават работодатели  (15 228)", "date": "2018.09.23", "title": "Най-четеното в \"Дневник\": Застрахователните брокери без лиценз и протестите срещу кабинета"}
{"url": "https://www.dnevnik.bg/sviat/2018/09/23/3315090_na_referendum_dnes_shveicarcite_shte_vpishat/", "text": "Швейцарците са призовани днес да гласуват на референдум дали да бъде вписан в конституцията на страната текст, гарантиращ изграждането и поддържането на велоалеи. Мярката се радва на голяма подкрепа (почти 70% според GfS Bern) и почти сигурно ще бъде одобрена, твърдят социолозите. Така алеите и трасетата за велосипеди ще бъдат добавени към  чл. 88 от конституцията , одобрен преди 40 години. В него е описано, че \"Конфедерацията трябва да изработи принципи за мрежата от пътеки и туристически маршрути. Тя може да подкрепя и координира мерките на кантоните за изграждане и поддръжка на тези мрежи. При изпълнение на задълженията си тя трябва да взима предвид пътеките и туристическите маршрути и да заменя тези от тях, които трябва да бъдат закрити\". За да мине днешното предложение, трябва да има одобрение на т.нар. двойно мнозинство - поне половината от гласувалите избиратели и то в поне половината от кантоните. Въпросът за устойчива инфраструктура за велосипедисти достигна до днешния референдум след гражданска инициатива. Тя бе оттеглена, когато правителството представи свое предложение, събрало широка подкрепа в парламента. Депутатите не оспорваха нуждата от мрежа за повече мобилност, но дебатите са за това как тя да бъде защитена, поддържана и разширявана. Макар Швейцария да е известна изключително като алпийска страна, карането на колела е много популярно - изчисления сочат, че в страната с около 8 млн. жители има 4 млн. велосипеда, а продажбите през последните години са доста силни. Само през 2017 г. са продадени близо 330 хиляди колела (+4.2% спрямо предходната година) и от тях почти 90 хиляди са електрически (+16.3% на годишна база). Около две трети от семействата притежават стандартен или e-велосипед. Но в същото време към 80% от дневните пътувания са с автобус или трамвай, а 50% от пътуванията с кола не надвишават 5 км - разстояние, което спокойно би могло да се изминава с колело, при условие че има добри и безопасни алеи, отделени и от автомобили, и от пешеходци. Властите признават, че трафикът в бъдеще ще се увеличава, а инцидентите и катастрофите с велосипедисти и в момента растат - от 2000 г. насам това е единствената категория пътнотранспортни произшествия с ранени и загинали, в която показателите се влошават. Ако предложението бъде одобрено, правителството получава мандат да разработи принципи за велоалеите. Но федералният кабинет отказа да поеме задължение да развива и координира инициативи на кантоните и други участници за безопасни и привлекателна мрежа, както и да предоставя информация за тях, \"тъй като това е отговорност на кантоните\". В предложения за гласуване текст се посочва, че властите \"може да промотират и координират\", но пък обхватът на тези, с които трябва да работи, е разширен до сдружения, а не само автономните кантони. Компромисният текст вече е одобрен от всички партии в парламента с изключение на консервативната Швейцарска народна партия, според която конституционната поправка е безсмислена и нарушава разделението на властите между федералното правителство в Берн, кантоните и общините. Днес ще се гласува и за друга инициатива - две предложения за устойчиво земеделие: \"За сигурност при храните\" и \"За етична храна\", но подкрепата за тях бързо спада.", "date": "2018.09.23", "title": "На референдум днес швейцарците ще впишат велоалеите в конституцията"}
{"url": "https://www.dnevnik.bg/sport/2018/09/23/3315446_kakvo_e_nujno_za_da_vleze_bulgariia_v_shesticata_na/", "text": "Българският национален отбор по волейбол съхрани шансове да се класира сред шестте най-добри на световното първенство. Но какво трябва да стане в последния кръг от мачовете във втората фаза на турнира днес, за да може съставът, воден от Пламен Константинов, да отпътува за Италия? За шестицата се класират победителите в четирите групи, както и двата най-добри втори отбора. В случая България може да се бори единствено да бъде сред двата най-добри втори отбора. На първо място при определяне на класирането се гледа броят на победите и загубите (в момента България има четири победи и три загуби). При равенство между два или повече отбора се гледат спечелените точки от мачовете, а след това геймовото съотношение и евентуално точковото съотношение. Задължително условие пред България е отборът да победи с 3:0 или 3:1 Канада. Мачът е тази вечер в 20.40 часа в \"Арена Армеец София\". Това ще гарантира на състава второто място в група G с актив от 15 точки. Още преди началото на мача обаче българският отбор може вече да е отпаднал. Това ще стане, ако Русия спечели точка срещу аутсайтдера Финландия в мача, който започва в 18.00 часа. В събота вечер \"сборная\" спечели с 3:2 срещу Италия и вече има пет победи. С толкова е и третият в групата Холандия, който в късния мач тази вечер играе със \"скуадра адзура\". България няма как да изпревари втория от група Н независимо кой е той. Така надеждите остават свързани с другите две групи. Какви резултати са необходими  България трябва да победи Канада с 3:0 или 3:1.  Финландия трябва да победи Русия с 3:0 или 3:1, а Холандия трябва да загуби от Италия (без значение от резултата).  Белгия НЕ трябва да побеждава Бразилия с 3:0 или 3:1.", "date": "2018.09.23", "title": "Какво е нужно, за да влезе България в шестицата на световното по волейбол"}
{"url": "https://www.dnevnik.bg/sviat/2018/09/23/3315078_ujasi_na_novoto_letishte_v_istanbul/", "text": "Истанбул има две големи летища, но те от години се пукат по шевовете. Крайно недостатъчни са, за да поемат всички пътуващи до 15-милионната метрополия. Затова сега се строи трето международно летище, което да разтовари трафика. Бъдещото летище е един от най-престижните проекти на президента Ердоган. За да бъде приключен строежът до края на октомври в рамките на обявения срок, там от четири години ударно се трудят 36 000 работници. Техните права обаче често не струват и пукната пара. Когато преди дни работниците се вдигнаха на протест срещу лошите условия на труд, полицията използва сълзотворен газ и водни струи. Общо 500 души са били арестувани, много от тях са били пребити от бой. \"Нечовешки условия\" Протестите на работниците са били провокирани от конкретна случка, която явно е преляла чашата на търпението: миналата седмица те били принудени в продължение на часове да чакат под проливния дъжд, докато пристигне специалният автобус, с който ги извозват от строежа до бараките, където са настанени. \"След края на смяната тръгнахме към рейсовете. Навън валеше като из ведро, намокрихме се до кости. Когато след дълго чакане дойде само един автобус, всички се опитаха да се качат в него. Същата ситуация се повтори и на следващия ден и тогава започна бунтът\", обяснява 26-годишният М., който работи на строежа заедно с баща си. Работниците обявили стачка, към която се присъединили стотици. Въпреки отправените предупреждения те отказали да се върнат по работните си места. На което полицията реагирала с насилие. Но пътуването между бараките и строежа, което продължава около два часа, далеч не е единствената причина за недоволството на работниците. Те се оплакват и от недостатъчната охрана на труда, от лошите битови условия в бараките и недостига на храна. Условията на труд са нечовешки, твърди М. и добавя: \"Вкарват двуетажни легла в малки, тесни стаички. Понякога спим по осем души в едно помещение. И понеже лагерът ни е в гората, има много насекоми. Когато се върнем в бараките, ни казват: Търсете си друго място за спане, защото сега тук ще пръскаме с отрова срещу насекоми. Но къде да ида? Нямам къде да пренощувам\", разказва младежът. 25-годишният Ф. от Диарбекир работи от три месеца на строежа. Напуснал е родния си град, защото там няма работа. И той се оплаква от лошите условия в лагера: \"Храната няма никакъв вкус, водата в банята е или ледено студена, или изобщо я няма, а заплатите не се изплащат навреме\", казва младият мъж и добавя, че след протеста полицията е засилила присъствието си. \"Все едно сме в извънредно положение. Навсякъде са разположени танкове.\" Работниците са повдигнали общо 15 искания, сред които подобряване на битовите условия, редовно изплащане на заплатите и по-добра охрана на труда. Последното е сред най-острите проблеми на строежа. Най-голямата турска опозиционна партия, Републиканската народна партия (CHP), още преди месеци внесе в парламента искане да бъдат разследвани причините за смъртта на 400 работници, загинали на строежа на новото летище. Турското министерство на труда твърди обаче, че там са загинали само 27 души. Досега летището е струвало 11 милиарда евро Казим Байрактар, адвокат на работническия синдикат \"Иншаат-Иш\", разказва, че членове на синдиката предприели опити да проверят охраната на труда на строежа, но не били допуснати. \"По-лесно е да влезеш в някоя казарма, отколкото да те пуснат на този строеж\", казва Байрактар и обяснява, че е почти невъзможно да се осъществи какъвто и да било контакт със семействата на загиналите работници. \"Близките на жертвите биват заплашвани, за да не стигнат въпросните случаи до съда\", твърди юристът. От 36-те хиляди работници на строежа 15 000 живеят в един лагер, обяснява на свой ред Али Йозтутан, председател на синдиката на строителните работници IYI-SEN. По неговите думи още от самото начало на строителните работи е имало редица нарушения, които така и не са били преустановени, тъй като отговорните за строежа са искали да пестят разходи. В същото време правителството игнорира оплакванията на работниците и преследва една-единствена цел - новото летище да бъде открито навреме, на 29 октомври, когато се отбелязва Денят на турската република. Досега летището е струвало близо 11 милиарда евро и ще има капацитет да обслужва до 90 милиона пътници на година.", "date": "2018.09.23", "title": "Ужаси на новото летище в Истанбул"}
{"url": "https://www.dnevnik.bg/bulgaria/2018/09/23/3301124_pochti_vseki_signal_za_huliganstvo_na_putia_zavurshva/", "text": "Почти всеки сигнал до МВР за хулиганство на пътя е завършил с разследване. Това се разбира от отговорите на вътрешното министерство на запитване на \"Дневник\" по Закона за достъп до информация. В края на 2016 г. депутатите записаха  нов квалифициран състав на престъплението хулиганство (чл. 325 от Наказателния кодекс) - непристойни действия, които грубо нарушават обществения ред, когато е извършен при шофиране. За година и осем месеца в полицията са регистрирани 141 броя заявителски материали. По 129 от тях прокуратурата е образувала досъдебни производства. До промените се стигна заради зачестили случаи на саморазправа, при които шофьори използват бухалки, боксове, палки и други подобни. След измененията някои юристи предупредиха, че дори псуването и крещенето могат да се приемат за хулиганство. И всеки неприличен жест може да доведе до образуване на разследване. Видно от данните на полицията почти по всеки сигнал е започнато досъдебно производство.  Освен това 13 от образуваните 129 разследвания са били бързи производства и 1 - незабавно производство. За образуване на бързо производство е нужно или извършителят да е заловен при или непосредствено след извършване на престъплението, или да е признал вината си, или върху него да са открити следи от престъплението, или очевидец да го посочи. За незабавно производство е необходимо да са налични две от тези четири предпоставки. Колко обаче от разследванията са стигнали до съда и по колко от тях има осъдителни присъди остава неизвестно. Прокуратурата отказа да отговори на въпросите на \"Дневник\" с оправданието, че водят статистиката общо за член 325 от Наказателния кодекс, а не поотделно за всяка негова алинея, въпреки че явно МВР може да ги завежда и по отделни алинеи. През пролетта на тази година  от съобщение на прокуратурата се разбра, че мъж е получил две години затвор за хулиганство на пътя. В конкретния случай подсъдимият беше признал вината си. Ставаше дума за инцидент на пътя, при който мъжът, шофирайки БМВ, настигнал лек автомобил \"Фолксваген\" и като спрял до него, започнал да обижда шофьора и возещия се до него пътник, ударил с юмрук по покрива на автомобила и стъклото на предната лява врата. Минути по-късно той потеглил, но след като видял, че е сниман с мобилен телефон, спрял и се насочил към пасажера във фолксвагена. Подсъдимият счупил стъклото на предната дясна врата на автомобила, ударил с юмрук в лицето возещия се до шофьора мъж и под заплахата на пистолет поискал да му бъде предаден телефонът, с който са направени снимките. Затова той имаше и второ обвинение - опит за принуда. В сряда пък Софийската районна прокуратурата съобщи, че внесла обвинителен акт заради пореден случай на хулиганство на пътя. Мъж карал в в забранената посока на еднопосочен път. Неговият автомобил се срещнал с този на обвиняемия на кръстовище. Шофьорът, който карал в нарушение, отбил плътно вдясно, за да даде възможност на другата кола да премине. Вместо това обвиняемият спрял автомобила си точно срещу този на пострадалия, като не му позволил да направи друга маневра, за да се разминат. Пострадалият от случая дал заден, за да направи отново място на колата на обвиняемия. Той обаче придвижил своята напред и я допрял плътно до автомобила на пострадалия. Обвиняемият започнал да избутва другата кола назад, като се опитвал да го премести на тротоара. Пострадалият отишъл до колата му и го питал какво прави, след което обвиняемият извадил ръката си от прозореца, в която държал пистолет, и казал на пострадалия: \"Ще те застрелям!\".", "date": "2018.09.23", "title": "Почти всеки сигнал за хулиганство на пътя завършва с разследване"}
{"url": "https://www.dnevnik.bg/analizi/2018/09/23/3315348_prochit_na_istoriiata_bulgariia_nai-kosteliviiat_oreh/", "text": "Никола Петков: \"Няма да съм жив, но България ще бъде свободна!\" През 1946 година, когато емисарите на Сталин са успели да наложат в Румъния и в другите окупирани от Червената армия източноевропейски страни изцяло марионетни им правителства, България продължава да им създава грижи. \"  – констатира британският историк Робърт Сървис, описващ съветизацията в източноевропейските страни, –  Това признание на британски и американски историци – че България се оказва най-костеливият орех за Сталин, ще изненада няколко поколения българи, на които години наред упорито е втълпявано, че имат \"робска психика\" и че за разлика от унгарци, чехи и поляци не са се съпротивлявали срещу съветския режим и комунистическата власт... Дори когато комунистите (подпрени на щиковете на окупационната армия на Сталин) разрушават всички стълбове на държавността на царство България и избиват политическия, стопанския и интелектуалния елит на българската нация, на тях тепърва им предстои да се изправят пред една нова и мощна съпротива. Това е съпротивата на техните довчерашни съюзници – българските земеделци и социалдемократи, които не искат да приемат насилствената съветизация на страната и съпротивата на българските селяни, които отказват да бъдат превърнати в роби и се борят срещу отнемането на собствеността им върху земята, добитъка, селскостопанския инвентар и средствата за производство. На 7 януари 1945 година, принуден от ген. Бирюзов, Г.М.Димитров подава оставката си. И от този момент, от началото на 1945 година до септември 1947 година надеждите на българите, че скоро ще дойде краят на комунистическия терор са свързани с Никола Петков, който поема лидерството на БЗНС. През 1945- 1946 година в цялата страна продължава масовото записване на членове на БЗНС и създаването на нови местни дружби. Ето какво пише Волфганг Бретхолц, който се запознава с него през есента на 1944 година:  Поради неприязънта си към монархията и левичарските си разбирания, той участва в отечественофронтовското правителство и подписва наредбите за създаването на \"народен съд\" и на концлагерите. Когато разбира, че е вкарал съветското чудовище в родината си, вече е късно. Приема като изкупление участта си да бъде твърд в политическата борба срещу комунистите, която той е наясно – го води към смъртта. На 23 декември 1945 г. Сталин дава указания на Георги Димитров, който вече е изпратен в България, макар и със съветска охрана, правителството на всяка цена да приеме в кабинета си двама представители на опозицията, защото САЩ отказват да признаят новосъздаденото българско правителство поради насилието и фалшификациите на последните избори. За огромна изненада на Сталин, българските политици Никола Петков и Коста Лулчев обаче не се съгласяват и поставят своите условия – свободно функциониране на многопартийната система и контрол от страна на демократичните сили над репресивните органи на Юговото министерство. Сталин е вбесен и нарежда на помощник-комисаря по външните работи Вишински незабавно да отпътува за България и да заплаши опозицията, че ще загуби всичко, ако не излъчи двама лоялни министри за участие. Коста Лулчев и Никола Петков обаче не отстъпват от позициите си за спазване на Ялтенските споразумения за свободни и честни избори. Пристигнал в София в началото на януари 1946 година, Вишински, изпраща съветски офицер до домовете на Никола Петков и Коста Лулчев и ги вика при себе си посреднощ - както е свикнал в Москва. Никола Петков отказва да се яви на срещата. Отказът е придружен от репликата:  На другия ден Вишински се среща с Петков. Светлина върху ядовете на Сталин с упоритата съпротива в България и категоричния отказ на българската опозиция да играе по свирката на Москва и да признае резултата от фалшифицираните избори през октомври на 1946 година, хвърля и Гочо Чакалов, офицер за свръзка към американската съюзническа контролна комисия: На 22 ноември 1946 година е съставено трето правителство на ОФ с министър-председател Георги Димитров. В правителството влизат 10 комунисти, 5 от БЗНС, 2 от Звено, 2 от БРСДП, 1 независим. Тъй като мирният договор все още не е подписан, Г. Димитров декларира на думи готовност за сътрудничество с опозицията. Същевременно правителството закрива органа на Демократическата партия в. \"Знаме\", защото \"злепоставя СССР\" и \"влошава отношенията с другите славянски държави\", а седмици по-късно са спрени и младежките опозиционни вестници \"Младежко знаме\" и \"Сеяч\". За един месец е спрян \"Свободен народ\". Дружество \"Стрела\" към Министерството на информацията и изкуствата, което е монополист в разпространението на вестниците в страната, прави всевъзможни пречки пред разпространението на опозиционните издания. На 22 януари 1947 година започва процес срещу нелегалната военна организация \"Неутрален офицер\". Целта е \"конспирацията\" да бъде свързана с опозиционния БЗНС. Никола Петков е можел да бъде спасен и изведен от България като Г. М. Димитров. Но той остава с пълното съзнание, че подписва смъртната си присъда. Остава, въпреки че е видял какво са направили комунистическите престъпници с едно невинно младо момиче - Мара Рачева* . Остава, за да е с народа си срещу съветската тирания. Историята е известна нататък. Макар и не съвсем. Защото българският народ днес не знае, не му даваха да знае, че \"лайпцигският герой\" тотално се демаскира и саморазобличава пред очите на целия следвоенен свят като дребнав и отмъстителен диктатор, който не проявява дори доблестта на германския съд по времето на Хитлер и Гьобелс. Въпреки многобройните протестни телеграми и писма от цял свят, Никола Петков, който за разлика от героя от Лайпциг не трепва пред Сталин и емисарите му, трябва да бъде убит - и то по особено жесток начин. За да може Сталин, а и Димитров да отмъстят на този, който ги превъзхожда с доблест и смелост. През 1947 година медиите в САЩ и Западна Европа – а чрез тях и милиони хора по света, следят със затаен дъх двубоя между сталиновата пионка Георги Димитров и лидера на обединената опозиция в България Никола Петков. И в този двубой, макар и завършил с бруталното убийство на Никола Петков, някогашният \"герой от Лайпциг\" търпи унизително поражение. А с него и Сталин. На 1 октомври 1947 година, разказва проф. Гунев в забележителната си книга за Никола Петков \"Към брега на свободата\", един джип на американската легация рязко променя маршрута си от летището и се отправя вместо към легацията, към гробищата. В джипа седят сенаторът Карл Хач ( демократ от Ню Мексико) , конгресменът Уолтър Хад (републиканец от Минесота) и конгресменът Джон Дейвис Лодж (републиканец от Кънектикът). Те изваждат от багажника предварително подготвен зелен венец (цветът на БЗНС Никола Петков е зелен) и се отправят към пресния гроб на Никола Петков, където поставят венеца и свеждат почтително глави в кратка молитва. Венецът е махнат незабавно от милицията, но американското консулство в Истанбул публикува следното заявление: \"", "date": "2018.09.23", "title": "България – най-костеливият орех за Сталин"}
{"url": "https://www.dnevnik.bg/sport/2018/09/23/3315472_zaguba_na_grigor_dimitrov_i_gofen_na_dvoiki_zavurza/", "text": "Григор Димитров и Давид Гофен загубиха от Джак Сок и Ник Кириос във втория мач на двойки в купа \"Лейвър\", а отборът на света съкрати само до две точки изоставането си от отбора на Европа преди последния ден на състезанието. Българинът и белгиецът отстъпиха с 3:6, 4:6 срещу американеца и австралиеца. Отборът на света затвърди ролята си на фаворит в мачовете на двойки, след като и в първия ден записа победа в карето. Тогава звездният тандем  Роджър Федерер и Новак Джокович загуби в три сета от Сок и Кевин Андерсън. Отборът на Европа имаше аванс от 3:1 точки след първия ден. Вторият започна с много оспорван и драматичен мач между световния №5 Александър Зверев и Джон Иснър. Германецът спаси мачбол и направи обрат срещу американеца след 3:6, 7:6 (6), 10:7. Във втория мач поединично рекордьорът по титли от Големия шлем Роджър Федерер постигна експресна победа срещу Кириос с 6:3, 6:2. С успеха на 37-годишния швейцарец европейският състав поведе със 7:1 точки. Отборът на света се върнa в битката след победа на Кевин Андерсън срещу Джокович. Южноафриканецът надигра шампиона от \"Уимбълдън\" и US Open със 7:6 (5), 5:7, 10:6. Това беше първа загуба на сингъл за отбора на Европа, а след мача на двойки авансът на шампионите от миналата година беше намален до 7:5. Трофеят ще отиде при първия отбор, който достигне 13 точки. Купа \"Лейвър\" се провежда във формат с 12 мача - девет поединично и три на двойки. В първия ден всяка победа носи по една точка, във втория ден - по две точки, а в последния - по три. В трите дни се играят по четири мача, които са във формат два от три сета. Ако има равенство след първите два сета, победителят се определя с шампионски тайбрек до десет точки.", "date": "2018.09.23", "title": "Загуба на Григор Димитров и Гофен на двойки завърза битката в купа \"Лейвър\""}
{"url": "https://www.dnevnik.bg/bulgaria/2018/09/23/3315383_nai-komentiranoto_v_dnevnik_svaleniiat_nad_siriia/", "text": "1.  Русия: Сирия свали наш самолет заради безотговорните действия на Израел  (411 коментара) 2.  С искане за оставка на правителството стотици блокираха движението пред парламента  (401) 3.  \"Локхийд Мартин\" официално предложиха F-16V за българските военновъздушни сили  (325) 4.  Китай заплаши САЩ след първите вторични санкции, наложени заради Русия  (246) 5.  Руски военен самолет изчезна край Сирия по време на френско-израелски удари  (218) 6.  Безразборната стрелба на сирийците свали руския самолет, отвърна Израел  (204) 7.  Марин льо Пен призова ЕС да бъде заменен от Съюз на европейските нации  (191) 8.  Орбан - Скрипал - чемодан - вокзал... Москва  (185) 9.  Всички ще забележат мерките на Русия заради сваления самолет в Сирия, каза Путин  (174) 10.  Видео: Руската армия започна да строи една от най-високите църкви в света  (169)", "date": "2018.09.23", "title": "Най-коментираното в \"Дневник\": Сваленият над Сирия руски самолет"}
{"url": "https://www.dnevnik.bg/skorost/2018/09/23/3315493_zaradi_neravnosti_se_vuvejda_ogranichenie_ot_90_kmch/", "text": "Заради неравности по пътното платно на магистрала \"Тракия\" в участъка Чирпан - Стара Загора от понеделник се въвежда ограничение от 90 км/ч. Тази отсечка от аутобана е с дължина 40 километра и е пусната в експлоатация през 2007 година. От Агенция \"Пътна инфраструктура\" обявиха също, че продължават ремонтите на \"Тракия\" при 17-и и 18-и километър в посока Бургас, а движението се осъществява двупосочно в платното за София. Шофьорите да се движат с повишено внимание в участъка между Ихтиман и тунела \"Траянови врата\" от км 45 до км 53, където е въведено ограничение на скоростта до 90 км/ч в двете платна за движение поради неравности на пътната настилка и извършване на ремонтни дейности. Ремонтни дейности се извършват и на моста над р. Елшишка при 89-и км на магистрала \"Тракия\". Движението се осъществява двупосочно в платното за Пловдив.", "date": "2018.09.23", "title": "Заради неравности се въвежда ограничение от 90 км/ч по 40 километра от магистрала \"Тракия\""}
{"url": "https://www.dnevnik.bg/bulgaria/2018/09/23/3315497_plevneliev_za_men_ne_sa_taina_zavisimostite_na/", "text": "Предишният президент Росен Плевнелиев  продължи и днес атаките и критиките  си към наследника си Румен Радев, отново повтори, че той е популист и това е вредно за България. Допълни, че Радев е зависим от Русия и е притеснително, че държавният глава може да направи всичко възможно да се противопостави на стратегически за България поректи, които не са изгодни за Москва. \"За мен не са тайна зависимостите на българския държавен глава от Москва. В момента влизаме в едно много сериозно противопоставяне с Кремъл по отношение на два стратегически проекта, които са от геостратегическа важност за Русия. Ще има много сериозен сблъсък в България по тази тема. Единият е амбицията на правителството да станем член на еврозоната. В нея ще се случи новата вълна на интеграция. Същевременно се притеснявам, че държавният глава ще направи всичко възможно да се противопостави на този важен ход за България, от който в Кремъл ще ги заболи\", коментира Росен Плевнелиев пред Нова телевизия. \"Диалогът между институциите са в основата на демокрацията. За съжаление президентът Румен Радев е един лидер на опозицията, отколкото истински президент. Той е президент популист и се бори за народната любов на всяка цена. Неговата стратегия е добра за него, но е вредна за България\", заяви още Плевнелиев. В началото на септември Плевнелиев отново разкритикува държавният глава и отново го нарече популист. Помолен за коментар на думите на Плевнелиев, Румен Радев тогава заяви: \"Всички трябва да пазим авторитета на бившия държавен глава, дори когато той самият не знае как да го опази\".", "date": "2018.09.23", "title": "Плевнелиев: За мен не са тайна зависимостите на българския държавен глава от Москва"}
{"url": "https://www.dnevnik.bg/sviat/2018/09/23/3315520_iranskite_vlasti_privikaha_poslanicite_na_tri/", "text": "Иранските власти привикаха дипломатическите пратеници на Холандия, Дания и Великобритания снощи заради нападението срещу военния парад. Тези страни бяха обвинени, че приютяват на своя територия ирански опозиционни организации, предаде иранската осведомителна агенция ИРНА, цитирана от \"Ройтерс\". \"Неприемливо е, че тези организации не се обявяват за терористични организации от ЕС, стига да не са извършвали терористичен акт в Европа\", каза говорител на иранското министерство на външните работи.  При вчерашната атака  срещу военен парад в югозападния ирански град Ахваз бяха убити 29 души, а повече от 50 бяха ранени. Отговорност за нападението пое \"Ислямска държава\", но за властите организаторите са с \"чужди режими\", подкрепяни от САЩ.", "date": "2018.09.23", "title": "Иранските власти привикаха посланиците на три европейски държави заради последния атентат"}
{"url": "https://www.dnevnik.bg/photos/2018/09/23/3315496_fotogaleriia_bitkata_mejdu_djoshua_i_povetkin/", "text": " и защити четирите си световни титли в тежката категория в професионалния бокс. 28-годишният британец нанесе втора загуба в кариерата на Поветкин и първо поражение с нокаут в кариерата на 39-годишния руснак.", "date": "2018.09.23", "title": "Фотогалерия: Битката между Джошуа и Поветкин"}
{"url": "https://www.dnevnik.bg/sviat/2018/09/23/3315524_izdatel_i_glaven_redaktor_na_grucki_vestnik_sa/", "text": "Издателят и главният редактор на гръцки вестник бяха задържани заради статия с твърдения за злоупотреби с европейски средства за подобряване на условията в така наречените горещи точки за регистрация и обработване на случаите на мигрантите в Гърция, предаде \"Асошиейтед прес\", цитирана от БТА. Двамата бяха арестувани след жалба на министъра на отбраната Панос Каменос, чието министерство се занимава с финансирането от ЕС. В статията, която беше публикувана в петък, се твърдеше, че някои от получателите на европейските средства са бизнесмени, свързани с Каменос. Панайотис Лампсиас, главният редактор на ежедневника \"Филелефтерос\" (\"Либерал\"), заяви за \"Асошиейтед прес\", че са държани в полицейското управление на район Екзархия, където щели да прекарат нощта и вероятно през днешния ден ще се явят пред прокурор. Опозиционни партии осъдиха задържането. Консервативната \"Нова демокрация\" обвини министъра на отбраната в \"разбойническо поведение\" и заяви, че истинският въпрос е този за злоупотребата със средства.", "date": "2018.09.23", "title": "Издател и главен редактор на гръцки вестник са задържани след сигнал от министър"}
{"url": "https://www.dnevnik.bg/bulgaria/2018/09/23/3315523_protestirashtite_ot_fabrikite_za_alkohol_krai_karnobat/", "text": "Служители на  запечатаните фабрики за алкохол край Карнобат  отново излязоха на протест. Стигна се и до напрежение, след като протестиращите нападнаха митническия екип, предаде Би Ти Ви. Жандармерията е успяла да успокои хората и да тушира напрежението. Пред завода, който се намира на метри от жп. гара \"Церковски\",  отново са се събрали стотици хора , които се притесняват, че ще изгубят доходите си след запечатване на складовете на \"Винпром Карнобат\". Вчера те блокираха за над два часа жп линията Бургас – София. Днес жандармерията охранява линията в опит да предотврати блокирането й, съобщава БНР. Кметът на Карнобат Георги Димитров изрази своите опасения, че ако фабриките за алкохол, които са свързани с арестувания бизнесмен Миню Стайков, останат затворени, това ще бъде фатално за общината, съобщава Би Ти Ви. \"Градът е зависим от този бизнес. Имаме почти нулева безработица, внасяме на ден над 1500 човека благодарение главно на този работодател\", каза още Димитров. По информация на телевизията заповедта за затварянето на фабриките вече е обжалвана. \"Близо 10 милиона лева са загубите за двата дни, в които производството е спряно. Ние при това положение на практика затваряме бизнеса на цялата фирма и всичките тези хора остават на улицата. Това е половината град, плюс това около нас има много други фирми - доставчици на грозде, доставчици на материали, банки\", коментира пред БНР търговският директор на винпрома Емил Пилев.", "date": "2018.09.23", "title": "Протестиращите от фабриките за алкохол край Карнобат нападнаха митническия екип"}
{"url": "https://www.dnevnik.bg/sviat/2018/09/23/3315526_lichniiat_advokat_na_trump_obiavi_che_iranskoto/", "text": "Личният адвокат на президента на САЩ Доналд Тръмп Руди Джулиани заяви, че американските санкции срещу Иран водят до икономически вреди, можещи да доведат до \"успешна революция\", предаде \"Ройтерс\", цитирана от БТА. \"Не знам кога ще ги свалим\", каза бившият кмет на Ню Йорк. Изявлението на Джулиани се различава от политиката на правителството на Тръмп да не се търси смяна на управлението, макар и правителството във Вашингтон да налага санкции, които отслабват иранската икономика. Руди Джулиани, който говореше в лично качество, макар и да е приближен на Тръмп, направи изказването си на събитие на Организацията на иранско-американските общности, която е против управлението в Техеран. \"Може да е след няколко дни, месеци, няколко години. Но ще се случи\", каза Джулиани пред аудитория в хотел на \"Таймс скуеър\". Държавният департамент посочи, че Джулиани не говори от името на правителството за Иран. Изявлението идва в деня, в който иранският върховен лидер  аятолах Али Хаменей обвини подкрепяните от САЩ  арабски държави от Залива за извършването на атаката срещу военния парад вчера, но не назова държавите от региона, за които предполага, че са отговорни за това. През май Тръмп скъса глобалното споразумение за иранската ядрена програма, а правителството му връща санкциите срещу Ислямската република, включително мерки срещу петролния й сектор, влизащи в сила от 4 ноември. През август съветникът на президента на САЩ по националната сигурност Джон Болтън каза пред \"Ройтерс\", че \"смяната на режима\" в Иран не е американската политика. Той добави, че правителството във Вашингтон иска сериозна промяна в поведението на режима. \"На народа на Иран очевидно вече му е омръзнало\", заяви Джулиани. Санкциите работят, а валутата се обезценява, \"това са онези условия, които водят до успешна революция\", добави той. Джулиани е допускал преди, че връщането на санкциите има за цел смяна на режима. На конференция през юни, на която той държа реч пред намиращата се в Париж организация Национален съвет на иранската съпротива, той заяви, че политиката на Тръмп ще задуши управлението на аятоласите в Иран.", "date": "2018.09.23", "title": "Личният адвокат на Тръмп обяви, че иранското правителство ще бъде свалено"}
{"url": "https://www.dnevnik.bg/evropa/2018/09/22/3313501_kak_germaniia_shte_privlicha_poveche_rabotnici_ot/", "text": "Коалицията на германския канцлер Ангела Меркел работи по  нов имиграционен закон , с който търси решение на  проблема с недостига на работна ръка  в страната чрез привличането на квалифицирани работници от държави извън Европейския съюз. \"Ройтерс\" представя ключовите точки в позицията, договорена от служители на три министерства – на труда, на икономиката и на вътрешните работи. Какви правила съществуват в момента Германия вече има една от най-либералните имиграционни системи, което я прави  втората по популярност страна за имигранти  след САЩ по данни на Организацията за икономическо сътрудничество и развитие. Тъй като в ЕС съществува правото на свободно движение на труда, новият закон има за цел основно да смекчи правилата за професионалисти от страни извън Европа. Германия разполага със система с т.нар. синя карта, която улеснява компаниите да наемат чуждестранни учени и професионалисти с годишна заплата най-малко 50 800 евро. За професиите, в които има недостиг на персонал и където според властите има специална необходимост от чуждестранни работници, летвата е занижена и те трябва да докажат минимален годишен доход от 39 600 евро. Такива са лекарите, учените, математиците, инженерите и компютърните специалисти. Какви промени се планират Трите коалиционни партньора се споразумяха на компаниите да се позволи да наемат работници във всички професии независимо от официалния списък на секторите, страдащи от недостиг на персонал. Предлага се също правителството вече да не настоява компаниите да дават предимство на германските граждани при запълването на свободните места, преди да потърсят чужденци от държави извън ЕС. Освен това чуждестранните висшисти и работници с професионално обучение ще имат възможност да отидат в Германия и да си търсят работа в рамките на определен период от време, ако покриват дадени изисквания за квалификации и езикови познания. Те няма да имат достъп до социални помощи по време на този период, но ще могат да работят на позиции, за които са свръхвалифицирани, така че да имат някакви доходи. Процедурите по признаване на квалификациите в Германия ще станат по-бързи и ще бъдат улеснени, се посочва още в документа, според който правителството планира да проведе рекламна кампания в избрани държави. Защо новият закон е спорен Синдикатите и опозиционните партии като \"Левите\" и \"Алтернатива за Германия\" казват, че фирмите трябва да подобрят заплащането и условията за местните хора, вместо да засилват конкуренцията на трудовия пазар чрез повече имиграция. Други опозиционни формации като Свободната демократическа партия казват, че новият имиграционен закон  не стига достатъчно далеч . Според тях признаването на професионалните квалификации на чужденците вероятно ще остане твърде бюрократизирано.", "date": "2018.09.23", "title": "Как Германия ще привлича повече работници от страни извън ЕС"}
{"url": "https://www.dnevnik.bg/bulgaria/2018/09/23/3315528_bulgariia_e_purva_v_es_po_dial_na_jenite_v_it_sektora/", "text": "България е на първо място в Европейския съюз по дял на жени в ИТ сектора, като у нас 30% от специалистите в бранша са жени при среден процент за ЕС от 16 на сто. С този пример вицепремиерът и министър на външните работи Екатерина Захариева илюстрира пред първите дипломати дами от целия свят възможностите, които в България се предоставят на жените дори в традиционно мъжки сектори, предаде БТА. Първата по рода си среща на жените външни министри се провежда в Монреал, Канада. Захариева посочи още, че политици като председателя на Народното събрание, кмета на София, българския еврокомисар и вицепрезидента на страната са жени и хората са доволни от работата им, \"въпреки че все още 55 на сто от съгражданите ни искат президентът да е мъж\". Българският вицепремиер посочи още, че в дипломацията често жените са по-добри преговарящи и целта на политиците трябва да е промяна във възприятията и при жените, и при мъжете и те да работят заедно за равнопоставеност на половете. Според нея \"когато овластяваш жените и им даваш достъп до запазените за мъжете територии, печели икономиката и държавата като цяло. Доказано е, че ако всички жени и момичета се включат активно в икономическия живот, на годишна база БВП в света ще нарасне колкото е БВП на Китай и САЩ заедно\", подчерта Захариева.", "date": "2018.09.23", "title": "България е първа в ЕС по дял на жените в ИТ сектора, похвали се Екатерина Захариева"}
{"url": "https://www.dnevnik.bg/citat_na_deniia/2018/09/23/3315533_citat_na_denia_za_rakiia_i_makedonski_nadenici_li_shte/", "text": ", каза днес по Би Ти Ви лидерът на партия \"Воля\" Веселин Марешки. От юни насам това е пореден словесен сблъсък между двамата, като военният министър дори  обяви, че ще съди депутата.  По повод изказванията на Каракачанов, че \"Воля\" е \"патеричката\" на ГЕРБ, защото гласува в подкрепа на управляващите, когато Обединените патриоти не го правят, бизнесменът обяви: \"Ние не сме нито подкрепящи, нито опозиция, защото няма как, ако има лоши решения, да ги подкрепяме\". Марешки коментира, че оценява поведението на Валентин Радев, Ивайло Московски и Николай Нанков, които подадоха оставки заради катастрофата край Своге, като морално, но заяви, че и Каракачанов трябва да напусне правителството. Марешки коментира още, че ако е искал, щял да бъде във властта. \"Получавал съм обаждания, в които се е чувало: \"Трамваят тръгва, последната врата се затваря\", допълни той. По думите му \"Воля\" ще бъдат във властта, когато дойде правилният момент. Според Веселин Марешки Ахмед Доган започва да се проявява като олигарх. \"Той е бизнесмен, който е свързан с политиката\", поясни той. Относно спецакциите срещу Ветко Арабаджиев и Миню Стайков Марешки коментира, че през годините държавата е принуждавала някои бизнесмени да работят незаконно. Той даде пример с аптекарския бизнес – \"Държавата приватизира аптеките и задължи собствениците им 10 години да поддържат бизнеса, а с друг закон им забрани да имат аптеки\".", "date": "2018.09.23", "title": "Цитат на деня: За ракия и македонски наденици ли ще говори Каракачанов с колегите си от Русия и САЩ"}
{"url": "https://www.dnevnik.bg/sport/2018/09/23/3315531_plishkova_spria_pobednata_seriia_na_osaka_i_specheli/", "text": "Бившата №1 Каролина Плишкова спря победната серия на шампионката от US Open Наоми Осака и спечели тенис турнира в Токио. 26-годишната чехкиня надигра 20-годишната японка с 6:4, 6:4, за да стигне до втората си титла през сезона и 11-а в кариерата си. Двубоят продължи само 63 минути. Плишкова сервираше на много високо ниво и не даде нито една точка за пробив на съперничката си. Чехкинята записа шест аса, вкара 81% от първите си сервиси и загуби едва 12 от разиграните 52 точки в своите подавания. Осака също доминираше в повечето си сервис геймове. Тя пласира седем аса и вкара 75% от първите си сервиси. Плишкова обаче успя да стигне два пъти до възможност да спечели подаването на японката и показа максимална ефективност, за да пробие по веднъж в двата сета. Чехкинята прекъсна серията на Осака от десет поредни победи. Японката нямаше загуба от средата на август, когато отпадна в първия кръг в Синсинати. След това тя спечели историческа за Япония титла от Големия шлем,  триумфирайки на US Open . Осака записа втора загуба в четвъртия финал в професионалната си кариера. Първата й отново беше в мача за титлата в Токио - през 2016 г., когато отстъпи срещу Каролин Вознячки.", "date": "2018.09.23", "title": "Плишкова спря победната серия на Осака и спечели титлата в Токио"}
{"url": "https://www.dnevnik.bg/sviat/2018/09/23/3315080_rumunskite_sveshtenici_vliazoha_v_kampaniiata_na/", "text": "Организациите, които настояват за традиционни семейни ценности в Румъния, и православни свещеници вече агитират за референдума за семейството. Другия месец румънците ще гласуват, за да решат дали конституцията да бъде променена, за да се дефинира семейството като резултат от брак между мъж и жена. Според сайта Digi24, цитиран от англоезичното издание The Romania Insider, в някои училища свещениците вече посещават срещи между родители и ученици и призовават родителите да гласуват с \"да\". В някои части на Брашов билборд с призив да се гласува за \"защита на децата на Румъния\" не е необичайна гледка. Един от тях съдържа следното послание: \"Ако не дойдете да гласувате, двама мъже ще могат да осиновят дете, а в училищата децата ще учат, че майката не е жена, а бащата не е мъж.\" Допитването на 6 и 7 октомври ще има нужда от над 6 млн. гласа (близо 30% от избирателите), за да е валидно. Гласуването, което ще струва между 20 и 43 млн. евро (по различни оценки) на кабинета, разгневи правозащитниците, а неправителствената организация \"Амнести интернешънъл\" коментира, че чрез него Букурещ може да наруши международните си задължения, свързани с човешките права, и да отприщи вълна на дискриминация. Кампанията започна по-рано този месец, след като кабинетът подписа указ за насрочване на вота. Гласуването в продължение на 2 дни е безпрецедентно и правозащитни организации вече призоваха за бойкот, който би направил референдума невалиден. Петицията за гласуването бе внесена още през 2016 г. Още преди 2 г. 3 млн. души внесоха петиция с искане референдумът да се проведе (това множество е и ключов момент в кампанията за гласуване с \"да\"). Противниците обаче изтъкват, че с парите за кампанията и подготовката за референдума могат да се построят десетки училища или болници.", "date": "2018.09.23", "title": "Румънските свещеници влязоха в кампанията на референдума за \"брака между мъж и жена\""}
{"url": "https://www.dnevnik.bg/detski_dnevnik/2018/09/21/3314381_muzeiko_kani_gosti_s_prespivane/", "text": "Нощувал ли си някога в музей? Имаш шанс да го направиш на 29 септември, когато детският научен център \"Музейко\" кани всички с преспиване по случай третия си рожден ден. Партито ще е пижамено, а гостите му ще се разходят с фенерче до древен Рим или до Марс. Възрастни и деца ще могат да си разказват истории до късно, да се забавляват заедно и да пренощуват на един от тематичните етажи в \"Музейко\". \"Преспиването у приятели е един от най-вълнуващите моменти в детството. Това е и причината да отправим покана и към нашите приятели – деца и техните родители, да донесат спалните чували и да се включат в нощните приключения, които сме подготвили\", казва Бистра Кирова, директор на \"Музейко\". Специалната вечер ще предложи астрономически наблюдения, приказки за лека нощ и арт ателиета. Вратите на детския научен център ще бъдат отворени в 18.45 ч., а тематичните игри и забавления ще продължат почти до полунощ. Ще има торта и фойерверки, а след това децата ще прекарат една необикновена нощ, в която ще видят как оживяват познатите зони за игра в най-тихите часове на нощта. Всички приключенци ще имат обособено място за сън, а на сутринта и вкусна закуска. Повече информация как да се включите в \"Нощ в Музейко\" можете да откриете  тук .", "date": "2018.09.23", "title": "\"Музейко\" кани гости с преспиване"}
{"url": "https://www.dnevnik.bg/bulgaria/2018/09/23/3315534_upravliavashtite_predlagat_krasimir_vlahov_za/", "text": "Доскорошният заместник-председател във Върховния касационен съд и  ръководител на гражданската колегия Красимир Влахов  ще е кандидатът на управляващите за конституционен съдия. Това съобщи в предаването \"Неделя 150\" на БНР зам.-председателят на ГЕРБ Цветан Цветанов. Номинацията вече е обсъдена с лидерите на партиите от групата на \"Обединените патриоти\" - Красимир Каракачанов, Волен Сидеров и Валери Симеонов и по думите на Цветанов те одобряват номинацията. Предстои във вторник групите на ГЕРБ и патриотите да изслушат Влахов и официално да го номинират. В края на февруари съдийската колегия гласува от втория път  смяната на Влахов.  До оставката на Влахов , която беше поискана от председателя на Върховния касационен съд (ВКС) Лозан Панов още в края на 2017 година, се стигна, след като в началото на февруари съдийската колегия бламира Панов и не уважи предложението му за освобождаване на Влахов и назначаването на нов заместник - Светла Димитрова. Самият Влахов първоначално отказа да напусне поста и поиска да се свика общо събрание на гражданските съдии, които да дадат оценка на неговата работа. Това се случи и Влахов получи положително отношение за работата си като председател. Мнозинството от магистратите тогава подкрепиха номинацията на Светла Димитрова. Пред съдиите Влахов беше заявил, че ако той стане пречка за назначаването на новия председател на колегията, ще подаде оставка. Впоследствие, часове след като получи подкрепа, Влахов подаде оставка и обяви, че не желае да е част от екипа на човек, \"който няма съзнанието за високата отговорност, с която го задължава заеманата от него позиция на върха на съдебната власт\". Според приетите от парламента правила кандидатурите за конституционни съдии трябва да бъдат внесени до 26 септември. Цветанов коментира, че номинацията на Влахов ще бъде внесена вторник или сряда най-късно, веднага след като получи окончателно одобрение след изслушване в парламентарните групи на управляващата коалиция. Засега първоначално водените разговори показвали, че той ще бъде подкрепен от партньорите на ГЕРБ. Цветанов отбеляза, че Влахов идва от съдебните среди и това слага край на спекули за политически мотиви при избиране на кандидата. Една от обсъжданите кандидатури в левицата е на дългогодишния депутат, конституционалист и член на Великото народно събрание Янаки Стоилов, потвърди в студиото на БНР Георги Свиленски от левицата. Засега социалистите нямали официална номинация, но Стоилов бил сред обсъжданите и много силни кандидатури. \"Посланието е ясно - най-добрият конституционалист, най-добрият експерт, най-добрият специалист, който може да има в държавата, човекът, написал Конституцията, човекът, отстоявал и писал над 25-26 години закони - това, което ние можем да направим, е този човек да го предложим на българското Народно събрание за член на Конституционния съд, тъй като не вярвам да има по-добра и по-сполучлива кандидатура от Янаки Стоилов\", каза Свиленски пред БНР.", "date": "2018.09.23", "title": "Управляващите предлагат Красимир Влахов за конституционен съдия (допълнена)"}
{"url": "https://www.dnevnik.bg/kultura/2018/09/23/3315541_horeografut_shamel_pits_v_bulgariia_namerih_strahotni/", "text": "А горещата новина е: Рикардо Жануарио (Бразилия), от екипа на Шамел Питс, след поредната репетиция, желае да се върне догодина в България и да работи по собствен проект. - Да, спечелих наградата \"Марта Хил\" за \"excellence\", когато завърших Училището. Спечелих я с много упоритост, труд, отвореност към моите колеги. Включени бяха всичките ми сензори. Предимно – с усилена работа. Чудесно си я свърших, затова тогава се зарадвах на отличието, но на този етап съм по-заинтересуван от нещо друго, което е над тази перфектност. Отличието е близко до перфектното, а всъщност правя много грешки. От тях се уча и се поправям, и съм твърде смел в предлаганите идеи на спектаклите, за да мога да създам композиция която е красива, интимна, има различен вид, и е много по-силна от единствено \"перфектното\". С разнообразие от цветове извън и над \"отличното\". - Да, това е нещо, което те тегли напред. Искам да съм смел и да се чувствам добре с възможността да се проваля. - Провалът за мене е като батут: паднеш – отскачаш. Може да се разгледа и в контраста – печеля-губя, успех-провал, отлично-лошо. Тези опозиции създават йерархия. А това, което ме интересува и искам да създам, е по-широк отвор на пространството, където да стават нещата. За да могат хората да задават въпроси за случващото се, да слушат, да се учат, да чувстват, и то да има своето въздействие върху тях. - Абсолютно. - За мене музиката е партньор, който може да помогне да се играе с ритъма, с времето, с пространството. Помага да бъде засилена и да се кондензира средата, която се създава. - Нямам предварително музиката, но когато я открия, знам че е точната – тази, която искам да използвам. Чувствам, че това е точната музика. Бих го сравнил с процеса на готвене на храна. Понякога има точно една съставка, която знаеш че трябва да е вътре, но я усещаш когато вкусиш приготвеното. - В \"Черна дупка\" много от музиката е оригинална – на композитора Сиван Якобовиц. Той живее в Ню Йорк, срещнахме се посредством общи приятели. Но всъщност се свързахме чрез \"гага\" – движенческия език .  Като композитор има разбиране за движението, понеже е посещавал \"гага\" класове. \"Гага\" за нас беше връзката, подейства ни като лепило. Това лято бяхме в Берлин, Сиван също беше там, в неделя вечерта – преди представлението ни в четвъртък – изпитах сериозен блокаж с музиката за спектакъла. Събрахме се, направихме си \"гага\" клас, движихме се заедно и това отпуши блокажа. Същата вечер той написа голямата част от музиката. Допълнителната музика която намерих е аранжирана от друг мой приятел, колега от Джулиард, името му е Зен Джеферсън (Zen Jefferson). Към 3 през нощта звъннах и на него по телефона за помощ (и той беше в Берлин). Също ми съдейства да намеря звуци и музикална среда, които да използвам. Даже много добре си паснаха с вече създадената от Сиван и това, което имахме като движенчески материал за \"Черна дупка\". Зен казва за себе си че по професия е артист, който създава звукови колажи – art DJ. Той специално в петък пристигна в България, ще аранжира музиката и на живо по време на представлението. - По-скоро за всеки, отворен да преживее нещо непознато, зареждащо с енергия, цветно, красиво. За всеки, който има интерес и иска да бъде докоснат от представлението, та дори за тези, които и не предполагат че имат способността да бъдат досегнати от въздействието на танца. - В една от версиите на \"Черна дупка\" планираме така да направим пърформанса, че публиката да е много близо. Отблизо да влезе в изпълнението, а не с дистанцията, която се създава в типичния театър, както е тук в момента, в НДК, където ще ни гледате от разстояние. Искам да присъединя публиката. Дори когато създавам сценични представления, ме интересува как да направя такава атмосфера в тях, че тя да се чувства по същия начин, толкова обзета и близо до изпълнителите, все едно е на улицата, и е попаднала там случайно. \"Черна дупка\" е подходяща и за хора, които се интересуват от уличен театър, и които ходят по нощни заведения, тъй като могат да почувстват близостта между творбата и себе си, без да го има това разделение зрител-изпълнител. - Създаден е от Охад Нахарин, който е артистичен директор на Batsheva Dance Company в Израел, Тел Авив. \"Гага\" е силно свързан с това да слушаш какво тялото ти иска, преди да му кажеш какво да прави. \"Гага\" е място, където можеш да споделиш своята страст за движение, да предизвикаш своята издържливост, да слушаш своите слаби места, за да можеш да срещнеш и силните си страни. Място, където ние всекидневно се научаваме да минаваме над тези лимити. И място, в което се срещаме с вътрешното си усещане за ритъм. А и място, където можем да бъдем игриви, умеем да се смеем на себе си, и не взимаме нещата прекалено на сериозно. - Да, това преподавам всеки ден. - Живях там два месеца и бях повече като резиденция, отколкото като преместване. Беше заради Мирел Мартинс – партньорката, с която създадохме втората творба от трилогията – \"Черно кадифе\". И двамата имахме идеята за този дует, а също и да докараме \"гага\" в Бразилия, тъй като никога не го е имало в тази страна. Успяхме. И всяка година продължаваме да го правим. - Това със сигурност не беше планувано в началото. Но в процеса на създаването, се оказа нужно за тези три представления. Полагам усилия да разбивам негативните стереотипи, които се създават около думата черно, цвета черен. Усилията ми са да споделя многото цветове през черния цвят. В \"Черната серия\" всички отделни представления в трилогията имат свое заглавие, но думата `черен` е обща. \"Черна кутия\" – е моето соло; \"Черно кадифе\" – дуетът ми с Мирел Мартинс и \"Черна дупка\" е триото Тушрик Фредерикс (Южна Африка), Джой-Мари Томсън (САЩ), Рикардо Жануарио (Бразилия), което предстои да ви покажем. Разработва се темата за това което е вътре в нас, между нас и около нас. - Не съм съгласен. Черната дупка е едно от красивите неща, които ние още не разбираме напълно в космическата система. Когато започнах да работя по процеса \"черна дупка\" тръгнах да си правя и разследване, да чета книгата \"Смърт от черна дупка\" (Death by Black Hole: And Other Cosmic Quandaries, Neil deGrasse Tyson, 2007). Чрез Нийл деГрас Тайсън открих колко тайнствена и невероятна може да е черната дупка, когато погледнеш извън всмукателната ѝ сила и негативните неща около нея. И все пак, нашето незнание създава един вид страх и се налага негативизъм спрямо черните дупки, без напълно да ги разбираме. Това е прекрасно, мистериозно и вдъхновяващо от гледна точка на философията и на науката. Когато нещо е малко страшно, непознато или мистериозно тайнствено то е черно. Което е лошо и негативно. А аз имам интерес да споделя нещо различно от това разбиране. Ако се вгледаш малко по-дълбоко и се вслушаш малко по-внимателно ще усетиш и ще преживееш нещо по-различно, по-прекрасно и по-позитивно спрямо думата \"черна дупка\". Творбата ми, въпреки че е вдъхновена от космическия феномен на черните дупки, не се занимава с обяснение на научната теория зад тях. - Смятам че има връзка. Въпреки че са самостоятелни творби, като съдържание са различни, все пак маркират моя развой, прогрес като хореограф – развитието ми, това което исках да споделя да разкажа в началото, в средата и в края на този процес. - Връзката с танцьорите е построена на взаимния ни избор – всеки е избрал другия. Аз избирам тях, но и те мене. - За мене е чест. В България имам страхотен партньор – Атанас Маев и Derida Dance Center. Те са чудесни партньори и домакини, ние си сътрудничим, заедно решихме да доведем творбата и тук да направим нейната премиера. Това е най-правилното решение, знаем и го чувстваме от нашия екип. Още повече, че театърът буквално изглежда като черна дупка.", "date": "2018.09.23", "title": "Хореографът Шамел Питс: В България намерих страхотни партньори"}
{"url": "https://www.dnevnik.bg/skorost/2018/09/23/3315549_porshe_stana_purviiat_germanskiia_proizvoditel_na/", "text": "Порше\" стана първият германски производител на автомобили, който се отказва да използва дизелови мотори в своите модели. Новината съобщи директорът на компанията Оливер Блуме, цитиран от \"Франс прес\". Пред неделното издание на вестник \"Билд\" той добавя, че компанията иска да се съсредоточи върху бензиновите и хибридните двигатели, а от 2019 г. и върху електромобилите. \"Никога не сме изобретявали и произвеждали сами дизелови двигатели, но имиджът на \"Порше\" все пак пострада. Кризата с дизела ни донесе много главоболия\", призна Блуме. Според него модерните дизелови мотори остават атрактивни и щадящи околната среда, като в тях има бъдеще. Три години след избухването на скандал с манипулираните емисии от дизеловите двигатели компанията - майка на \"Порше\", \"Фолксваген груп\", делът на новите автомобили с дизелови двигатели в Германия спадна от 46 на 33%. Дизеловите коли са заплашени да бъдат забранени от редица германски градове заради замърсяването, което причиняват.", "date": "2018.09.23", "title": "\"Порше\" стана първият германски производител на автомобили, който се отказва от дизела"}
{"url": "https://www.dnevnik.bg/ot_vas/novini_ot_vas/2018/09/23/3315484_gradut_na_tepetata/", "text": "Пловдив е наричан Градът под тепетата. Небет тепе, Джамбаз тепе и Таксим тепе образуват трихълмието. Другите са Джендем, Бунарджик, Сахат тепе.  Изглед от Небет тепе.", "date": "2018.09.23", "title": "Градът на тепетата"}
{"url": "https://www.dnevnik.bg/biznes/companii/2018/09/23/3315551_nelegalen_spirtoprovod_e_bil_otkrit_vuv_vinprom/", "text": "Във втория ден на протести на работещите във \"Винпром Карнобат\",  в който се стигна и до сблъсъци с представителите на митническите власти , от Агенция \"Митници\" свикаха брифинг, за да съобщят, че в завода е открита тръба, през която е преминавало нерегламентирано количество алкохол. \"Тръбата е част от производствен процес на дестилация в данъчен склад. На нея е установен нерегламентирано поставен кран, от който може да бъде извеждан метилов алкохол, спирт от данъчния склад, без да излиза от измервателните устройства, които предават към Агенция \"Митници\", каза заместник-директорът на агенцията Юлиян Мирков. Той поясни, че така се е ощетявал бюджетът, а запечатването на данъчните складове, срещу което протестират работещите във \"Винпром Карнобат\", е нужно за обезпечаване на доказателства за нарушенията. Мирков уточни, че е внесено искане в районния съд за удължаване на срока на обезпечителните мерки, които изтичат в неделя. Все още обаче няма решение на магистратите по това искане. \"Не се знае какво е изнесеното количество алкохол, но санкциите могат да бъдат огромни, защото на всеки 100 литра алкохол акцизът е 1000 лв. Наказанията могат да доведат до прекратяване на лиценза\", каза зам.-директорът на Агенция \"Митници\", цитиран от агенция \"Фокус\". По повод оплакванията от доставчици на завода, че заради затварянето на \"Винпром Карнобат\" предназначено за него грозде не се приема и се разваля, от Агенция \"Митници\" уточниха, че е дадена възможност на лицензирания складодържател да приема и съхранява гроздовата реколта с цел недопускане на нейното унищожение\". Юлиан Мирков допълни, че работниците на заводите могат да продължат да ходят на работа, но изнасянето на стока от предприятията е забранено. Той обясни, че контролните действия от Агенция \"Митници\" във \"Винпром Карнобат\" са започнали от 5 септември и са продължили до 20 септември. След тях собственикът на компанията  Миню Стайков   беше обвинен в данъчни престъпления , пране на пари, продажба на акцизни стоки без бандерол и злоупотреби с евросредства.", "date": "2018.09.23", "title": "Нелегален спиртопровод е открит във \"Винпром Карнобат\", обявиха от митниците"}
{"url": "https://www.dnevnik.bg/bulgaria/2018/09/23/3315550_georgi_markov_otreche_che_vodeniiat_ot_nego_komitet_za/", "text": "Категорично опровергавам, това са зловредни слухове, че ще правим президентска партия\". Това заяви в предаването \"Неделя 150\" историкът Георги Марков, който е председател на инициативен комитет от учени и хора на изкуството, обявили се наскоро за \"единение\" на нацията по приоритетни проблеми и теми. Представители на комитета, водени от Марков,  се срещнаха наскоро с държавния глава Румен Радев , за да обсъдят идеите им. А Радев одобри инициативата. Това провокира мнения и тези, че Радев подготвя почвата за своя бъдеща партия, в основата на която да е инициативният комитет. Днес Марков заяви, че това изобщо не отговаря на истината. \"Аз съм категорично безпартиен, самата дума партия, \"парт\" – означава разделяне на народа. А ние търсим единение\", отбеляза той. Марков каза, че са предложили преди години идеите си на предишния президент Росен Плевнелиев, но той не откликнал. Сега се надяват Радев да възприеме инициативата. Преди дни на въпрос на \"Дневник\"  как гледа на идеята да оглави единението на българската нация, лансирана от комитета на Георги Марков, Румен Радев каза : \"Интересен въпрос. Ако го гледате през тази призма, има проблем, понеже толкова много са членовете, че няма да стигнат всички министерски кресла. Шегувам се, разбира се.\" Допълни, че подкрепя дейността на инициативния комитет, понеже обществото имало нужда да говори за единение, тъй като всяко общество, което не проумява смисъла на единението, било обречено. Сред членовете на комитета, които преди ден дадоха пресконференция, са председателят на фондация \"ТАНГРА ТанНакРа\" Петко Колев, поетесата Маргарита Петкова, председателят на Националния съвет на религиозните общности Рупен Крикорян, журналистът Светослав Терзиев, съпредседателят на Дружба \"Родина\" Мустафа Авдиков.", "date": "2018.09.23", "title": "Георги Марков отрече, че воденият от него комитет за единение ще прави президентска партия"}
{"url": "https://www.dnevnik.bg/kultura/2018/09/23/3313743_otkus_ot_ulica_katalin_na_magda_sabo/", "text": "\"Улица Каталин\" е една от най-ярките и въздействащи творби на Магда Сабо, удостоена с наградата \"Севен\" за европейски роман. На \"Улица \"Каталин\" живеят три приятелски семейства: овдовелият майор Биро със сина си Балинт и икономката госпожа Темеш, зъболекарят Хелд със съпругата и с дъщеря си Хенриет и учителят Елекеш със съпругата си и двете си дъщери – Ирен и Бланка. Съдбите им се преплитат през 1934 г., но само десет години по-късно всичко ще се промени за всички. Хелд и съпругата му ще бъдат отведени, дъщеря им ще бъде убита, а майорът ще падне в бой. След войната къщите на трите семейства ще бъдат преустроени в дом за стари хора. Неспокойният дух на Хенриет обаче ще остане и след смъртта като сянка, но и във физическа форма от плът и кръв и ще проследи всяко събитие от живота на оцелелите. Улица \"Каталин\" е символ на невинните и непокварени години от детството, на безгрешната младост. Тази идилична картина ще бъде разрушена от историята, от епохата на Хорти, а след нея и от грубата реалност на войната. Магда Сабо е лауреат на най-високото унгарско литературно отличие на името на Лайош Кошут, а книгите й са преведени на десетки езици. Дебютира като поетеса. През 1949-а е удостоена с авторитетната литературна награда \"Баумгартен\", но по политически причини отличието й е отнето, а самата писателка е уволнена и не може да публикува чак до 1958 година. В този период от живота си Магда Сабо се обръща към прозата. Първата й творба, повестта \"Фреска\", е публикувана, когато свалят забраната върху издаването на нейните произведения, наложена от унгарския диктатор Матиаш Ракоши. Една след друга се раждат книги като \"Кажете на Жофика\", \"Сърната\", \"Синият остров\", \"Бал с маски\", \"Рожден ден\", \"Пилат\", \"Вратата\". Стилът на Сабо се отличава с рядка експресивност и дълбочина на психологическия рисунък. Този издателски проект е финансиран с подкрепата на програма \"Творческа Европа\" на Европейската комисия. превод Нели Димова Процесът на остаряване е различен от този, който ни описват писателите, не съвпада и с дефиницията на медицинската наука. Нито литературни творби, нито лекари бяха подготвили обитателите на улица \"Каталин\" за това с каква особена острота старостта ще хвърли светлина върху онзи полусумрачен, едва доловим коридор, по който са преминали през първите десетилетия на живота си, или пък по какъв начин ще сложи в ред спомените и страховете им, как ще промени възприятията и ценностната им система. Разбираха, че трябва да се съобразяват с определени биологични промени, че в тялото им започва процес на разпад, през който то ще мине също толкова точно и старателно, както от минутата на зачеването им ги бе подготвило за предстоящия път. Наясно бяха и с това, че външността им ще се променя, че сетивата им ще отслабват, че успоредно с фигурата ще се променят вкусът, евентуално навиците и желанията им, че ще стават по-яшни или по-злояди, боязливи, или кой знае, дори докачливи и че закономерността на нещата, които на младини са считали за толкова естествени като самото битие – сънят или храносмилането, също може да стане проблематична. Никой не им беше казал, че отминаването на младостта е стряскащо не защото взема, а защото им дава по нещо. Не мъдрост, не ведрост, не трезвост, не покой. А съзнанието за нарушената Цялост. Един ден просто забелязаха, че старостта бе разбила миналото им, което в годините на юношеството и на относителната младост бяха усещали толкова завършено и всеобхватно: Цялостта се беше разпаднала на части; там беше всичко, включително и онова, което се бе случило с тях до този ден, само че в различна форма. Пространството се беше разчленило на места, времето на часове, събитията на епизоди и обитателите на улица \"Каталин\" найсетне разбраха, че от всичко, съставлявало някога живота им, истинско значение са имали само няколко места, няколко часа и няколко епизода, всичко останало само е запълвало крехкото им битие, както талашита, предназначен да предпази съдържанието от повреда в голям, подготвен за дълъг път сандък. Тогава вече знаеха и че разликата между мъртви и живи е само в способностите, не е от голямо значение. Знаеха също и че в живота всекиму е даден само един човек, чието име да извика в мига на смъртта. Места Никой от тях не можа нито да свикне с жилището, нито да го заобича, само го приемаха, като толкова много други неща. Жилището беше мястото, което ги пазеше от дъжд и пек, и нищо повече, просто по-удобно от бърлога. Винаги беше леко занемарено, макар че госпожа Елекеш даваше всичко от себе си, за да го поддържа чисто, но вродената ѝ разхвърляност осигуряваше ред само за няколко минути, после, сякаш по волята на някаква тайнствена власт, привидната красота и хармония изведнъж просто изчезваха. Гостът вземаше от табличката точно чашата, която беше измила отгоре-отгоре или пък изобщо не беше мила; когато търсеха пепелник, мъжете го намираха пълен с изгорели клечки и фасове, забравяше да го изпразни. От шестия етаж на една относително нова сграда на брега на Дунава се виждаше отсрещният бряг. Прозорците на новото жилище гледаха към предишното, чиято фасада, докато не я ремонтираха заедно със съседните сгради, месеци наред беше закрита от скелета и изглеждаше като познат от детството, който от яд или на шега бе надянал маска и бе забравил да я свали, макар карнавалът да е свършил. Балинт, Ирен или госпожа Елекеш често се заседяваха на балкона и се зазяпваха отвъд Дунава, правеха го дори когато дигнаха къщи и на крайбрежната страна на улица \"Каталин\", а щом господин Елекеш или Кинга влезеха в стаята, се извръщаха и се правеха, че тъкмо са имали някаква работа на балкона. Всички страдаха в това жилище – не само заради високите етажи, малките стаи и липсата на градина, – всеки по своята си причина, но най-вече Елекеш. С изключение на Кинга всички бяха много внимателни с Елекеш, сякаш с напредването на възрастта бяха заобичали някогашните му съвети, с които навремето бе учил учениците си на доброта и красота, и с изтощителна добронамереност му помагаха да избутва дните си. С безпримерна воля Елекеш се беше научил да се грижи за себе си, запълваше времето си с ръчен труд, дори лепеше торбички и кутии за някакво сдружение, поработваше и на пишещата машина, съчиняваше кратки статии по педагогически проблеми; от време на време Ирен му казваше, че е пратила статиите на \"Народна просвета\", където са ги публикували. Елекеш, дори и да не говореше за това, знаеше, че написаното от него не е нито достатъчно свежо, нито достатъчно в крак с времето, за да е излязло, не можеше да е излязло; предполагаемият скромен хонорор, който уж му пращаха, очевидно беше изваден от парите за домакинството, даваха му парите в ръцете, да ги пипне, после ги връщаха на мястото им. Обзавеждането им, като изключим някое и друго преустройство, в общи линии си беше старото, въпреки че, когато се нанасяха тук, заради теснотията им се наложи да продадат много от нещата. Елекеш и сега седеше предимно под бюста на Цицерон. Сам не знаеше защо го прави, след като и плотът, и чекмеджетата на бюрото бяха заети от вещите на Ирен. Два пъти дневно го извеждаха като куче на разходка и макар да жадуваше за аромата на слънцето, вятъра и водата, винаги се съобразяваше с това, че онзи, който го разхождаше, разполага с малко време и има по-важни задачи от тази да се шляе с него край Дунава, така че съвсем скоро учтиво молеше да го приберат у дома. Когато с него излизаше Ирен, тя винаги му купуваше по нещо – сладолед и царевица през лятото, печена тиква и кестени през зимата, Елекеш с отвращение предъвкваше полученото, изпълнен с безпомощност и срам. Кинга се пречкаше на всички, никой нямаше достатъчно търпение за нея, с изключение на Елекеш, но момиченцето от самото начало се демотивираше от това, че дядо му не вижда какво е направило: нито когато му се изплезеше, нито когато от балкона направеше \"магарешки уши\" към минувачите, нямаше авторитет пред нея, тя беше прекалено сигурна в обичта му, не я търсеше. Измъчваше с емоционалните си изблици Балинт, който едва отвръщаше на привързаността ѝ, дори се случваше, изнервен, да ѝ напомни да посети най-сетне баща си и никога да не забравя, че е дете на Пали, не негово. Госпожа Елекеш безнадеждно шляпаше в морето от нечистотия, никога не насмогваше в жилището, от което две стаи заемаха Иренини, и което, от една страна, я нервираше до смърт, защото го намираше за ужасно голямо спрямо това колко слаба и уморена се чувстваше самата тя, от друга страна, го намираше за мизерно, направо унизително малко, ако го сравняваше с къщата от улица \"Каталин\". Когато сновеше из него, постоянно констатираше липсата на изчезнали или прахосани вещи, мебели и при отсъствието на таванското помещение, различните мазета, вградените шкафове и рафтове на килера, понякога – по време на домакинска работа – тя застиваше безпомощно като паметник на безсилието. Бланка толкова ѝ липсваше, че в дните, в които се очакваше писмо от нея, но то все пак не идваше, виеше от мъка; застанала в тясното преддверие, така поглеждаше пощальона, че той свеждаше поглед, сякаш негова беше вината, че проклетият плик, който старицата чакаше, не беше дошъл. Госпожа Елекеш мислеше за Бланка все повече и с все по-голяма страст и все повече се боеше от мига, в който Ирен щеше да приключи работния си ден и да се върне вкъщи. От това впрочем се страхуваха всички, дори и Елекеш, който не виждаше с очите си какво се случва, но все пак можеше да усети как Ирен се появява на прага, споделя колко е уморена, колко претоварена е била през деня в училището и веднага, като някаква машина, се спуска да разтребва. Балинт, госпожа Елекеш и Кинга безмълвни я следяха как ходи от стая в стая, как побутва или издърпва някоя книга, намества някоя ваза. На госпожа Елекеш, която имаше чувството, че се е изморила до смърт от чистене, понякога ѝ се приискваше да издърпа покривката от масата и да метне джунджуриите през прозореца, толкова влудяваща и унизителна беше тази ежедневно подновяваща се борба за ред на масата или на рафтовете, за еднакви разстояния между предметите, чието място или пък последователност така и не можа да научи за толкова години. Когато Ирен викаше, реагираха другояче. Елекеш засрамено слушаше протяжния ѝ неестествен глас, госпожа Елекеш – направо извън себе си от превъзбуда и страх, с какво пак ѝ бяха дали повод да се гневи, а Балинт – с интерес. Ирен се усмиряваше винаги щом забележеше изражението или погледа на Балинт. Когато го видеше да пуши цигара в някой ъгъл и да я гледа едва ли не развеселен, веднага сменяше тона, понякога се разплакваше и всеки път молеше всички за извинение, винаги с все същия текст: остарява, уморена е, изнервена е. Че Ирен не се владее, крещи, ръкомаха, изритва пантофите си, оплаква се и е недисциплинирана сега, впоследствие беше много по-разтърсващо от миналите грехове на Бланка, от която баща ѝ винаги би очаквал, ако не и онова, което беше извършила, то поне нещо непорядъчно, нещо не съвсем почтено. Кинга, която никога не беше виждала Ирен друга, смаяно слушаше как дядо ѝ или баба ѝ говореха за стария дом и за детството на майка ѝ; Ирен – която проверяваше уроците ѝ и като майка беше коректна, но постоянно леко учудена, сякаш не можеше да приеме, че това момиченце е нейно собствено – по никакъв начин не приличаше на онзи сияен образ, който заблестяваше от спомените на Елекешови.", "date": "2018.09.23", "title": "Откъс от \"Улица \"Каталин\"\" на Магда Сабо"}
{"url": "https://www.dnevnik.bg/sviat/2018/09/23/3315552_rusiia_obiavi_izraelskite_vvs_za_svalianeto_na_ruskiia/", "text": "Вината за гибелта на руския самолет Ил-20 в Сирия на 17 септември изцяло е на военновъздушните сили на Израел и на тези, които са взели съответното решение, заяви днес на брифинг говорителят на министерството на отбраната на Русия Игор Конашенков, цитиран от ТАСС, предаде БТА. Според него представените обективни данни сочат, че действията на израелските пилоти, довели до гибелта на 15 руски военни, говорят или за непрофесионализъм, или най-малкото за престъпна небрежност. Той подчерта, че изтребителите на ВВС на Израел вечерта на 17 септември са действали \"в района на полосата за захождане при кацане на летището в Хмеймим не само на военни, но и на граждански пътнически самолети\". Израел предупредил Русия за удара на неговите изтребители Еф-16 в Сирия едновременно с началото на атаката, нарушавайки договора за предотвратяване на инциденти, допълни Конашенков. Министърът на отбраната на Израел Авигдор Либерман изрази днес надежда, че отношенията с Русия ще могат да бъдат нормализирани след кризата, породена от свалянето на самолета Ил-20 на 17 септември. Той направи това изявление в интервю за израелското държавно радио \"Кан\", отговаряйки на въпрос за резултатите от преговорите в Москва в четвъртък на командващия ВВС на Израел Амикам Норкин. \"Мисля, че ситуацията е под контрол, постоянно се води диалог, затова съм убеден, че ще успеем да регулираме ситуацията\", допълни Либерман, цитиран от ТАСС. Израелските изтребители не били се крили зад руския самолет  Израелските военни повториха позицията си, че израелските действия не са причина за свалянето на руски самолет в Сирия миналата седмица, предаде ДПА, цитирана от БТА. Армията заяви, че нейни изтребители не са използвали за прикритие руския самолет (твърдение, което Москва повтори и днес) и че те са се намирали в израелското въздушно пространство по времето, когато руският самолет е бил свален от сирийски огън. Израел отбеляза, че изчерпателните, прецизни и фактологични подробности са известни на съответните специалисти в руските въоръжени сили и че механизмът за координиране на действията между двете страни \"е действал в съответния момент\". Безопасността и здравето на руските военни в Сирия са ключов елемент при всяко одобрение за определено действие, дадено от висшите военни в израелската армия и в Израел, подчерта в изявление израелската армия.", "date": "2018.09.23", "title": "Русия обвини израелските ВВС за свалянето на руския Ил-20 в Сирия, Израел отрича"}
{"url": "https://www.dnevnik.bg/skorost/2018/09/23/3314861_fotorazkaz_h1_ili_h2_-_tova_e_vuprosut/", "text": "Клонираните атакуват! Не, не става въпрос за Епизод II на \"Междузвездни войни\", а за една от актуалните тенденции в автомобилната индустрия. Най-общо казано, на базата на един модел се създават няколко, насочени към различни целеви групи. Предимството е, че с минимум допълнителни разходи се постига максимум ефект. Типичен пример е  . Доскоро почитателите на баварската марка, търсещи компактен кросоувър, можеха да купят  , но вече имат избор. Логичният въпрос е кой модел какво предлага и каква е разликата между тях.", "date": "2018.09.23", "title": "Фоторазказ: Х1 или Х2 - това е въпросът"}
{"url": "https://www.dnevnik.bg/sviat/2018/09/23/3314934_za_pruv_put_ot_2010_g_demokratite_sa_po-sklonni_da/", "text": "За пръв път от 2010 г. насам демократите са по-склонни да гласуват от републиканците, показва проучване на \"Ройтерс\"/\"Ипсос\" преди междинните избори на 6 ноември. Ентусиазмът сред всички демографски групи на демократите се е повишил в сравнение с предишните  междинни избори  през 2014 г., като най-активни вероятно ще бъдат  жените над 60 години  – 74% от тях се готвят да пуснат бюлетина, скок с 18 процентни пункта в сравнение с преди 4 години. За възрастните републиканки процентът е 64% - с 4 пункта по-ниско от предишните избори. Демократите са по-активни дори сред групите, които биха били по-склонни да подкрепят Тръмп:  бели американци  без университетска диплома и редовно посещаващи църкви. За междинните избори ентусиазъмът е важен, защото по традиция гласуващите на тях са по-малко, отколкото когато се провеждат едновременно с вота за президент. Възможно е избирателите на опозиционната партия да обърнат контрола върху Камарата на представителите и на Сената, където сега републиканците имат крехко мнозинство. Това се случи през 2010 г. - месеци след като демократите прокараха през Конгреса  здравната реформа на Барак Обама , републиканците спечелиха повече места в долната камара. Сега Тръмп вдъхновява демократите дори повече, коментира политологът Джан Лийли, защото връща назад всичко, направено от Обама. Допълнителен фактор е и номинацията на Брет Кавана за член на Върховния съд – освен че се боят, че може да отмени фундаментални решения за правото на аборт, демократите са възмутени и от обвиненията в сексуално насилие, разкрити в последните дни.", "date": "2018.09.23", "title": "За пръв път от 2010 г. демократите са по-склонни да гласуват от републиканците"}
{"url": "https://www.dnevnik.bg/detski_dnevnik/2018/09/17/3312068_zapoznaite_se_sus_snajnite_vikingi_i_tehnite_stroini/", "text": "Запознайте се със снажните викинги и техните стройни моми. \"Викингите идват!\" от финландския писател Маури Кунас е вече по книжарниците, съобщиха от издателство \"Дамян Яков\". Славата на безстрашните и неудържими мореплаватели от Севера се разнесла чак до бреговете на Англия още през 793 г., а историите за техните приключения вълнуват и малки, и големи дори и в наши дни. В духа на старите саги на северните народи Маури Кунас разказва осем шеговити истории за викингите от ония времена. Представя и много легендарни герои, като например Гунар от Овнешкия фиорд, който се перчел с героичните си подвизи, берсерка Ерик, който ненавиждал да му викат мамино синче, проницателното момиче на име Досетливата Óса, а също и Ягодка, която мучала от носталгия по дома. Книгата е предназначена за деца между 4- и 12-годишна възраст. Преводът от фински е на Росица Цветанова.", "date": "2018.09.23", "title": "Запознайте се със снажните викинги и техните стройни моми"}
{"url": "https://www.dnevnik.bg/sport/2018/09/23/3315548_kolko_blizo_e_obediniavaneto_na_svetovnite_titli_v/", "text": "Антъни Джошуа се справи уверено с поредното изпитание на ринга и отново насочи поглед към обединяването на всички световни титли в тежката категория. Британският боксьор нокаутира Алексанър Поветкин на \"Уембли\"  за 22-ата си победа от 22 мача в професионалния бокс и защити четирите си пояса. От това да се превърне в първия абсолютен шампион в дивизията от Ленъкс Люис насам го дели само една титла - на Световния боксов съвет (WBC), която се държи от Дионтей Уайлдър. След мача с Поветкин Джошуа обяви, че със сигурност следващият му мач ще е на 13 април на \"Уембли\". \"Моята цел №1 е Уайлдър. Това е. Нека не говорим за втори и трети вариант. Уайлдър, това е. Вече нямам задължителни защити, нали така? Няма претенденти, няма кой да се намеси в плановете. Всеки е добре дошъл да се изправи срещу мен. Ясно е, че винаги има трудности при преговорите. Но спортът е за феновете. Понякога се налага да се биеш със задължителни претенденти, както направих тази вечер. Сега е моментът да дадем на феновете това, което искат, защото спортът съществува заради тях\", заяви Джошуа. Голямото желание на британеца беше да срещне Уайлдър още тази година. Преговорите между двете страни обаче се провалиха и затова олимпийският шампион от Лондон 2012 се насочи към мач с претендента на WBA Поветкин. След мача на \"Уембли\" промотърите на Джошуа и Уайлдър обещаха, че отново ще седнат на масата за преговори в опит да договорят най-очаквания боксов мач за април. Засега обаче двете страни не изглеждат близо до осъществяването на суперсблъсъка. Те се разминават доста в претенциите си, а никой не показва склонност да отстъпи. Така в закани и взаимни обвинения кой повече бяга от мача преговорите най-вероятно ще се проточат още дълго. Уайлдър обяви тази седмица, че следващият му опонент на ринга  ще е друг от непобедените боксьори в тежката категория - бившият световен шампион Тайсън Фюри. Двубоят трябва да се състои на 1 декември в САЩ, като все още се чака официално потвърждение за мястото. \"Вече сме изпратили на Уайлдър подписан договор за мач на 13 април. Ще се договорим за условията с него, ако победи Тайсън Фюри. Ако Фюри победи, ще огледаме какви са ни опциите\", обясни президентът на \"Мачрум спорт\" Бари Хърн, баща на промотъра на Джошуа Еди Хърн. Разминаването Екипите на Уайлдър и Джошуа си размениха обвинения в липса на комуникация. Еди Хърн обвини американеца и неговия тим, че не отговарят на имейлите. Мениджърите на Уайлдър отрекоха и заявиха, че са отговаряли на всяка кореспонденция. Те твърдят, че от британския лагер предлагат на клиента им договор, в който опция за реванш ще има само ако Уайлдър спечели. \"Еди Хърн обикновено лъже. Имаше имейл, изпратен до него и баща му Бари в понеделник. В него беше казано много ясно какво трябва да се случи, за да стигнем до сделка. Така че нещата, които говори, са пълни глупости. Казах му го много ясно. Вместо да ни пращаш глупости (договор, който предлага на Уайлдър реванш само ако спечели), изпрати ни истинска оферта и ние ще отговорим\", каза един от мениджърите на Уайлдър Шели Финкел. Финкел предложи среща лице в лице с промотърите на Джошуа следващия месец, за да уточнят всички детайли. \"Ако (Бари Хърн) иска да се срещнем на 6 или 7 октомври, ще се радвам. Но ако не получим истинска оферта, просто си губим времето\", каза Финкел пред World Boxing News. \"Всички неща, които наговори Еди, не са верни. Истината е, че те ми изпращат имейли и аз отговарям всеки път. Дори тази седмица им писах в петък. Ако искате, ще ви покажа. Ако те наистина искат да се бият с Дионтей, да ни пратят истинска оферта. В противен случай да спрат да повтарят, че нямат никакъв отговор от нас\", каза още мениджърът на Уайлдър. Еди Хърн заяви след мача с Поветкин, че Джошуа е готов да се изправи срещу всеки и сега всичко зависи от американеца и неговия екип. \"Ако не иска да се бие, няма какво да направим. Антъни не е световен шампион в \"Инстаграм\", а истински световен шампион. Има четири световни титли, изправя се срещу абсолютно всички, боксира се с всички задължителни претенденти.\" \"Ще опитаме отново да уредим мач с екипа на Уайлдър. Нека първо видим дали ще има мач Уайлдър-Фюри, защото няма уточнена зала, а без това не могат да подпишат договор\", допълни промотърът на Джошуа. Вариантите Джошуа и Хърн обявиха, че ако голямата цел за мач с Уайлдър през април не се осъществи, най-вероятният следващ съперник на британеца ще е неговият сънародник Дилиън Уайт. Двамата се срещнаха в края на 2015 г., когато Джошуа спечели с нокаут в седмия рунд. Оттогава Уайт напредна много в дивизията и записа солидни победи срещу боксьори като Дерек Чисора, Роберт Хелениус, Лукас Браун и доскорошния световен шампион на WBO Джоузеф Паркър. \"Дилиън е сериозен боец и сериозно предизвикателство. Изпитваме голямо взаимно уважение. И двамата сме зверове, и двамата сме лъвове в джунглата\", каза Джошуа минути след нокаута срещу Поветкин, попитан коя е най-вероятната опция извън Уайлдър. Хърн потвърди: \"Ако не е Уайлдър, мисля, че Уайт ще е следващият\", каза той, но добави: \"Нашият фокус остава сто процента върху това да направим Джошуа абсолютен световен шампион в тежката категория.\" Бари Хърн изключи варианта Джошуа да се боксира с Фюри, ако бившият световен шампион победи Уайлдър. По думите му 30-годишният британец, който наскоро се завърна на ринга след близо тригодишно отсъствие заради проблеми с кокаина и депресията, няма да е готов за мач на 13 април. Собственикът на \"Мачрум\" посочи и две други пречки. Според него в договора между Уайлдър и Фюри със сигурност ще има клауза за реванш, ако американецът загуби. \"Освен това (промотърът на Фюри Франк Уорън) ще иска абсурдно много пари. Ще иска подялба 50:50 срещу боксьор №1 в тежката категория, което не е реалистично. Могат да забравят за това\", заяви Хърн. В тази ситуация който и да спечели сблъсъка между Уайлдър и Фюри, осъществяването на мач за обединяването на всички световни титли ще мине през доста пречки и ще се забави. Това може да отвори вратите пред някого от задължителните претенденти да стигне по-скоро до двубой с Джошуа. Сред тях при по-дълго забавяне на преговорите с Уайлдър може да се окаже и Кубрат Пулев, ако победи Хюи Фюри в София на 27 октомври.", "date": "2018.09.23", "title": "Колко близо е обединяването на световните титли в тежката категория"}
{"url": "https://www.dnevnik.bg/bulgaria/2018/09/23/3315570_gerb_pokani_ninova_da_stane_individualen_chlen_na_enp/", "text": "ГЕРБ покани лидера на БСП да стане индивидуален член на Европейската народна партия (ЕНП), за да гласува в подкрепа на правителството на Виктор Орбан. Идеята даде депутатът Тома Биков на извънредна пресконференция днес. Повод му даде фактът, че евродепутатите на ГЕРБ, които са част от ЕНП,  не подкрепиха в Европейския парламент доклада , предлагащ Унгария да бъде лишена от глас в евросъюза заради нарушаване на демократичните ценности, докато евродепутатите на БСП в Партията на европейските социалисти (ПЕС) не бяха толкова единодушни. Днешната пресконференция беше предизвикана от  твърденията на Нинова, че Борисов лъже  по казуса \"Унгария\". Тома Биков определи поведението на Нинова като сблъсък между една лидерка на втората по сила партия и реалността. \"А реалността е, че нашите евродепутати гласуваха против декларацията за отнемане на гласа на Унгария в ЕС. След това на оперативно заседание правителството взе решение за изработване на позиция, когато този въпрос бъде поставен на Съвета на ЕС, и тя да е в посока подкрепа\", каза Биков. Той припомни, че при евродепутатите на БСП ситуацията е била различна, като Сергей Станишев е бил \"за\" санкциите, Момчил Неков е бил против, Петър Курумбашев не е гласувал, а Георги Пирински изобщо не е бил в залата. \"Вадим извода, че позицията на Нинова е нейна лична. Забележете – след като е минало гласуването, тя е заела позиция – и то противно на тази на лидера на ПЕС Сергей Станишев\", посочи Биков. \"Малко е като \"Исках да гласувам, ама нямах желание\", обобщи депутатът и покани Нинова да стане индивидуален член на ЕНП и да подкрепя позициите на ГЕРБ.", "date": "2018.09.23", "title": "ГЕРБ покани Нинова да стане индивидуален член на ЕНП, за да подкрепи Орбан"}
{"url": "https://www.dnevnik.bg/biznes/2018/09/23/3315565_protestirashtite_ot_vinprom_karnobat_zaplashvat_s/", "text": "Протестиращи работници от предприятията на арестувания бизнесмен Миню Стайков обвиниха служителите на Агенция \"Митници\" в бездействие и счупиха чашите им за кафе,  като ги прогониха  от беседка до входа на предприятието в карнобатското с. Церковски. Работниците от \"Винпром Карнобат\" протестират за втори ден, като обвиняват държавата и правителството в умишлено възпрепятстване на работния процес във винпрома в полза на конкурентни компании. Протестите на хората започнаха в петък, когато Агенция \"Митници\" заедно с жандармерията предприеха действия по затваряне на обектите в Карнобатско заради \"констатирани нередности по ЗАДС\". Става въпрос за три фабрики за бутилиране на алкохол – две в село Церковски и една в съседното село Венец. Днес пред входа на фабриката на \"Сис индустрийс\" в карнобатското село Церковски се събраха над 200 протестиращи със скандирания \"Оставка\", \"Искаме справедливост\", \"Не искаме ново КТБ\". Районът и пътищата около предприятието през целия ден бяха наблюдавани от екипи на полицията и жандармерията. Протестът ще продължи до края на деня, когато ще стане ясно дали се удължава 48-часовият срок, за който Агенция \"Митници\" запечата в петък следобед обектите на групата. Имало опасност от промишлена авария Междувременно  от агенцията поискаха удължаване на този срок . \"Ако запорът продължи и другата седмица, това ще доведе до окончателния фалит на предприятието\", смята консултантът на \"Винпром Карнобат\" Димитър Гайдарски. \"Спирането на съоръженията в заводите може да предизвика огромна промишлена авария заради некомпетентността на митническите служители, които ни заповядаха да спрем дестилацията веднага, въпреки че те не трябва да бъдат спирани едновременно\", посочи той. Само в единия от заводите има 1.5 млн. тона ферментираща маса. Във ферментация стоят и около 2 млн. литра вино, които, ако не бъдат дестилирани през следващите дни, ще станат на оцет, опасяват се технолозите. От предприятието предлагат преработването на суровината да продължи, макар и под наздора на митнически инспектори. За два дни загубите били за 10 млн. лв Днес митничарите допускаха влизането на камиони с грозде, тъй като то не е акцизна стока, но не и изнасянето на готова продукция. \"Съдовете ни са пълни с вино и няма как да използваме пристигащото грозде\", обясниха технолозите. В 20-те хиляди декара лозови масиви на компанията стоят неприбрани около 4 милиона килограма грозде. Само за двата дни, в които е запечатан, \"Винпром Карнобат\" е натрупал загуби за 10 млн. лв., посочи търговският директор на предприятието Емил Пилев. Вследствие на забраната винпромът вече губи част от партньорите си както в страната, така и зад граница, твърди Стоян Стоянов, директор \"Винопроизводство\" и на Данъчен склад \"Сис индустрис 2\". Целта е пазарите на \"Винпром Карнобат\" да бъдат завзети от конкурентна фирма и това става с помощта на държавата, убеден е Иван Колев, директор \"Логистика\" на \"Топаз мел\". Холдингът осигурява работа на около 3000 души от Карнобат и региона. Те се страхуват, че ако винпромът фалира, ще останат без препитание. \"Пет човека от семейството ми работят във \"Винпром Карнобат\". Цели фамилии работят тук от години. Вече 48 часа всички сме в шок, че оставаме на улицата\", каза Жанета Димова, служител в предприятието. Протестиращите заявиха, че са готови на гражданско неподчинение с блокиране на пътища и жп линии.", "date": "2018.09.23", "title": "Протестиращите от \"Винпром Карнобат\" заплашват с гражданско неподчинение"}
{"url": "https://www.dnevnik.bg/sport/2018/09/23/3315654_ludogorec_oburna_botev_ot_02_do_32_i_otnovo_se_dobliji/", "text": "С победен гол на Марселиньо в 89-ата минута \"Лудогорец\" направи  втори пореден обрат в Първа лига  и отново се доближи на две точки от лидерите ЦСКА и \"Левски\". Шампионите изоставаха с 0:2 срещу \"Ботев\" (Пловдив) след едно полувреме игра, но спечелиха гостуването си в Коматево с 3:2. \"Лудогорец\" записа трета поредна и общо шеста победа от девет мача в първенството. Тимът от Разград събра 20 точки, а ЦСКА и \"Левски\", които се изправят един срещу друг в следващия кръг, имат по 22. \"Ботев\" допусна четвърто поражение за сезона и остава на 11-а позиция с 11 точки. Домакините започнаха много силно мача в Коматево и поведоха с 2:0 само за 14 минути. В осмата минута Серкан Юсейн беше изведен на скорост вляво от вратата, напредна, финтира Козмин Моци и с десния крак насочи топката под гредата. Шест минути по-късно Тодор Неделев удвои аванса на \"Ботев\". От позиция, която предполагаше центриране с левия крак, плеймейкърът на \"Ботев\" реши да стреля директно в близкия ъгъл. Вратарят Ренан реагира късно и позволи топката да се озове в мрежата. \"Ботев\" продължи да играе по-добре и можеше да стигне дори до трети гол. \"Лудогорец\" правеше опити да атакува, но така и не създаде реална голова възможност през първото полувреме. Десет минути след почивката шампионите получиха възможност да намалят изоставането си. Диого Кампос направи необмислен шпагат в наказателното поле, а Сисиньо се възползва от ситуацията и си спечели дузпа. Козмин Моци застана зад бялата точка и не сбърка за 1:2. Пет минути по-късно резултатът беше изравнен. Джоди Лукоки беше изведен вдясно и центрира от аутлинията, а останалият непокрит Май Малангу прати топката в мрежата с глава. Минута преди края на редовното време \"Лудогорец\" стигна до трето попадение. Антон Недялко свали топката с глава след центриране от корнер, Малангу направи несполучлив удар, но топката се озова в Марселиньо, който от границата на вратарското поле я насочи във вратата с пета. Домакините протестираха за засада в тази ситуация, но се оказа, че Йордан Минев я покрива.", "date": "2018.09.23", "title": "\"Лудогорец\" обърна \"Ботев\" от 0:2 до 3:2 и отново се доближи до първото място"}
{"url": "https://www.dnevnik.bg/sport/2018/09/23/3315676_bulgarskite_voleibolisti_napusnaha_svetovnoto_sled/", "text": "Българският национален отбор по волейбол приключи със загуба участието си на световното първенство, на което е домакин. Воденият от Пламен Константинов състав отстъпи с 2:3 (19:25, 14:25, 25:21, 25:19, 10:15) срещу Канада в София. Още преди двубоя  българският отбор беше останал без възможности за влизане в шестицата . Преди ден след тежката загуба от САЩ  Константинов си пожела отборът да се представи достойно в последния мач на българска земя от турнира . Това обаче стана частично, тъй като съставът имаше лошо начало срещу Канада, а късното пробуждане не беше достатъчно за пълен обрат. Загубата остави България на третото място в група G, а канадците излязоха втори. Поражението означава, че националите ще завършат извън осмицата на световното първенство. Това има пряко отражение на класирането в световната ранглиста, от която се определя участието в квалификациите за олимпийските игри в Токио 2020. България приключи с четири победи и четири загуби на световното. Големият проблем се оказа поражението срещу Иран в първия мач помежду им във Варна. Срещу Канада най-резултатен за българския отбор беше влезлият като резерва Николай Учиков с 20 точки, а Тодор Скримов добави 16. Капитанът на съперника Джон Перин и Николас Хоуг завършиха съответно с 18 и 15 точки за победата. Българите изиграха много слабо първите два гейма. Съперникът се възползва от това и взе огромна преднина още в началото и след това държеше аванса си до края. Едва в третия гейм българският отбор с подкрепата на публиката съумя да се вдигне. Това даде резултат и след силна серия в края националите взеха третата част. Подобрената игра и импулсът доведоха до успех и в четвъртия гейм, което отвори вратите към пълния обрат. В тайбрека обаче голямо изпитание се оказа канадската блокада - още до средата съперникът четири пъти спря българската атака. Отборът на Канада натрупа преднина и това се оказа ключът към успеха му.", "date": "2018.09.23", "title": "Българските волейболисти напуснаха световното след нова загуба"}
{"url": "https://www.dnevnik.bg/sport/2018/09/23/3315679_ronaldo_povede_juventus_kum_peta_poredna_pobeda_v/", "text": "С два късни гола на Кристиано Роналдо и Федерико Бернардески \"Ювентус\" спечели неочаквано трудна победа с 2:0 като гост на новака \"Фрозиноне\" и продължава без грешка от началото на сезона в Серия А. Шампионите записаха пети успех от пет мача и запазиха разликата от три точки до втория \"Наполи\". Роналдо, който през седмицата беше изгонен при дебюта си за \"Ювентус\" в Европа, се оказа решаваща фигура във втори пореден шампионатен мач. След като в предишния кръг вкара два гола при успеха с 2:1 срещу \"Сасуоло\", този път португалецът поведе \"старата госпожа\" към победата с попадение в 81-ата минута. \"Ювентус\" дълго време не успяваше да намери път към вратата, а Роналдо пропусна няколко отлични възможности да открие резултата. Девет минути преди края на редовното време натискът на гостите даде резултат. Миралем Пянич проби в наказателното поле и стреля. Ударът му беше блокиран, но топката попадна в Роналдо, който от точката на дузпата я насочи с левия крак в близкия ъгъл. В добавеното време на мача влезлият като резерва Бернардески получи подаване от Миралем Пянич и с хубав удар от границата на наказателното поле подпечата победата на \"Ювентус\". \"Фрозиноне\" допусна четвърта загуба от пет мача и остава един от двата отбора без загуба от началото на сезона. Новакът в Серия А е предпоследен в класирането с една точка, като все още няма отбелязан гол при 12 допуснати. По-назад е само \"Киево\", който има две равенства, но е наказан с отнемане на три точки. \"Наполи\" продължи преследването на \"Ювентус\" след победа с 3:1 като гост \"Торино\" в първия неделен мач, а \"Рома\" и \"Милан\" продължиха кошмарния си старт на сезона. \"Вълците\" загубиха с 0:2 като гости на \"Болоня\" и остават само с пет точки от пет мача. \"Милан\" завърши 2:2 у дома с \"Аталанта\", след като допусна изравнителен гол в добавеното време, и също събра пет точки.", "date": "2018.09.23", "title": "Роналдо поведе \"Ювентус\" към пета поредна победа в Серия А"}
