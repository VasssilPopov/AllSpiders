{"url": "http://www.dnevnik.bg/evropa/2017/07/21/3010995_nacionalniiat_front_na_lyo_pen_obmislia_golemi_promeni/", "text": "Ръководството на крайнодясната френска партия Национален фронт се събира днес, за да преразгледа платформата на партията след няколко последователни изборни загуби. Не са изключени съществени промени – от името на партията до убеждението ѝ, че Франция трябва да възстанови франка, съобщи \"Ройтерс\". Въпреки проучвания на общественото мнение, които показват голяма подкрепа за антиевропейските, антимиграционни позиции на партията, тя се представи по-зле от очакваното на последните избори. Макар че отиде на балотаж, лидерът на партията Марин льо Пен  загуби президентските избори през май  от центриста Еманюел Макрон с повече гласове от очакваното. На  парламентарните избори  месец по-късно партията също се представи относително зле, спечелвайки само 8 места в 577-местната долна камара. За регистриране на парламентарна група са нужни поне 15 депутати. Партията е раздирана от конфликти между фракциите, особено в отношението към еврото, заради което мнозина смятат, че Льо Пен е изплашила доста избиратели на президентския вот. По-крайните членове искат Франция да излезе от еврозоната и да се върне към франка. По-умерените искат да останат в еврозоната, макар и да опонират на други елементи на нейната интеграция. Проучвания показват, че мнозинството от френските избиратели иска да запази единната валута. Друг основен въпрос пред делегатите е дали да променят името на партията, както анонсира и самата Марин льо Пен в първата си реч вечерта на изборното поражение. Много от тях искат да го сменят, понеже носи негативни конотации и се свързва с основателя на партията и баща на сегашния лидер Жан-Мари льо Пен, известен с провокативния си стил и нескрити расистки убеждения. Името \"плаши\" хората, според заместник-председателя на партията Флоран Филипо.", "date": "2017.07.21", "title": "Националният фронт на льо Пен обмисля големи промени"}
{"url": "http://www.dnevnik.bg/morski/2017/07/21/3011132_porednite_nomera_na_varnenskata_obshtinska/", "text": "Кметовете на четири варненски района сами, единодушно, на едни и същи дати и с писма с поредни изходящи номера са поискали подмяната на по-скъпите метални контейнери за смет, разположени на територията им, с по-евтини - пластмасови. Това става ясно от отговор на въпроси, зададени от \"Дневник\" до централната общинска администрация в града. В няколко поредни текста по темата  вече информирахме, че в противоречие с договорите, сключени от община Варна и дружествата \"ЗМБГ\" АД и Консорциум \"Варна 1\" ДЗЗД за събиране и транспортиране на отпадъци, вместо изрично упоменатите \"поцинковани, сиви контейнери от метал\" по улиците на града са разположени черни, пластмасови леснозапалими съдове. Според офертите на няколко български фирми, предлагащи метални контейнери за смет тип \"бобър\", единичната им цена е от над 480 до 510 лв. В същото време цената на пластмасовите, поставени по улиците е точно 338 лв. за брой.  Това прави разлика между 140 и 170 лв. за един контейнер  и означава в цените на всички над 2700 подменени контейнери (според общинската справка).  Как ще се отрази тази разлика на общата стойност от 61 млн. лв., за която са сключени договорите със \"ЗМБГ\" АД и Консорциум \"Варна 1\" ДЗЗД , не става ясно. Отговора на зададените въпроси е подписан от Николай Няголов, директор на общинската дирекция \"Управление на сигурността и контрол на обществения ред\" във Варна. В нея е записано, че подмяната е поискана с писма от кметовете на централния район \"Одесос\" и още три - \"Приморски\", \"Младост\" и \"Владислав Варненчик\". в исканията, отправени от кметовете на \"Одесос\" и \"Приморски\" е, че те носят една и съща дата – 25 юли 2016 г., или по-малко от месец, след като кметът на Варна Иван Портних (чрез упълномощено лице) е подписал рамковите договори със \"ЗМБГ\" АД и Консорциум \"Варна 1\" ДЗЗД на 30 юни м.г. Защо искането за корекция не е станало преди това от отговорите на Няголов също не е ясно. е, че и двете писма на районните кметове са заведени с поредни номера в деловодството на общината. Същото е положението с исканията за подмяна на металните контейнери с пластмасови и в другите два района - \"Младост\" и \"Владислав Варненчик\". Те отново са с съставени на една и съща дата – 26 април т.г. и са с поредни регистрационни номера. Това очевидно е станало само дни, след като общинският съветник Григор Григоров (Реформатори и патриоти) е поискал от местната администрация обяснение за подмяната. За нея той съобщи на 19 май т.г. по време на проведеното тогава заседание на Общинския съвет. Веднага след това в неофициален отговор на въпрос на БНР , Иван Портних обясни, че пластмасовите контейнери са били поставени И тук обаче има смущаващо разминаване в отговорите, които различни представители на общинската администрация във Варна дават на един и същи въпрос. По-рано този месец в друго писмо до \"Дневник\"  зам.- кметът на Варна Тодор Иванов обясни, че пластмасовите контейнери са разположени по улиците на града във връзка с \"естетизация на градската среда  и намаляване шумовото замърсяване при обслужването на контейнерите за битови отпадъци в определени микрорайони\". Същата формулировка е записана и в последващата справка, подписана този път от подчинения му Николай Няголов. Какво е имал предвид зам.-кметът на Варна, твърдейки, че по-евтини контейнери са поставени само \"в определени микрорайони\"? Проверка на територията на централния градски район \"Одесос\" показва, че с единични изключения, там всички контейнери са полиетиленови. Същият тип съдове за събиране на битовата смет са разположени и в район \"Приморски\", край магистралата Варна - \"Златни пясъци\", дълга около 20 км., в кварталите и вилната зона край нея, както и на територията на курортите \"Св. Св. Константин и Елена\" и \"Златни пясъци\". Любопитна подробност е, че според сайта на района \"заедно с прилежащите 12 селищни образувания той е най – големият по територия в страната, с територия от 5110 хектара\". \"Консорциум Варна 1\" и \"ЗМБГ\", свързани с братята Кирил и Георги Домусчиеви. При обявяването на процедурата Варна беше разделена на пет зони, като фаворитите не се състезаваха заедно за нито една от тях. В \"Консорциум Варна 1\" влизат дружествата \"Ай Ес Ви трейд\" и \"Нелсен чистота\". Първата е собственост на две физически лица, но от публикуваните й финансови отчети става ясно, че се финансира от свързаното с Домусчиеви дружество \"Есте пропъртис\". През 2009 г. то е отпуснало заем от 9.7 млн. евро на \"Ай Ес Ви трейд\", а за контакти е посочен e-mail с разширение huvepharma.com, съвпадащо с името на компания, която също е от групата на братята. \"ЗМБГ\" АД също има връзки с Домусчиеви. В капитала й с 40% участва дружеството \"Бул инвест груп 2009\", което е собственик на футболния клуб \"Лудогорец\".", "date": "2017.07.21", "title": "Поредните номера на варненската общинска администрация"}
{"url": "http://www.dnevnik.bg/sviat/2017/07/21/3011143_handelsblat_turciia_e_vkljuchila_681_germanski_firmi_v/", "text": "Най-малко 681 германски фирми са включени в списък, предаден на службите на страната от турските власти по подозрения за връзки с терористични организации. Това сочи публикация на  в. \"Ханделсблат\" , цитирана от водещите германски медии и позоваваща се на източници от германските служби за сигурност. Списъкът е около 10 пъти по-голям, отколкото съобщи вестник \"Ди цайт\" по-рано тази седмица. Според информацията на \"Ди цайт\" ставаше дума за 68 компании, които според Анкара \"поддържат тероризма\". \"Ханделсблат\" се позовава както на източници, свързани с правителството, така и на лица от службите за сигурност на Германия. Двама представители на турския кабинет  отрекоха подобен списък да съществува  и го определиха като \"фалшива новина\" още след публикацията на \"Ди цайт\", според която \"черният списък\" е по-кратък. Германските власти обаче още тогава потвърдиха, че са получили подобен списък, без да дадат подробности. Въпросните предприятия имат връзки с движението на живеещия в САЩ проповедник Фетхуллах Гюлен, което според Анкара стои зад неуспешния опит за преврат миналата година и което турските власти наричат \"Фетхуллахистка терористична организация\" (ФЕТО), се казва в списъка, изпратен от Турция. В кабинета на канцлера Ангела Меркел обаче определят списъка като \"абсурден\" и \"смехотворен\", а обвиненията към въпросните юридически лица - като лишени от конкретика, разказват \"Цайт\" и \"Ханделсблат\". Германското следствие междувременно поискало допълнителна информация от турските власти, но за момента няма отговор. \"Турция се държи като противник\" Също в петък след обяд шефът на германската Служба за защита на конституцията (контраразузнаването) Ханс-Георг Маасен обяви, че настоящия момент на криза в отношенията между Анкара и Берлин институцията му разглежда действията на колегите от турция като вражески. \"Третираме Турция като противник,\" каза Маасен, цитиран от сайта на сп. \"Шпигел\". Според него турските служби в момента се държат в Германия \"противно на правилата\". По-рано тази година германските служби съобщиха, че турското разузнаване извършва шпионаж в Германия, за да следи лица, свързани с мрежата на Гюлен. От медии в Турция, близки до властта, дойдоха  обратните обвинения  - че Гюлен е в съюз с германските служби. Наблюдението, осъществявано от контраразузнаването, се базира на предложението, че Турция е противник от времето около неуспешния опит за преврат и се базира на промените в турската вътрешна политика и в работата на службите ѝ, добави Маасен. \"Вече не я възприемаме като партньор... с оглед на операцията за влияние, (която Турция осъществява) в Германия.\" По думите му турската служба МИТ много често се меси в живота на общността от турски произход в Германия, която наброява няколко милиона души.", "date": "2017.07.21", "title": "\"Ханделсблат\": Турция е включила 681 германски фирми в \"черен списък\" за връзки с Гюлен"}
{"url": "http://www.dnevnik.bg/sviat/2017/07/21/3010513_bulgariia_sliza_s_tri_mesta_v_indeks_za_gotovnost_za/", "text": "България е на 50-то място в тазгодишния индекс на готовността за реагиране на промени, подготвен от консултантската компания KPMG. В последния доклад – публикуван през 2015 – България беше на 47-мо място. Индексът оценява готовността на 136 държави да се възползват от възможностти и да избягват опасности, изникнали в резултат на някаква промяна. Той се основава на възможностите за справяне с промени на три сектора във всяка страна – бизнес, правителствен и обществен. Според тези критерии възможностите на българския бизнес, както и на правителствения сектор, са спаднали леко от нивата през 2015 и са на 61-ва позиция. По-високата цялостната позиция на страната е резултат от възможностите на гражданското общество, които са на 42-ро място и леко са се подобрили спрямо 2015. Румъния се нарежда едно място преди България. Тя се е изкачила с 32 места спрямо 2015 и е посочена като една от трите (заедно с Италия и Бутан) с най-бързо подобряване на показателите си в индекса, в резултат на голям скок във възможностите на правителствения сектор. Непосредствено след България се нареждат Сърбия, Ботсвана, Македония и Гърция. Първите 10 1. Швейцария 2. Швеция 3. Обединени арабски емирства 4. Сингапур 5. Дания 6. Нова Зеландия 7. Холандия 8. Финландия 9. Германия 10. Великобритания От първите 10 страни, 6 са членки на ЕС. Всяка от първите 32 страни в класацията е оценена от KPMG като държава с високи доходи. От страните от ЕС, които присъстват в доклада, само България и Румъния не попадат в тази категория. САЩ са на 12-то място, Турция на 62-ро, а Русия на 72-ро. \"Нарастват очакванията на гражданите, които са все по-образовани, по-информирани и по-ангажирани, те искат да видят повече справедливост\", заяви пред \"Ройтерс\" Тревър Дейвис, един от експертите, изготвили доклада. \"Неравенството в доходите е един от главните фактори, които дърпат надолу редица страни. Страните във върха на класацията, в които има повече равенство в доходите, със сигурност са по-подготвени за промяна, понеже икономиките им са по-гъвкави\", добави той. В доклада KPMG отбелязват няколко тенденции. Според тях от индекса става ясно, че   не водят автоматично до потенциал за справяне с промени. Осем от първите 10 страни не се считат за богати на залежи, а въпреки ресурсите си, страни с като Русия и Бразилия са в долната половина на класацията. Друга тенденция е , както в развитите, така и в развиващите се държави. KPMG смятат, че има нужда от предприемането на мерки както за пенсионно осигуряване и интегрирано здравеопазване, така и за тяхното финансиране. Докладът също отчита тенденцията за  , произхождаща от обществено неравенство и въоръжени конфликти. Миграционният поток е привлечен от държави в челото на класацията, но според KPMG и богатството на една страна не е гаранция, че тя е готова да се справи с предизвикателствата на глобалната имиграция. Консултантите отбелязват и факта, че имиграцията може да помогне със справянето със застаряването на населението.", "date": "2017.07.21", "title": "България слиза с три места в индекс за готовност за реагиране на промени"}
{"url": "http://www.dnevnik.bg/sviat/2017/07/21/3011148_izrael_zabrani_na_palestinci_po-mladi_ot_50_godini_da/", "text": "Израелската полиция забрани на мъже под 50 години да влизат в Стария град на Ерусалим днес - деня, в който се провежда голямата мюсюлманска петъчна молитва, предаде \"Франс прес\". Ходът предизвика острото недоволство на палестинците, десетки от които скандираха \"Народът иска да освободи (джамията) \"Ал Акса\" пред Лъвската порта на стените на Стария град на Ерусалим. \"Влизането в Стария град и на Храмовия хълм ще бъде разрешено само за мъже на 50 и повече години. Жените на всякаква възраст ще бъдат допускани дотам\", се казва в изявление на израелската полиция. Мярката е взета в контекста на силно напрежение около  Храмовия хълм  - Площада на джамиите в Стария град на Ерусалим, след като миналата седмица двама израелски полицаи бяха убити там и властите поставиха метални детектори на входовете. В знак на протест мюсюлманските богомолци решиха да не ходят да се молят на Площада на джамиите и стотици палестинци от неделя извършват молитвите си в Стария град. Там почти всеки ден има и сблъсъци с полицията. Храмовият хълм  или Площадът на джамиите се намира в Източен Ерусалим, палестинската част на града, анексирана от Израел - анексия, която международната общност така и не призна. Израел контролира достъпа до Храмовия хълм, но управлението на обекта е поверено на Йордания. Палестинският президент  Махмуд Абас  призова САЩ да окажат натиск върху Израел да отмени новите мерки за сигурност, които подхранват напрежението в района на спорната светиня в Ерусалим. Палестинската осведомителна агенция УАФА съобщи, че Абас е отправил призива снощи в телефонен разговор със съветника на Белия дом Джаред Къшнър, посочва ДПА. Палестинският президент е предупредил, че обстановката на мястото, известно сред мюсюлманите като Благородното светилище, а сред евреите като Храмовия хълм, е \"много критична\" и може да излезе от контрол. Абас съкрати свое посещение в чужбина и се прибра у дома тази сутрин, за да се занимава с изострящата се криза.", "date": "2017.07.21", "title": "Израел забрани на палестинци, по-млади от 50 години, да влизат в Стария Ерусалим"}
{"url": "http://www.dnevnik.bg/biznes/2017/07/21/3011119_the_mall_e_prodaden_za_156_mln_evro/", "text": "Базираното в Обединеното кралство дружество Hystead Limited (Hystead), собственост на Hyprop Investments Limited (Hyprop) и PDI Investment Holdings Limited (PDI), обяви купуването на акциите на българската компания AP Retail I EOOD (AP Retail). Тя е собственик на The Mall, съобщиха от пиар компанията, обслужваща купувача. В съобщението се посочва, че сделката е за 156 млн. евро и става чрез дъщерното дружество на крайния купувач - Balkan Retail NV. Досегашният собственик на мола е AP Retail.  В края на миналата година се разбра, че кандидат за мола на \"Цариградско шосе\" е южноафриканският фонд NEPI при цена 180 млн. евро, а Комисията за защита на конкуренцията дори одобри сделката. Това е четвъртата придобивка на Hystead в Югоизточна Европа, като брутната стойност на активите на компанията достига приблизително 460 млн. евро, сочат данни, разпространени до медиите. Сделката ще влезе в сила след одобрение от Комисията за защита на конкуренцията. The Mall разполага с приблизително 52 хил. кв.м. площ и близо 200 наематели, сред които Inditex Group (Zara и четири други марки), Peek&Cloppenburg, H&M, Reserved, LC Waikiki, кината от веригата Арена, Cortefiel Group (с три марки), Starbucks, Intersport, Technopolis, New Yorker, CCC, Mango и Deichmann. Към сделката се включва и прехвърлянето на екип от 23-ма души с опит в бизнеса. Сегашният собственик AP Retail наскоро подписа споразумение за ексклузивно право да купи площта на хипермаркета, преди това заемана от Carrefour, която е отделна собственост и е част от комплекса. В момента, в който покупката е завършена, The Mall ще получи възможност да извърши основна реконструкция на зоната, като добави приблизително нови 14 хил. кв.м. отдаваема площ до общо 66 хил. кв.м.", "date": "2017.07.21", "title": "The Mall е продаден за 156 млн. евро"}
{"url": "http://www.dnevnik.bg/video/2017/07/21/3011182_video_gazova_eksploziia_unishtoji_restorant_v_kitai/", "text": "Експлозия на газ в ресторант на натоварена улица в китайския град Хуанджоу унищожи заведението, при което загинаха двама и бяха ранени поне 45 души, съобщи официалната новинарска агенция \"Синхуа\". В социалните мрежи се появиха видео кадри от момента на взрива, показващи колко мощен е бил той. Загиналите са част от пострадалите, пътували в автобус и автомобили, както и пешеходци, преминавали пред сградата.", "date": "2017.07.21", "title": "Видео: Газова експлозия унищожи ресторант в Китай, двама загинаха"}
{"url": "http://www.dnevnik.bg/gradska_sreda/2017/07/21/3011108_tretata_liniia_na_sofiiskoto_metro_shte_bude/", "text": "Всички 12 спирки от третата линия на метрото в София ще бъдат готови през 2019 г. Това е обещал министърът на транспорта Ивайло Московски днес на церемонията по първата копка на станция в \"Овча купел\". Третият лъч на метрото ще свързва кварталите \"Горна баня\" и \"Левски\", като ще има метростанции в \"Овча купел\", \"Красно село\", центъра на града и \"Хаджи Димитър\". Общата му дължина е 16 километра с 12 станции. Метростанция \"Софийски университет Св. Климент Охридски\" ще свързва първата линия с третата, а връзката с втори метродиаметър ще бъде през станцията \"Национален дворец на културата\".  на метростанцията при бул. \"Президент Линкълн\", като тя ще бъде една от трите в \"Овча купел\". Другите две са в \"Овча купел 1\" на кръстовището на бул. \"Монтевидео\" и бул. \"Западна тангента\" и при улица \"Централна\" в \"Овча купел 2\". В началото на юни  Европейската комисия отпусна 86.6 млн. евро  именно за тази отсечка от линията.  Общата стойност на третият метродиаметър е над 400 млн. лева . По нея ще се движат и 18 нови влака на \"Сименс\", които ще струват 418 млн. лв. и трябва да бъдат доставени до есента на 2018 г. Строежът на третата линия започна през 2016 г. с метростациите при \"Красно село\" и Малък градски театър \"Зад канала\". Досега са изградени тунелите под булевардите \"Владимир Вазов\", \"Патриарх Евтимий\", \"Пенчо Славейков\" и \"България\". Всички станции по линията ще бъдат обезопасени с прозрачни стени с височина 1.5 м. Те ще разделят пероните от влаковите линии, като вратите им ще се отварят едва след спиране на влаковете на станциите. Крайната станция в началото на \"Горна баня\" ще бъде свързана с железопътната линия, откъдето минава влакът за Перник. П рез седмицата министърът на икономиката Емил Караниколов съобщи , че се предвижда проект за разширение на метрото, което да стига до индустриалната зона \"Божурище\". Такава връзка се предвижда по проект 2003 г. с междинна станция между спирките на метрото \"Сливница\" и \"Обеля\", където да има връзка с железопътната линия. На днешната първа копка са присъствали още заместник-председателят на ЕК Юрки Катайнен, българският еврокомисар Мария Габриел, кметът на София Йорданка Фандъкова, изпълнителният директор на \"Метрополитен\" Стоян Братоев, съобщиха още от пресцентъра на транспортното министерство.", "date": "2017.07.21", "title": "Третата линия на софийското метро ще бъде завършена през 2019 г."}
{"url": "http://www.dnevnik.bg/bulgaria/2017/07/21/3011186_sled_povreda_v_survura_za_kratko_deloto_za_ktb_beshe/", "text": "Делото за фалита на КТБ ще бъде разглеждано от съдия Виржиния Петрова, която бе избрана на случаен принцип днес. Първоначално от пресцентъра на съда съобщиха, че поради повреда в сървъра разпределянето на делото се отлага за понеделник. Десетина минути по-късно съдът информира, че системата за определяне на съдия - докладчик се е оправила. Сървърът е централизиран и се намира във Висшия съдебен съвет. Делото пък ще бъде гледано от специализирания наказателен съд като първа инстанция след като преди една година прокуратурата се сети, че Цветан Василев е ръководил организирана престъпна група и разследването продължи в такава насока. Вчера прокуратурата внесе обвинителния акт в съда. Повече четете  тук  и  тук . Медиите искаха да присъстват на разпределението на делото, но предварителна информация за това нямаше и то беше разпределено непублично. Пред магистратите ще отговарят 18 души. Обвинението е за присвояване на над 2 млрд. лв., длъжностно присвояване на 205 млн. лв., изнесени в брой от трезора на КТБ, и престъпления по служба от служители на \"Банков надзор\" на БНБ . Какво каза наблюдаващият делото прокурор Иван Гешев и единият от адвокатите на Цветан Василев - Христо Ботев четете  тук .", "date": "2017.07.21", "title": "След повреда в сървъра за кратко, делото за КТБ беше разпределено"}
{"url": "http://www.dnevnik.bg/sport/2017/07/21/3011164_iliia_nastase_e_nakazan_do_kraia_na_2020_g_za_psuvni/", "text": "Международната федерация по тенис (ITF) спря правата на капитана на женския отбор на Румъния за \"Фед къп\" Илия Настасе. Бившият номер 1 няма право да изпълнява каквато и да е официална длъжност в турнирите на ITF до 31 декември 2020 г. Освен това носителят на две титли от Големия шлем няма да бъде допуснат до нито едно състезание под егидата на международната федерация до 31 декември 2018 г. 71-годишният румънец е наказан за множество обиди от сексуално естество срещу членове на отбора на Великобритания в двубой от \"Фед къп\", както и за расистки коментари срещу Серена Уилямс. Настасе ще трябва да плати и глоба от 10 хил. долара. Той и румънската федерация по тенис имат срок от 21 дни за обжалване на наказанието. Настасе беше изгонен по време на мача между Сораня Кърстя и Джоана Конта заради груб език и неспортсменско поведение срещу съдията на стола, Конта и капитана на Великобритания Ан Кеотавонг. По-късно румънецът беше лишен от достъп до останалите двубои на своя отбор. Toй неколкократно нарече Конта и Кеотавонг \"кучки\" наред с купища псувни към тях и съдията. Освен това Настасе е хванал с ръка капитана на Великобритания и е поискал номера на хотелската й стая. В допълнение преди мачовете между Румъния и Велкобритания бившият номер 1 беше чут да казва:  \"Нека видим какъв цвят ще е. Шоколад с мляко?\" , докато Симона Халеп отговаряше на въпрос за бременността на Серена Уилямс. Американката очаква дете от съоснователя на Reddit Алексис Оханян. \"Не съжалявам за казаното. Ако искат, могат и в затвора да ме пратят, но не ми пука. Не ми се занимава с глупости. На 70 години съм. Дори не ми плащат, за да съм капитан на Румъния. Изобщо не ми дреме дали ще ме глобят, или няма да ме допуснат до капитанския стол\", коментира Настасе след двата инцидента.", "date": "2017.07.21", "title": "Илия Настасе е наказан до края на 2020 г. за псувни, сексизъм и расизъм"}
{"url": "http://www.dnevnik.bg/gradska_sreda/2017/07/21/3011107_napulno_se_zatvaria_za_avtomobili_bul_dondukov/", "text": "От днес столичният булевард  \"Княз Александър Дондуков\" е напълно затворен заради ремонт , като движението на автомобили ще се блокира и по отсечката между булевард \"Васил Левски\" и улица \"Кракра\". Р емонтът ще продължи до края на октомвр и, като засега кръстовищата на \"Дондуков\" с булевард \"Васил Левски\"и улица \"Г.С. Раковски\" няма да бъдат затваряни. От днес се отваря за движение улица \"Кракра\", която беше затворена за 2 месеца, също заради ремонт.  Това лято ще се изпълняват ремонти на улици и булеварди  из цяла София. Основните проекти са булевардите \"Асен Йорданов\", \"Владимир Вазов\", \"Овча купел\",  \"Прага\" , \"Монтевидео\", \"Тодор Каблешков\", както и локалните платна на Северната скоростна тангента на пътя за квартал \"Требич\". За кратко ще бъде затворен и бул. \"Президент Линкълн\" з аради започналият вчера строеж станцията на метрото . Обходният маршрут ще е по улица \"Зеленика\". Ремонтът на бул. \"Дондуков\" започна в началото на юни, като различни участъци от него бяха затваряни поетапно. Пъвроначалните планове на Столичната община бяха  да бъде положена комбинирана настилка от павета и асфалт . Впоследствие от  Министерството на културата дадоха становище  за изцяло павирана настилка. Според кметът на София Йорданка Фаднъкова именно това е причината за удължаването на срока за ремонта, който трябваше да продължи до края на август.", "date": "2017.07.21", "title": "Напълно се затваря за автомобили бул. \"Дондуков\""}
{"url": "http://www.dnevnik.bg/bulgaria/2017/07/21/3011231_sudut_v_strasburg_bulgariia_e_vzela_merki_za/", "text": "Европейският съд по правата на човека (ЕСПЧ) признава, че с промените в закона за изпълнение на наказанията, България е взела мерки за условията в затворите. Съдът, който отхвърля две жалби на затворници, признава, че страната е въвела ефективно средство за защита, съобщават от министерството на правосъдието. Промените бяха изготвени от екипа на заместник-министъра на правосъдието Андрей Янкулов и гласувани през януари тази година. Те бяха продиктувани от пилотното решение \"Нешков срещу България\", в което се даваше срок на властите у нас да приемат промени, които да осигурят на затворниците ефективно превантивно и компенсаторно средство за защита срещу лоши условия на задържане. \"В последните години бяха предприети и редица мерки за справяне с пренаселеността и лошите материални условия, като например новите правила за разпределение и трансфер на лишени от свобода, ремонтите в местата за лишаване от свобода, изграждане на две нови затворнически общежития в Дебелт и Разделна и др. Това посочва Европейският съд за правата на човека (ЕСПЧ) в решението си от 20 юли 2017 г. по делата   с което обяви за недопустими жалбите срещу България, подадени от двама лишени от свобода, съобщават още от министерството на правосъдието. Жалбите са подадени съответно на 21 февруари 2017 г. и 16 март 2017 г., след влизане в сила на по-голямата част от промените в закона за изпълнение на наказанията. Първият жалбоподател, е настанен в затвора в Стара Загора през декември 2016 г. и понастоящем пребивава там. Оплаква се от пренаселеност и ограничен достъп до топла вода. Вторият жалбоподател, е бил настанен в затвора в град Пловдив в периода ноември 2015 – септември 2016 г. Оплаква се от пренаселеност и лоши условия на задържане. Двамата жалбоподатели повдигат оплаквания за лошите условия на задържане в нарушение на забраната за нечовешко или унизително отношение (чл. 3 от Конвенцията), както и за липсата на ефективни средства за защита в тази връзка (чл. 13 във връзка с чл. 3 от Конвенцията). Жалбите им са отхвърлени.", "date": "2017.07.21", "title": "Съдът в Страсбург: България е взела мерки за условията в затворите"}
{"url": "http://www.dnevnik.bg/bulgaria/2017/07/21/3011189_cacarov_dade_da_se_razbere_che_prokuraturata_ne_iska/", "text": "Прокуратурата не е разпитала депутата от ДПС Делян Пеевски в разследването за КТБ, защото е преценила, че той няма отношение по казуса. \"Няма никаква пречка по искане на защитата Делян Пеевски да бъде призован като свидетел в съда\", заяви днес главният прокурор Сотир Цацаров. Вчера единият от адвокатите на Цветан Василев - Христо Ботев, коментира, че в хода на досъдебното производство е искал Пеевски и премиера Бойко Борисов да бъдат разпитани, но прокуратурата не се е съгласила. Ботев изрази радостта си от това, че делото е стигнало до съд, където защитата и прокуратурата са равнопоставени, не като в досъдебното производство, където държавното обвинение дирижира процеса. Адвокатът допълни, че Пеевски не е бил разпитван, въпреки че името му се споменава многократно в свидетелските показания. По същия начин – с препращане към съда, главният прокурор отклони въпроса колко политици все пак са получавали пари от КТБ. За оповестяване на техния списък днес настоя  лидерът на БСП Корнелия Нинова . \"Всички отговори сте получили вчера от наблюдаващия прокурор, оттук нататък няма да правя никакъв коментар, отговорите – в съда!\", обяви Цацаров. Повече за казаното от него вчера четете  тук .", "date": "2017.07.21", "title": "Цацаров даде да се разбере, че прокуратурата не иска да разпитва Пеевски за КТБ"}
{"url": "http://www.dnevnik.bg/sport/2017/07/21/3010633_shvedi_ostaviha_galatasarai_izvun_evroturnirite/", "text": "Шведският \"Йостерсунд\" поднесе втората голяма изненада за сезона в Лига Европа. Скандинавците отстраниха \"Галатасарай\" още във втория предварителен кръг. Турският отбор, от чийто състав това лято си тръгнаха Лукас Подолски и Уесли Снайдер, стигнаха само до 1:1 в реванша в Истанбул. Това не беше достатъчно след загубата с 0:2 в първата среща. \"Галатасарай\" имаше преимущество, но не успя да вкара през първото полувреме. В 60-ата минута Нури вкара от дузпа и даде преднина на \"Йостерсунд\". Девет минути по-късно Ахмет Чалък изравни, като засече топката в наказателното поле след опит за ножичен удар на съотборник. В първия предварителен кръг на Лига Европа се получи друга голяма изненада. \"Прогрес\" (Нидеркорн) от Люксембург  записа най-големия успех в историята си, като отстрани \"Рейнджърс\" . \"Цървена звезда\" спечели с 2:0 срещу водения от Димитър Димитров-Херо \"Иртиш\" и вече е в следващия кръг след общ резултат 3:1.", "date": "2017.07.21", "title": "Шведи оставиха \"Галатасарай\" извън евротурнирите"}
{"url": "http://www.dnevnik.bg/video/2017/07/21/2993565_video_totalitarnite_rejimi_i_razbiraneto_za/", "text": "Сборникът съдържа текстове на Иван Еленков, Георги Ганев, Евелина Келбечева, Момчил Методиев, Тони Николов, Мария Дерменджийска, Александър Кьосев, Ивайло Знеполски. Изданието е достъпно  онлайн , може да бъде изтеглено и от прикачения файл или поръчано на хартия на  office@sofiaplatform.org . На отделните глави на публикациите са базирани и поредица видеоуроци. Те са достъпни на  сайта на \"Софийска платформа\" , на канала й в платформата за видеосподеляне  Youtube , както и на  сайта \"Уча.се\" . Предишните видеа: 1. Как Българската комунистическа партия е контролирала обществото 2. Защо България е фалирала три пъти по време на комунизма 3. Културата при комунизма - контрол на театрите, словото, медиите 4. Какво е помогнало на БКП да се задържи толкова дълго на власт 5. Защо при комунизма хората са се съгласявали да подслущват съседите си 6. Колко стотинки струваше баничката и други митове за комунизма 7. Спомени от комунизма - с носталгия и с омраза 8. Студената война - братските държави и Големият брат", "date": "2017.07.21", "title": "Видео: Тоталитарните режими и разбирането за комунистическото минало"}
{"url": "http://www.dnevnik.bg/sport/2017/07/21/3010642_borimirov_vidia_mnogo_greshki_pritesnen_e_ot/", "text": "Спортният директор на \"Левски\" Даниел Боримиров остана притеснен от физическото състояние на отбора. Отделно, той видя и много грешки при отпадането от \"Хайдук\". Сините  допуснаха втора загуба  срещу хърватите и приключиха участието си в евротурнирите. \"Хванаха ни на контраатаки, което за мен е необяснимо. След 1:0 пък допуснахме грешки, които също са необясними. Видяхме сериозни грешки и при първия, и при втория гол. Не ми хареса играта ни и определено ме притеснява физическото състояние на отбора\", каза Боримиров. По думите му е важно, че част от играчите са се включили по-късно в подготовката. \"Не е някакво оправдание, а факт.\" \"След като \"Хайдук\" ни победи два пъти, значи е по-добър от нас в момента, най-вече физически. Остават ни първенството и Купата на България, така че ще трябва да работим здраво в тренировъчния процес, за да бъдем във форма. На всеки му е нужно време и може би за някои от футболистите ще има двуразови тренировки.\" Боримиров добави, че предстои да бъде направен анализ.", "date": "2017.07.21", "title": "Боримиров видя много грешки, притеснен е от физическото състояние на \"Левски\""}
{"url": "http://www.dnevnik.bg/sviat/2017/07/21/3010548_razocharovanite_ruski_djihadisti_biagat_ot_siriia_i/", "text": "Разочарован, Марат Нурмагомедов побягва от \"Ислямска държава\" в Сирия и отива в Турция. Той обаче не може да се завърне у дома в Русия, защото се бои, че ще бъде арестуван. Затова съумява да се снабди с паспорт под друго име и отлита от Истанбул за Украйна, където шансовете да бъде идентифициран като терорист са затруднени от липсата на обмен на разузнавателна информация между Москва и Киев. Така 33-годишният мюсюлманин лесно се промъква през паспортния контрол. Помага му фактът, че украинските граничари не използват електронна база данни с лицата на заподозрените терористи, издирвани от Москва. Ако Киев използваше тази база данни, би било много по-вероятно да установи истинската самоличност на Нурмагомедов и да не го допусне в страната, казва руски служител по сигурността, който участва в контратерористични операции. Москва намали обмена на разузнавателна информация с Киев, а Службата за сигурност на Украйна напълно го прекрати, след като през 2014 г.  Русия анексира Крим  и подкрепи сепаратистите в Източна Украйна, казват официални лица от двете страни. \"Ройтерс\" не бе в състояние да провери дали Киев е използвал тази база данни преди 2014 година. \"Ройтерс\" не бе също в състояние да удостовери чрез независим източник думите на Нурмагомедов, но разговаря с няколко души, които го познават, включително с баща му, един приятел на семейството и негов приятел в Украйна, който също е от родния Дагестан на Нурмагомедов. Те потвърдиха идентичността му. Нурмагомедов, който казва, че е прекарал около две години в Сирия, вярва, че украинските власти все още не знаят за неговата самоличност. \"Тук е спокойно. Ако не се замесваш в нищо, никой не се интересува от теб\", каза той пред \"Ройтерс\" в новия си дом в Украйна при условие да не се разкрива неговото местоположение. Той може да получи присъда до 15 години затвор, ако се завърне в Русия, която прилага строго законодателството за наказания срещу руски граждани, които участват в конфликти в чужбина в ущърб на националните интереси. Нурмагомедов, който отхвърля войнствения ислямизъм и отрича да представлява заплаха за сигурността, каза: \"И през ум не ми минава да взривявам някого в метрото. . . Моята цел е да изуча исляма и да се върна към спокойния живот\". Завръщащи се джихадисти Нурмагомедов казва, че е пристигнал в Сирия през лятото на 2013 година. Когато изгубил вяра в  \"Ислямска държава\" , бил задържан в продължение на четири месеца, но пуснат, след като обещал лоялност на групировката. Накрая платил на семейство  сирийски бежанци  да го скрият под вещите си в микробус и в средата на 2015 г. те го извели от територията под контрола на джихадистите. След това пеша достигнал Турция и прекарал няколко месеца в Истанбул, преди да бъде задържан. Било му казано, че ще бъде депортиран в страна по негов избор. \"Исках да отида в Украйна\", казва той. Хиляди граждани на бивши съветски републики са се сражавали за  \"Ислямска държава\"  в Ирак и Сирия, твърдят руски служители по сигурността. Един от тях казва, че сега в Украйна пребивават \"доста много\" бивши руски джихадисти, но не посочва числа. От Службата за сигурност на Украйна заявиха, че са спрели достъпа на всички опитали се да влязат в страната, за които се знае, че са чуждестранни бойци. Но от 2015 г. досега деветима чужденци са осъдени в Украйна по обвинения, свързани с \"Ислямска държава\". Украинската служба по миграцията каза, че няма данни за руски ислямисти, живеещи в Украйна. Руската Федерална служба за сигурност не отговори на въпросите. Гражданите на Русия имат правото да пребивават без виза в Украйна три месеца без прекъсване в рамките на период от 180 дни. След пристигането на Нурмагомедов в Украйна, неговият по-голям брат, московски бизнесмен, е бил арестуван в Русия и обвинен във финансиране на тероризма. Бащата Казим, казва, че с парите семейството се опитвало да помогне на Марат. Руските граждани имат правото да кандидатстват за украински паспорт, ако са живели в Украйна пет години. Процесът може да бъде ускорен, ако имат близки роднини в страната и са живели в нея преди. Нурмагомедов не отговаря на нито едно от тези условия. Украйна граничи с Европейския съюз и според споразумението,  влязло в сила на 11 юни , украинците с биометрични паспорти имат безвизов достъп до повечето държави от блока. На въпрос по темата говорителка на ЕС каза, че Украйна е изпълнила \"всички необходими изисквания\" по плана за визова либерализация. Официални лица от ЕС изразиха в частни разговори увереност, че всички включени в турските и руските бази данни ще бъдат разкрити биометрично на границата на ЕС и че украинските власти ще продължат стриктните проверки на биометричните паспорти, за да се гарантира, че те отговарят на споразумението за безвизов режим. \"ЕС втвърдява политиката си срещу завръщащите се чуждестранни бойци, като работи все по-тясно със страните, откъдето произхождат, през които преминават и до които достигат\", казва говорителката на ЕС. \"Освен това ЕС предприема много твърди мерки за укрепването на своите външни граници, например чрез подобряване на обмена на информация между важни институции като службите за сигурност и правоохранителните органи, включително митниците и граничната полиция, където е уместно\", добави тя./ БТА", "date": "2017.07.21", "title": "Разочарованите руски джихадисти бягат от Сирия и Ирак в Украйна"}
{"url": "http://www.dnevnik.bg/sviat/2017/07/21/3010571_suvetnicite_na_trump_sa_vse_po-skeptichni_kum_flirta/", "text": "Настоятелните опити на президента Доналд Тръмп за диалог с Русия все повече предизвикват напрежение между него и съветниците му по националната сигурност и външната политика. Те отдавна призовават за по-предпазлив подход в отношенията с външния противник. За трудностите в съвместната работа на американския държавен глава и старшите му съветници допринесе и разкритието, че на официалната вечеря на скорошната среща на върха на Г-20 в Германия е имало продължителен разговор между него и руския му колега Владимир Путин. За този разговор, състоял се няколко часа след официалната им двустранна среща, по-рано не беше съобщено. Това предизвиква безпокойство в екипа на Тръмп заради склонността на президента на САЩ да пренебрегва официалния протокол и да отправя приятелски жестове към Русия, казаха двама американски официални източници, както и трима високопоставени чуждестранни представители. Източниците пожелаха да останат анонимни, тъй като обсъждаха неща, които са били предмет на лични разговори. Все по-очевидни стават дълбоките различия в американското правителство по въпроса кой е най-добрият  подход към Москва  на фона на разследванията в САЩ за руска намеса в президентските избори. Тръмп нееднократно е поставял под съмнение заключенията на американските разузнавателни служби, че руските власти са опитали да наклонят изборите в негова полза и окачестви твърденията за възможен таен сговор между предизборния си щаб и Русия като \"лов на вещици\". В същото време той настояваше за  сътрудничество между Москва и Вашингтон  по различни въпроси, включително конфликта в Сирия. Но някои от старшите му съветници, сред които този по националната сигурност генерал  Хърбърт Макмастър , предупреждаваха, че на Путин не може да се има доверие. Като политик, който е бивш офицер от разузнаването, руският президент е известен с това, че насочва разговорите така, че да са в негова полза. Тримата чуждестранни официални представители, които са дискутирали темата със старши съветници на Тръмп, говореха за прекъснати връзки между американския президент и екипа му или \"смесени сигнали\" относно Русия, изтъквайки липсата на ясна политика по въпроса. Това мнение споделиха и американските източници, като единият от тях заяви, че дипломатите и разузнавателните служби изпитват особено предвид наличието на доказателства за руска намеса в изборите. В навечерието на посещението на Тръмп в Германия Макмастър изразил пред чуждестранни представители неодобрението си към възприетия от президента курс. В частност генералът не бил съгласен с решението му от месец май да приеме в Овалния кабинет висши дипломати от Москва, както и с цялостната неохота на президента да се обяви срещу руската агресия в Европа, заявиха тримата чуждестранни представители. Макмастър и други от съветническия екип по националната сигурност също така посъветвали Тръмп да не провежда официална двустранна среща с Путин. На разговора между двамата президенти генералът не присъстваше, което се приема за нещо доста необичайно. Там от американска страна бяха само Тръмп, държавният секретар  Рекс Тилърсън  и преводач. Обикновено в срещи с толкова важни за националната сигурност измерения участва по-широк екип, включващ съветника по въпросите на националната сигурност и специалист по съответния регион от Съвета за национална сигурност на САЩ - в случая това би трябвало да бъде ръководителят на отдела на съвета за Русия, длъжност, заемана в момента от  Фиона Хил . По думите на чуждестранни и американски представители руснаците препоръчали на официалната двустранна среща - замислена да протече във възможно най-формалния вариант - да присъства и стенограф. Но Тръмп, който нееднократно е изразявал безпокойство от възможни течове на информация, отказал, като вместо това предпочел да разчита на Тилърсън за документирането на дискусиите. Срещата беше предвидено да продължи 30 минути, но се проточи повече от два часа. Белият дом не отговори на въпросите защо и дали Макмастър е изложил пред президента на САЩ своите опасения. Формалностите и дисциплината в дипломацията се оказаха трудни за спазване за американския президент, чиято репутация като бизнесмен е на човек, проявявяващ непукизъм и импулсивност при договарянето на сделки. Що се отнася до разговора му с Путин на вечерята, неофициалните дискусии между световните лидери на такива събития не са нарушение на протокола. Но е необичайно, а може и да е рисковано за президент на САЩ да разговаря без американски преводач. По този начин в разговора, за който се говори, че продължил повече от час, той се е оказал в ситуация да бъде принуден да разчита на руския преводач. \"Руският преводач вероятно е превеждал много ясно, но проблемът е, че така от американска страна няма никакви (документални) свидетелства за обсъжданията\", каза Стивън Пайфър, бивш американски посланик в Украйна. От гледна точка на Тръмп щеше да е разумно до него да е стоял преводачът му, който да си води бележки и така да има някакво доказателство за разговора, заяви още той. Говорителката на Белия дом Сара Хъкаби Сандърс отдаде полемиката около разговора Тръмп-Путин по време на вечерята на \"руската треска\", обхванала медиите. По думите ѝ и други президенти на САЩ, включително Барак Обама, са имали подобни неформални разговори. \"Изключително нелепо е към това да се подхожда сякаш става дума за някаква тайна\", заяви тя. За първата си, официалната среща с Путин, състояла се по-рано на форума на Г-20, Тръмп говори миналата седмица в интервю на борда на президентския самолет \"Еър форс-1\". Той каза, че в разговора нееднократно е поставял пред руския си колега въпроса за намеса на Москва в изборите - намеса, за която Путин твърдо отрича. Но Тръмп не каза дали е повярвал на думите на Путин, както твърди руският президент. Според официални източници от Белия дом обществеността може и никога да не узнае за какво са си говорили Путин и Тръмп на вечерята. Но и бивши, и действащи съветници казаха, че определянето на какъвто и да било разговор с Путин като някакъв безобиден и непринуден акт би било грешка. каза Джефри Едмъндс, бивш директор на отдела за Русия в Съвета за национална сигурност на САЩ. \"Именно това е различното тук\", заяви той. \"Отношенията достигнаха най-ниското си ниво заради руската намеса в нашите избори и затова е трудно да си представим как среща с президента Путин в продължение на час по време на вечерята би могла да не бъде важна.\" /БТА", "date": "2017.07.21", "title": "Съветниците на Тръмп са все по-скептични към флирта му с Путин"}
{"url": "http://www.dnevnik.bg/sviat/2017/07/21/3010663_zemetresenie_v_egeisko_more_ubi_dvama_turisti_ranenite/", "text": "Двама души, вероятно чужденци, са загинали, а най-малко 120 са пострадали в силно земетресение, разтърсило днес гръцките острови в югоизточната част на Егейско море, предадоха световните агенции, цитирани от БТА. Според журналист от остров Кос жертвите са били на улицата в оживен квартал на град Кос и са били убити от паднали камъни от стара сграда, която рухнала до тях. Трусът е с магнитуд 6.7, според Американския геофизичен институт, и с магнитуд 6, според обсерваторията в Атина. Той е станал в 01.31 ч. местно време днес. Епицентърът е бил на 10 километра югоизточно от крайбрежния турски град и курорт Бодрум и на 16.2 километра източно от гръцкия остров Кос. Освен на гръцките острови, трусът е бил силно усетен и по западното егейско крайбрежие на Турция, предимно в град Бодрум. Много сгради на Кос са понесли щети. В Бодрум пукнатини са се появили по редица сгради, а болницата в града бе евакуирана като превантивна мярка, според турски медии. Придошлите морски води, образували се след земетресението, са наводнили крайбрежен път и части от главния град на остров Кос. Морето изхвърли на пътя една лодка, а няколко коли се удариха една в друга в резултат на мини цунамито.", "date": "2017.07.21", "title": "Земетресение в Егейско море уби двама туристи, ранените са поне 120"}
{"url": "http://www.dnevnik.bg/sviat/2017/07/21/3010670_roboti_shte_slujat_v_ruskiia_flot_ot_2030_godina/", "text": "Свръхзвукови ракети и роботи ще бъдат приети на въоръжение на руския флот след 2025 г., се казва в документ за държавната политика на Русия в областта на военноморската дейност до 2030 г., утвърден с указ на руския президент Владимир Путин, предаде ТАСС, цитирана от САЩ. Свръхзвуковите ракети и роботизираните апарати с различно предназначение, включително така наречените \"автономни необитаеми подводни апарати\", ще постъпят на въоръжение след 2030 година. В същия документ се казва, че Русия смята стремежа на САЩ за господство в световния океан за заплаха за националната си сигурност. Като други заплахи за сигурността на Русия са посочени териториалните претенции на чужди държави към руски крайбрежни територии и прилежащите води. Заплаха за сигурността създава и увеличаването на броя на държавите, притежаващи мощни и боеспособни флоти, както и разпространението на оръжията за масово поразяване и ракетните технологии. Друга заплаха произтича от стремежа на редица страни да ограничат достъпа на Русия до ресурсите на световния океан и излаза й към жизненоважните морски транспортни комуникации, както и от икономическия, политически, юридически и военен натиск над Русия, целящ да понижи ефективността на морската й дейност. Заплаха създава и отслабването на руския контрол над Северния морски път, чието използване от руския транспорт има исторически корени. Москва се притеснява и от \"увеличаването на мащабите на международния тероризъм, пиратството, бракониерството, незаконния морски превоз на оръжия, наркотични и психотропни вещества, както и на химически вещества и радиоактивни материали\". Притеснения предизвиква и \"съществуването на огнища на въоръжени конфликти и ескалацията на такива конфликти на територии, имащи стратегическо значение за Русия и нейните съюзници, както и на територията на държави, имащи излаз към световния океан\". В руския документ се подчертава, че през XXI вeк ролята на въоръжените сили в борбата за лидерство в океаните и моретата се засилва. \"Със своите действия флотите на световните държави са способни да променят изхода от въоръжената борба и резултата от войната като цяло\", се казва в утвърдения днес документ.", "date": "2017.07.21", "title": "Роботи ще служат в руския флот от 2030 година"}
{"url": "http://www.dnevnik.bg/sviat/2017/07/21/3010624_inflaciia_i_haos_na_letishtata_i_mitnicite_-_kakvo/", "text": "Ако Великобритания реши да да напусне Европейския съюз, без да е постигнала споразумение с Брюксел, действията ѝ биха имали \"мащабен, вреден и проникващ\" в много аспекти ефект върху икономиката и правната система на страната. Тази теза е застъпена в нов доклад за последиците от Брекзит, публикуван в сряда. Докладът на мозъчния тръст The UK in a Changing Europe (\"Великобритания в променяща се Европа\"), който събира експерти по политика, право и икономика, идва след месеци настояване на премиера  Тереза Мей , че \"е по-добре да има лоша сделка, отколкото никаква\". Изследването обаче твърди, че подобен ход би засегнал практически всички сектори - от ядрената индустрия до сигурността на договорите. \"Откритията ни сочат, че хаотичен Брекзит, поне краткосрочно, би създал политическа бъркотия, правна джунгла и икономическа катастрофа,\" казва участвалият в изготвянето на доклада професор Ананд Менон от Кралския колеж в Лондон. В началото на преговорите за напускане, чийто  първи кръг  приключи в четвъртък, той препоръчва на \"Даунинг стрийт\" да се стреми да избегне сценарий, при който Лондон ще напусне съюза, без да е издействал сделка, която да регулира отношенията със съюза. Разглеждат се два сценария - при първия, , двегодишният срок на преговорите изтича без сделка на 29 март 2019 г., а при   преговорите се провалят преди края, тъй като Великобритания прекратява диалога. Съществува и вариант, при който Лондон и Брюксел изясняват \"сметката при развода\", но не могат да се разберат навреме за бъдещите си търговски отношения (описан с термина cliff-edge Brexit или  ). Страхът от подобен сценарий накара и финансовия министър Филип Хамънд да настоява за \"преходен\" период след края на преговорите, за да даде сигурност на бизнеса.  - последният разглеждан сценарий - би означавал, че не се стига до никаква  сделка , без дори да се изяснят условията на напускане. Какво би могло да се обърка Всеки един от тези сценарии би оставил след себе си куп нерешени въпроси - например могат ли самолети да излизат законно от Великобритания за Европа, дали е възможно безопасно да се транспортират радиоактивни материали или кои агенции ще регулират лекарствата. В последния случай може да се окаже невъзможно британски лекарства да се продават в Европа. Други възможни проблеми включват хаос на митниците, налагане на тарифи за износ и икономическа криза в Северна Ирландия. Към тях трябва да се добави  несигурността  за гражданите на Великобритания и ЕС, които живеят съответно на европейска и британска територия. Според доклада е вероятно паундът да поевтинее - след като вече загуби 13% от стойността си след Брекзит - което би причинило значителна инфлация и намаляване на реалните доходи. Миналата седмица кабинетът в Лондон публикува законопроекта, с който британските министри биха имали правомощията да създават нови регулатори, които да поемат функции на европейски агенции и да превърнат всички европейски закони в британски. Не е сигурно обаче дали законодателството ще бъде прието в сегашния му вид, нито дали Великобритания ще успее своевременно да проведе нужните реформи, дори ако успее да сключи споразумение с Европейския съюз, преди да е изтекъл крайният срок на преговорите. Предупреждението в доклада идва, след като правителствени документи показаха, че правителството е дало 3.7 милиона паунда за правни въпроси и съдебни дела, свързани с Брекзит - второто най-голямо перо след въпросите, свързани с персонала. От тази сума Министерството за напускане на Европейския съюз разходите е похарчило 1.2 милиона за две съдебни дела - едното по въпроса дали правителството има право да задейства клаузата за напускане на ЕС, без да се допита до парламента, и отделна процедура за членството на Великобритания в Европейската икономическа общност.", "date": "2017.07.21", "title": "Инфлация и хаос на летищата и митниците - какво ще се обърка при \"Брекзит без сделка\""}
{"url": "http://www.dnevnik.bg/sviat/2017/07/21/3010677_hiliadi_protestiraha_vuv_varshava_sreshtu_promeni_v/", "text": "Десетки хиляди души излязоха снощи на улиците на Варшава и други полски градове, за да протестират срещу спорните съдебни реформи на управляващата партия \"Право и справедливост\", съобщиха осведомителните агенции, цитирани от БТА. Според организаторите около 50 хиляди са участвали в протеста пред президентския дворец. Данните на полицията са за 14 хиляди участници. Демонстрантите призоваваха президента Анджей Дуда да наложи вето на закона за Върховния съд, който дава на изпълнителната власт повече власт да влияе върху състава на Върховния съд. Остро недоволство будят и други два закона, които според критиците им унищожават независимостта на съдебната система и представляват заплаха за демокрацията. Министър-председателят Беата Шидло заяви в специално обръщение по телевизията, че промените са резултат от общественото недоволство от неефикасността на съдебната система и обеща, че правителството няма да се поддаде на натиска на \"полски или чужди защитници на интересите на елитите\". Изявлението и идва след предупрежденията на ЕС, че на Полша може да бъдат наложени санкции, включително тя да бъде лишена от право на глас при вземане на решения на съюза, отбелязва \"Асошиейтед прес\". Протестите избухнаха с нова сила, след като вчера Сеймът, долната камара на полския парламент, прие закон за Върховния съд, който предвижда освобождаване на всички настоящи членове на съда с изключение на избраните от президента. Променя се и структурата на съда, като се добавя камара, която ще се занимава с нарушенията на правилата или етичните норми в съдебната система. Очаква се днес Сенатът, в който управляващите имат мнозинство, да гласува новия закон, който след това ще очаква подписа на президента, за да влезе в сила. Председателят на Европейския съвет Доналд Туск, бивш премиер на Полша, покани президента да се срещнат, за да потърсят изход от ситуацията, която по думите на Туск е в разрез с ценностите на ЕС и вреди на репутацията на Полша. Един от висшите съветници на президента Дуда каза в отговор на въпрос на Ройтерс, че е по-добре Туск да се съсредоточи върху това да обяснява позицията на Полша в Брюксел. Президентът е учуден, че европейските институции са толкова силно ангажирани с тези въпроси, след като всичко, което се случва, е в съответствие с полските закони, каза Кшищоф Шчерски. Унгарският премиер Виктор Орбан в писмо до полския си колега е изразил подкрепа за управляващите. \"Ние сме с Полша и призоваваме Европейската комисия да не превишава властта си\", каза унгарският външен министър Петер Сиярто.", "date": "2017.07.21", "title": "Хиляди протестираха във Варшава срещу промени в съдебните закони"}
{"url": "http://www.dnevnik.bg/bulgaria/2017/07/21/3010689_kuso_suedinenie_oburka_za_kratko_grafika_na_metroto/", "text": "Късо съединение е причинило забавяне на влаковете на метрото тази сутрин, каза изпълнителният директор на \"Метрополитен\" инж. Стоян Братоев, цитиран от агенция \"Фокус\". Той уточни, че появилите се информации за спиране на движение не отговарят на истината. Просто в интервала около 06.30 часа малко е разреден графикът. Намерено е къде е късото съединение, отстранено е и работата върви нормално\", обясни Братоев. По думите му в случая няма нищо притеснително или извънредно. \"Най-вероятно през нощта са мили тунела и с маркучите са пръснали вода - това е вероятната причина\", коментира изпълнителният директор на \"Метрополитен\". Междувременно днес официално ще бъде дадено началото на строителството на втория етап от Линия 3 на метрото, съобщиха от пресцентъра на Столична община. Става въпрос за проекта за разширение на Линия 3, етап II от ул. \"Житница\" през ж.к. \"Овча купел\" до \"Околовръстен път\".", "date": "2017.07.21", "title": "Късо съединение обърка за кратко графика на метрото тази сутрин"}
{"url": "http://www.dnevnik.bg/sport/2017/07/21/3010591_plashtat_se_ludi_pari_za_obiknoveni_igrachi_smiata/", "text": "Мениджърът на \"Манчестър юнайтед\" Жозе Моуриньо смята, че във футбола вече се дават \"луди пари\" и за обикновени играчи. Изказването му дойде след въпрос за  трансфера на Кайл Уокър от \"Тотнъм\" в \"Манчестър сит\" за 50 млн. паунда . \"Това не ме изненадва, наистина. Мога да си представя, че \"Манчестър сити\" биха искали да платят 25 млн. паунда за Кайл. Представям си го. Но съм сигурен, че те са почукали на вратата на \"Тотнъм\" и им е било казано: \"Това е цената. Ако не платите, не го получавате\", заяви Моуриньо. Според него странното е, че досега всички са били свикнали да се плащат големи пари за големи играчи, докато вече големи пари се дават и за добри играчи. \"Има разлика между големите и добрите футболисти. Сега се дават луди пари и за нормални футболисти.\" Моуриньо уточни, че той и \"Юнайтед\" не са склонни да отделят прекалено големи суми за подсилването на състава си. \"Поисках четирима футболисти. Склонен съм да се съглася и на трима, защото пазарът е труден. Ние не сме клуб, който е готов да плати онова, което другите клубове поискат от нас.\" Наскоро  \"Манчестър юнайтед\" взе Ромелу Лукаку за 75 млн. паунда . Клубът опитва да привлече и Иван Перишич. Големите съперници от Манчестър се срещнаха в предсезонната си подготовка. \"Юнайтед\" победи с 2:0.", "date": "2017.07.21", "title": "Плащат се луди пари за обикновени играчи, смята Моуриньо"}
{"url": "http://www.dnevnik.bg/na_put/2017/07/21/3010240_na_iztok_ot_slunceto_na_zapad_v_surceto_na_rodopa/", "text": "Името на село Орцево произлиза от думата \"хорце\". На времето тук хората са играли най-красивите хора́ от всички околни села..\" Споменът от вчерашния разказ на Муса, споделен в кръчмата на селото, ме застига в хладната утрин, още в мига, в който дърпам ципа на палатката. Надиплени родопски хълмове се стелят като зелена мъгла докъдето погледът ти стига, тук там се виждат силуети на къщи, които сякаш някой небрежно е поръсил, за да \"подправи\" и без това красивата гледка и ако тази красота не ви е достатъчна, добавете и върховетe на Пирин, блестящи под лъчите на сутрешното слънце. Кристално синьото небе, къделите от пухкави бели облаци, както и безкрайните зелени поляни, които ти разтварят душата, допълват гледката, а сърцето бие щастливо и свободно..Няма как да не играеш хоро като птица, ако гледката ти е такава... Хвърлям поглед към съседните палатки, от които се подават все още сънени физиономии и разменяме усмивки за добро утро, докато вървя през поляната към малкия площад на селото. Палатковият ни лагер не е обикновен, а изследователски. В село Орцево сме, за да \"проходим\" различни пътеки и да отбележим интересните места и забележителности, в този сравнително неизвестен район в Северозападни Родопи, като част от инициативата Idea Rhodopea, която цели популяризирането му. Село Орцево е малко и по типично родопски, с махали разпилени по хълмовете на Велийшко-Виденишкия дял, на който е разположено. Надморската височина, на която се намира е около 1600 метра, което с основание го прави най-високото село в България. След малко се събираме пред кръчмата, стопанисвана от Муса, където ще се разделим на екипи, за да обходим възможно най-много пътеки през деня. Нашият екип, който се състои от четирима човека си избира амбициозна цел – да достигнем до вр. Бабяшка чука (1654 м.н.в.) и да намерим път към селото в подножието му – Бабяк. Минаваме покрай горната махала на Орцево, от където гледката е още по- внушителна, а лаят на кучетата ни изпраща по пътя. Стигаме до разклон, на който откриваме голяма червена стрелка, която ни повежда по билния път по Бабяшка чука. Не след дълго се отклоняваме от основния път и тръгваме по тясна и стръмна пътека с много нападали дървета, която ни извежда и към първата ни междинна цел за деня – връх Кавун тепе (1710м). От поляната тръгваме по използван път, който е без почти никаква денивелация, което го прави подходящ и за любителите на леките пешеходни и велосипедни разходки. Въздухът мирише на бор, влажна пръст и гъби, които не закъсняват да се появят покрай пътеката – масловките вече са разперили кафявите си гугли, а между дърветата всичко е покрито с боровинкови храсти, които през късното лято ще направят маршрута по-продължителен и вкусен. Надолу по пътя стигаме разклон, който разкрива цялата красота на Рила в далечината. Хващаме пътя вдясно, който ни отвежда до старо гробище, разположено точно до пътеката. Първото нещо, което ни прави впечатление е, че гробището е оградено и няма вход към него. Впоследствие разбираме, че по този начин се ограждат гробищата на обезлюдени махали, за да се предпазят от набези. Следва нов разклон, стръмна пътека, която се вие в дерето и стигаме и до изоставената махала Шеховци. Над махалата се извисява голяма скала, която сякаш някой великан е разцепил в пристъп на ярост. На пътя пред първите къщи ни посреща крава и за миг решаваме, че ще намерим хора, но уви.. Тук животът си е отишъл неотдавна: изоставените къщи старици все още имат стъкла по прозорците, от които не наднича никой, вратите им зеят отворени, а покрай тях стоят неприбрани купи със сено... Разхождаме се набързо, установяваме че и тук има чешма и си тръгваме, а сърцата ни са натежали... поредното място, в което някога е имало дори училище.. По-късно разбираме, че последните му жители са се изнесли преди няколко години в близкия град Белица, а кравата е собственост на човек от съседно село – Бунцево, който я води тук на паша. Вече ни е ясно, че дъждът няма да ни се размине – небето е оловно сиво, облаците идват от няколко страни и се скупчват точно над главите ни. Стигаме до нова поляна, в края на която има фургон , хранилка за подхранване на животни и две \"укрития\" скрити в клоните на боровете. Върхът вече се вижда пред нас, подминаваме две постройки и стигаме до голяма указателна табела за тракийското светилище. Почти на бегом следваме серпентините в гората, които ни извеждат до върха. Първи капки дъжд и гръмотевици в далечината. За съжаление небето съвсем е притъмняло и не можем да се полюбуваме на панорамната гледка. Тук е имало древно светилище, за което ни информират грижливо направени табели в близост до дървена беседка, в която са се приютили мъж и жена, твърдо решени да изчакат тук дъжда. Ние пък избираме пътя надолу, казваме довиждане на хората и на връх Бабяшка чука и се връщаме обратно по пътя. Малко след двете постройки, които бързо подминахме на отиване, има немаркирана пътека, по която поемаме. Гръмотевиците се чуват все по-близо, а дъждът се усилва. Пътеката е стръмна, тичайки, минаваме през няколко разклонения и стигаме до равно място с красива беседка и чешма. Минута за решение и продължаваме надолу. Вятърът се усилва и дъждът вече е почти вертикален, а след малко се превръща в град. Но това не е най-лошото. Светкавиците, които осветяват цялото небе почти веднага са последвани от оглушителния тътен на гръмотевиците, падащи близо до нас. Откритата поляна преди първите къщи на с.Бабяк ни посреща със силна градушка, вятър и гърмящо оловно небе. Часове по-късно, скрити на сухо в местната кръчма разбираме, че Бабяк е голямо село с около 700 жители. Мисията за деня е изпълнена и е време да се приберем. Пътят пред нас се вие и не след дълго виждаме палатковия ни лагер на поляната в Орцево. Дъждът е спрял, последни слънчеви лъчи се опитват да пробият през облаците, а тежки вълма пара се вдигат и правят пейзажа нереален. Само една част от отсрещния хълм е осветен в средата, където се вижда поляна и къща, а най-силното ми желание в този момент е като се стъмни да видя прозореца й озарен от светлина. Въздухът е рязък и чист, птичи песни огласят цялата околия, в кръчмата на Муса печката бумти и скоро първите звезди ще се появят на небето. Името на Орцево за мен произлиза от сърце. Топло, уютно, грижовно, усмихнато, изстрадало, притеснително, мило, голямо родопско сърце. Може да го видите и почувствате навсякъде: в насълзените очи на Муса, когато говори за родното си място, в картофите, готвени с подправка \"любов\" от Фетме, в усмивката на малкия Джамал и прекрасните му три агнета, в гледките, въздуха, птиците... Ако решите да се убедите лично във великолепието на този край може да дойдете когато си поискате. Тук е красиво през всички сезони! Най-лесно е с автомобил през Юндола, но ако решите да направите пътуването си по-интересно, пробвайте с теснолинейката. Една от най-близките спирки на малкото влакче е на гара Аврамово, а оттам може да направите хубав пешеходен или велосипеден преход до селото. Орцево е изходен пункт и за вр. Велийца, най-високият връх (1712 метра, макар различни източници да сочат между 1711 и 1715 метра) във Велийшко-Виденишкия родопски дял на Западните Родопи и всъщност даващ част от името на този дял. (Даните са взети от Уикипедиа). В селото може да се настаните в къща за гости, в която ще ви посрещне и нагости Фатме и нейното семейство. За любителите на гледки, звезди и спане на открито вече има организиран къмпинг \"Орцево\", за който отговаря Муса, безспорно най-интересния и колоритен жител на селото – защо, ще разберете сами. Ако пък решите да направите нещо още по-хубаво за този край, включете се в инициативата на Байкария: Idea Rodopia.", "date": "2017.07.21", "title": "На изток от слънцето, на запад в сърцето на Родопа планина"}
{"url": "http://www.dnevnik.bg/skorost/2017/07/21/3010699_nai-sportnata_versiia_na_opel_insigniia_shte_e_s_260/", "text": "\"Опел\" разкри първа информация и снимка за най-спортната версия на  \"Инсигния\" , която ще дебютира на автосалона във Франкфурт в средата на септември. С колата се връща означението GSi за най-мощните модели в гамата на производителя. Първите модели с това означение са \"Манта\" GSi и \"Кадет\" GSi през 1984 година. GSi версии имат също \"Астра\" и \"Корса\". След 2012 година обаче спортните версии на моделите на \"Опел\" носят означението ОРС. \"Опел Инсигния\" GSi е със 160 килограма по-лек от \"Инсигния\" OPC. Една от причините за това е замяната на 2.8-литровия V6 мотор с двулитров, четирицилиндров. Новият двигател генерира 260 к.с. и въртящ момент от 400 Нютонметра. Той е комбиниран с нова осемстепенна автоматична трансмисия, със стандартен и спортен режим на работа. Водачът има възможност за превключване на предавките с лостчета на волана. Данни за ускорението на \"Опел Инсигния\" GSi за момента няма, но разходът на гориво е 8.6 л/100 км. Моделът използва по-къси пружини в окачването, заради което стои с 1 см. по-близко до пътя. Амортисьорите са спортни, а спирачките Brembo. Ходовата част е с променливи характеристиките. Водачът може да избира между режими Standard, Tour, Sport и Competition. В зависимост от избрания режим кормилното управление, реакциите на педала на газта и работата на скоростната кутия се променят, а возията става по-твърда или по-комфортна. Новата най-спортна версия на \"Инсигния\" е с двойно предаване, което стандартно е със система за активно разпределение на въртящия момент между лявото и дясното задни колела. В салона седалките са спортни, с подобрена странична опора. Клиентите могат да избират от две комбинации на кожената тапицерия, всяка от които декорирана с емблема GSi.", "date": "2017.07.21", "title": "Най-спортната версия на \"Опел Инсигния\" ще е с 260 конски сили"}
{"url": "http://www.dnevnik.bg/sviat/2017/07/21/3010718_niama_danni_za_postradali_bulgari_pri_zemetresenieto_v/", "text": "Към момента в дипломатическите и консулски представителства на България в Турция и в Гърция няма постъпила информация за пострадали български граждани  при земетресението в западна Турция и егейските острови на Гърция , съобщиха от Министерството на външните рабони. До момента е потвърдена смъртта на двама чуждестранни туристи - от Турция и Швеция, а ранените са поне 120. Българските дипломатически и консулски представителства в двете страни следят развитието на ситуацията и поддържат постоянен контакт с местните власти. Български граждани, които желаят да получат актуална информация за обстановката в засегнатите райони или да подадат сигнал за техни близки, могат да го направят на телефоните на посолствата на България в Анкара и Атина, както и на генералното консулство на България в Истанбул, се казва в съобщението. От МВнР посочват, че телефонните връзки на о. Кос са силно затруднени след труса. Летището на острова функционира нормално. Властите предупреждават, че има вероятност от вторични трусове. Посолство на Република България в Анкара: 0090 533 376 37 69 0090 312 467 20 71 0090 312 427 51 42 0090 312 467 20 71 0090 312 427 51 42 Генерално консулство на Република България в Истанбул: 0090 212 281 01 14 0090 212 281 01 15 0090 212 281 01 16 0090 533 383 64 14 Посолство на Република България в Атина: 0030 210 67 48 105 0030 210 67 48 106 0030 210 67 48 107 0030 693 70 96 220", "date": "2017.07.21", "title": "Няма данни за пострадали българи при земетресението в Турция и Гърция"}
{"url": "http://www.dnevnik.bg/sport/2017/07/21/3010719_junaited_pobedi_siti_v_derbito_otvud_okeana/", "text": "\"Манчестър юнайтед\" победи градския си съперник \"Сити\" в дербито, играно отвъд Океана. Воденият от Жозе Моуриньо отбор се наложи с 2:0 с головете на Ромелу Лукаку и Маркъс Рашфорд. Срещата от International Champions Cup се състоя в Хюстън пред близо 70 000 зрители. \"Юнайтед\" вкара двата си гола в рамките на две минути към края на първата част. Най-напред Лукаку напредна и пред наказателното поле изпревари вратаря на съперника, след което от малък ъгъл прати топката във вратата. Секунди по-късно Рашфорд отне топката в половината на отбора си и подаде към Мхитарян. Арменецът напредна и му върна вдясно. Младият нападател влезе в наказателното поле и с диагонален удар отбеляза. Моуриньо заяви, че се е получила много добра тренировка. \"Наистина съм доволен. Сигурен съм, че и Пеп (Гуардиола) усеща същото. Най-важното беше да осигурим на футболистите висококачествена тренировка.\" Испанският треньор на \"Сити\" остана доволен от представянето на 17-годишния Фил Фодън, за когото това беше дебют в първия отбор. \"Нямам думи, с които да опиша какво видях. Представянето му беше на друго ниво. Той обича клуба, фен е на \"Сити\". Той е дар\", каза Гуардиола. В турнира участват и други от най-големите отбори в света, като \"Реал\", \"Барселона\", ПСЖ, \"Рома\". На 29 юли в САЩ предстои и друго дерби - \"класико\" между \"Реал\" и \"Барселона\".", "date": "2017.07.21", "title": "\"Юнайтед\" победи \"Сити\" в дербито отвъд Океана"}
{"url": "http://www.dnevnik.bg/sviat/2017/07/21/3010720_makedonskiiat_vunshen_ministur_sofiia_i_skopie_sa/", "text": "\"С България постигнахме компромис, от който и двете страни са еднакво доволни и недоволни. Компромисът беше трудно постигнат\", заяви македонският външен министър  Никола Димитров  снощи за Телевизия 24, съобщават македонските интернет медии и БТА. Очаква се в началото на август премиерите на двете страни, Бойко Борисов и Зоран Заев, да подпишат договора за добросъседство, като  първоначалната идея  е това да стане на македонския национален празник на 2 август. \"Обществеността ще се запознае с договора и ще има време да дебатира по него. Никога досега от независимостта на Македония през 1991 г. не сме имали толкова видимо участие на Събранието (парламента - бел. ред.) и на опозицията в нещо такова. Според конституционните процедури има преговорен екип, преговаря се, текстът се съгласува и той влиза в правителството, подписва се, става договор и след това отива за ратифициране в парламента. И тук има много време, и за обществеността, и за опозицията\", заяви министърът. \"И второ. Тук има едно голямо лицемерие. По този договор е преговаряно и текстът е добре познат на опозицията, тъй като те са преговаряли по него пет-шест години. Ние преговаряме по него 50 дни или активно 30 дни. Необходимоста от този договор е резултат от лошите отношения, които имахме с България. Не искам да обвинявам никого, но е факт, че поради влошените отношения възникна необходимостта да има договор за приятелство\", каза Никола Димитров. \"Трето, какъв е националният интерес на Република Македония? България да ни спира или да ни подкрепя? Ако можем да направим от България голям поддръжник на нашите интеграции, трябва ли да го направим или не? Договорът няма да бъде никаква изненада, когато бъде подписан, нито за тези, които преговаряха по него шест години, нито за обществото, тъй като голяма част от документа е на основата на декларацията /преговаряна от предишното правителство/\", каза министърът. \"Македонски език\" На въпрос защо договорът с България не се представя на обществеността той отговори, че няма законово и конституционно задължение за открито заседание, \"особено когато имате опозиция, която дава сигнали, че иска да го провали\". На забележките на бившия външен министър Антонио Милошоски по договора Димитров каза, че и в този договор пише \"македонски език\" и че този договор не застрашава националния интерес на Македония. \"Държавен интерес на Македония е да направи от България приятел по един достоен начин.\" \"Много е лицемерно тези, които създадоха необходимостта да има такъв договор, сега да бъдат главните рецензенти и критици\", каза македонският външен министър. ЕС и САЩ остават активни в Македония Вестник \"Вечер\" съобщава, че Вашингтон и Брюксел засилват дипломатическата си активност по отношение на Македония. Заместник-помощник държавният секретар на САЩ за Централна и Източна Европа Хойт И е бил вчера в Атина за срещи с представители на гръцкото правителство, пише \"Вечер\", цитирайки гръцки медии, които се позовават на собствени източници. Няма официално потвърждение за посещението на Хойт Ий, нито са обявени темите и събеседниците на висшия американски дипломат. Предстоящите днес срещи на върховния представител за общата външна политика и сигурността на ЕС Федерика Могерини в Гърция обаче са официално обявени. Тя ще разговаря с гръцкия външен министър Никос Кодзиас, с президента Прокопис Павлопулос, с премиера Алексис Ципрас и с министъра на отбраната Панос Каменос. Могерини ще говори и пред гръцкия парламент на тема \"Общата външна политика и политиката на сигурност на ЕС\". В съобщението от Брюксел не се уточнява ще стане ли дума и за Македония и спора за името, но интензивната дейност по този въпрос в изминалия период показва, че спорът за името не може да бъде изоставен, отбелязва \"Вечер\".", "date": "2017.07.21", "title": "Македонският външен министър: София и Скопие са еднакво доволни и недоволни от компромиса си"}
{"url": "http://www.dnevnik.bg/sviat/2017/07/21/3010702_o_djei_simpsun_izliza_predsrochno_ot_zatvora_prez/", "text": "Звездата на американския футбол О Джей Симпсън получи право на условно освобождаване от затвора, след като излежа девет години за опит за въоръжен грабеж. Комисията за предсрочно освобождаване в Кърсън сити реши, че той ще може да излезе от затвора през октомври.  Седемдесетгодишният спортист  бе осъден през 2008 г.  на 33 години затвор за това, че през 2007 заедно със свой приятел нахлу в хотелска стая в Лас Вегас при колекционер на спортни трофеи и заплашвайки го с пистолет, му отне купи, които е спечелил.  Преди това, през 1994 г., той бе оправдан в процес за двойно убийство, който прикова вниманието на цяла Америка. Спортистът бе обвинен, че е убил съпругата си Никол Браун и приятеля й Рон Голдман. През 1997 г. бе осъден за плати глоба от 33,5 милиона долара по граждански иск, заведен от близки на Голдман.  Решението за предсрочното освобождаване бе взето след емоционално изслушване, на което Симпсън каза, че за деветте години в затвора е осъзнал грешките си и че иска да прекара живота си с роднините си и четирите си деца. Комисията прецени, че имайки предвид доброто му поведение в затвора и факта, че това е била първата му присъда, той представлява минимален риск за обществената сигурност и може да бъде пуснат условно. Деветте години, които спортистът прекара в затвора, са минималният срок, който се изискваше, за да се обсъжда молбата му за предсрочно освобождаване. /БТА", "date": "2017.07.21", "title": "О Джей Симпсън излиза предсрочно от затвора през октомври"}
{"url": "http://www.dnevnik.bg/sport/2017/07/21/3010783_iamaika_si_osiguri_sreshta_s_meksiko_v_polufinalite_na/", "text": "Мексико и Ямайка допълниха полуфиналите в \"Голд къп\". Двата състава ще се изправят един срещу друг в спора за място във финала в турнира на Северна Америка, Централна Америка и Карибите. Гол на Родолфо Писаро в третата минута донесе победата на Мексико с 1:0 срещу Хондурас. Ямайка се наложи с 2:1 срещу Канада. Хесус Дуенас асистира на Писаро, след като неговото центриране прехвърли цялата защита и топката попадна в съотборника му на далечна греда. Впоследствие Хондурас имаше много добри възможности, но не можа да вкара. \"Знаехме колко ще бъде трудно срещу отбор, който играе толкова прибрано. Ние се представяме все по-добре с всеки изминал мач, а целта ни си остава финал\", каза Писаро. Другият полуфинал  противопоставя домакините от САЩ с Коста Рика .", "date": "2017.07.21", "title": "Ямайка си осигури среща с Мексико в полуфиналите на \"Голд къп\""}
{"url": "http://www.dnevnik.bg/sviat/2017/07/21/3010534_ungariia_podkrepi_polsha_v_spora_s_evropeiskata/", "text": "Унгария подкрепи властите в Полша за законите, с които управляващите силно ограничават независимостта на правораздавателната система и призова Европейската комисия да не надхвърля правомощията си като критикува Варваша за тези действия. В сряда зам.-председателят на Еврокомисията Франс Тимерманс заяви, че управляващите в Полша извършват посегателства върху върховенството на закона и съвсем скоро може да бъде предложено замразяване правото на глас на Варшава на съветите на ЕС. В четвъртък външният министър Петер Сиярто каза, че Еврокомисията се меси във вътрешните работи на Полша и не бива да се държи \"като политическа институция\". \"Заставаме до Полша и призоваваме Европейската комисия за не надвишава правомощията си\", добави той. Това стана в момент, когато долната камара на полския парламент одобри закон, предоставящ на правителството власт да назначава съдиите във Върховния съд и по този начин игнорира несъгласието на юристи, опозиционни депутати и Европейския съюз. Гласуването бе предшествано от три дни на бурни дебати, съпроводени с многохилядни протести в цялата страна. Сега текстът отива в горната камара, където управляващата партия \"Право и справедливост\" също има мнозинство. Според вносителите на закона реформата трябва да направи съдилищата отговорни и да се гарантира, че държавните институции служат на всички поляци, а не само на елита. Критици като омбудсмана Адам Боднар казват, че с подобен закон \"залагаме бомба под нашето правораздаване\".", "date": "2017.07.21", "title": "Унгария подкрепи Полша в спора с Европейската комисия за независимостта на съда"}
{"url": "http://www.dnevnik.bg/sviat/2017/07/21/3010768_musk_poluchil_ustno_odobrenie_za_svruhzvukov_vlak/", "text": "Американският предприемач Илън  Мъск  съобщи чрез \"Туитър\", че е получил \"устно одобрение от правителството\" да построи тунел за свръхскоростна транспортна връзка между Ню Йорк и Вашингтон, която ще съкрати времето за пътуване между двата града до около 29 минути, съобщиха \"Ройтерс\" и \"Асошиейтед прес\", цитирани от БТА. В момента високоскоростният влак \"Асела\" на  \"Амтрак\"  взима разстоянието от 355 километра за близо три часа.  Мъск обаче не каза от кого е получил одобрение за проекта си, но Белият дом потвърди, че е водил \"обещаващи разговори\" за тунела с него и ръководители на компанията му за прокопаване на тунели \"Боринг къмпани\". Говорителка на Белия дом не пожела да каже кой е разговарял с Мъск и дали той е имал лична среща със служители на администрацията.  Давайки знак, че туитовете на Мъск може би са прибързани, говорителят на кмета на Ню Йорк Бил де Блазио отговори, също чрез \"Туитър\", че \"Това е новина за Градския съвет\". Представители на нюйоркските власти също предупредиха, че все още не са одобрявали никакъв проект и че предприемачът би имал нужда от множество строителни разрешителни и оценки за въздействие върху околната среда, преди да започне. Преди няколко години Мъск, който е начело на производителя на електрически коли \"Тесла\" и на производителя на космически ракети SpaceX, предложи системите  \"Хиперлуп\"  за транспортиране на капсули с хора и товари през тръба със скорост близо 1126 км в час. Според първоначалната идея  \"Хиперлууп\"  е тръба с ниско налягане с капсули, транспортирани с ниска и висока скорост по дължината на тръбата. Идеята е транспортната система да може да достига скорост от 800 до 1220 километра в час. Благодарение на вакуума и магнитната възглавница трябва да бъде избегнато забавянето, причинено от въздушното налягане и триенето с релсите, което съществува при обикновените влакове. Компанията \"Боринг Ко\" посочи в изявление, че е получила положителни реакции на предложението си за тунела и \"устна подкрепа от ключови правителствени фактори при вземането на решения\". В съобщението на компанията се посочва, че тя очаква да получи официално одобрение по-късно тази година.  В други туитове той каза, че първите тунели ще облекчат задръстванията в Лос Анджелис и че компанията му вероятно ще построи \"хиперлууп\" от Лос Анджелис до Сан Франциско и друг в Тексас. Миналия месец той обяви, че е провел \"обещаващи разговори\" за изграждане на мрежа от тунели, които ще са част от проекта, с кмета на Лос Анджелис Ерик Гарсети. През 2013 г. той обяви, че влакът по отсечката от около 640 км до Сан Франциско за може да струва по-малко от 6 милиарда, а изграждането на трасето да отнеме между 7 и 10 години.", "date": "2017.07.21", "title": "Мъск получил \"устно\" одобрение за свръхзвуков влак между Ню Йорк и Вашингтон"}
{"url": "http://www.dnevnik.bg/detski_dnevnik/2017/07/21/3010821_parlamentut_othvurli_predlojenieto_da_odobriava/", "text": "Мнозинството в парламент отхвърли проект на \"БСП за България\" за промени в училищния закон, с който от август м.г. започна реформата в училищното образование. Законопроектът бе отхвърлен с гласа 66 \"за\", 84 \"против\" и 38 \"въздържал се\". Сред предложенията на левицата бе Народното събрание да одобрява важни образователни стандарти като учебните програми; да отпадне възможността частните детски градини и училища да получават държавно финансиране; да се въведе един учебник по един предмет за всеки клас и да се върне възможността слабите ученици до 4 клас да повтарят годината. Основният мотив на мнозинството за отхвърляне на предложенията на левицата бе, че част от тях не са юридически обосновани, както и че догодина ще се прави ревизия на цялата реформа.", "date": "2017.07.21", "title": "Парламентът отхвърли предложението да одобрява учебните програми"}
{"url": "http://www.dnevnik.bg/sport/2017/07/21/3010854_kupata_na_afrika_shte_e_prez_liatoto_i_s_poveche_otbori/", "text": "Купата на африканските нации през 2019 г. ще се проведе през лятото. Другата голяма промяна за следващия турнир, чийто домакин ще е Камерун, е свързана с увеличаването на броя на отборите. От 1996 г. до сега в надпреварата играеха 16 тима, а от 2019 г. ще станат 24, реши ръководството на Африканската футболна конфедерация (КАФ)  по време на заседание в Мароко . Континенталният турнир на Африка по традиция се провеждаше на всеки две години през януари и февруари, когато първенствата са в разгара си. Много години това предизвикваше спорове между националните отбори и клубовете, които трябваше да се лишават за близо месец от своите играчи. След по-малко от две години Камерун ще приеме първенството през юни и юли. Организацията на турнира може да се затрудни както заради увеличения брой отбор, така и заради информациите, че вече има забавяне в подготовката. Засега КАФ отхвърли възможността в турнира да бъдат канени отбори от други континенти или дори надпреварата да се провежда извън Африка.", "date": "2017.07.21", "title": "Купата на Африка ще е през лятото и с повече отбори"}
{"url": "http://www.dnevnik.bg/bulgaria/2017/07/21/3010859_borisov_smiata_che_evrokomisiiata_triabva_da_se/", "text": "Европейската комисия може да фокусира повече вниманието си върху борбата срещу киберзаплахите и киберпрестъпността, отбеляза министър-председателят Бойко Борисов по време на срещата му в Министерския съвет със заместник-председателя на ЕК и комисар по работни места, растеж, инвестиции и конкурентоспособност Юрки Катайнен, съобщи правителствената информационна служба. Според премиера Борисов това ще бъде в интерес на сигурността всички държави-членки на ЕС, предвид бързото развитие на технологиите. По време на разговора е била обсъдена темата за предстоящото българско председателство на Съвета на ЕС през 2018 година. Борисов е изтъкнал, че едно от трите ключови послания на страната ни ще бъде конкурентоспособността на европейската икономика. Акцент ще бъде поставен върху подкрепата на предприемачеството, растежа и работните места, задълбочаването на Икономическия и паричен съюз, устойчивата околна среда и ефективен енергиен съюз.", "date": "2017.07.21", "title": "Борисов смята, че еврокомисията трябва да се фокусира повече върху борбата с киберпрестъпността"}
{"url": "http://www.dnevnik.bg/bulgaria/2017/07/21/3010856_cacarov_poiska_imuniteta_na_oshte_edin_deputat_ot_gerb/", "text": "Главният прокурор Сотир Цацаров внесе в Народното събрание искане за снемане имунитета на народния представител Живко Мартинов, съобщи пресцентърът на държавното обвинение. В съобщението не се дават повече подробности, освен че прокурор от антикорупционното звено е събрал данни срещу депутата от ГЕРБ, които са били потвърдени от проверка на ДАНС. Повече информация по случая по-късно ще даде на брифинг главният прокурор. Името на Живко Мартинов, сега депутат от ГЕРБ, изплува преди 4 години по времето, когато е бил общински съветник в Добрич, като съдружник в  два големи проекта за ветропаркове близо до Калиакра и Шабла.  Проектите имаха проблемно развитие в МОСВ и в съда и станаха причина за наказателни мерки срещу България заради нарушения в защитени природни територии. Преди месец Цацаров поиска имунитетите на Димитър Гамишев от ГЕРБ и на Манол Генов от БСП. Повече четете  тук .", "date": "2017.07.21", "title": "Цацаров поиска имунитета на още един депутат от ГЕРБ"}
{"url": "http://www.dnevnik.bg/sviat/2017/07/21/3010828_svobodnoto_dvijenie_na_hora_mejdu_velikobritaniia_i_es/", "text": "Свободното движение на европейски граждани във Великобритания ще продължи най-малко две години след Брекзит като част от преходното споразумение, предадоха \"Ройтерс\" и няколко британски издания. Първият  пълен кръг на преговорите  за британското излизане от ЕС приключи вчера с  малко направени компромиси . Продължават да съществуват различия относно защитата на бъдещето на гражданите, които живеят извън страните си. Великобритания трябва да напусне ЕС до  края на март 2019 г. Високопоставени членове на правителството на Тереза Мей, включително финансовият министър  Филип Хамънд , настояват за преходен период, който да защити икономиката и да запази доверието на бизнеса. Според плана на Хамънд, гражданите на ЕС ще запазят свободното си движение във Великобритания до две години, съобщава в. \"Таймс\". Източници на в. \"Сън\", който открито подкрепя твърдата  позиция  на Мей на преговорите за Брекзит, също потвърждава информацията. Вестник \"Гардиън\" цитира високопоставен източник от британското правителство, според когото свободното движение може да продължи до четири години. Засега няма коментар от екипа премиера. Според изданието под натиска на бизнеса настроенията на \"Даунинг стрийт\" са се променили и Лондон допуска, че е възможен компромис за преходния период, а кабинетът вече приема \"колективна\" нагласа, че трябва да се стигне до споразумение възможно най-бързо, за да бъде създадена сигурност за бизнеса. \"Ако питате бизнеса кога иска да види (споразумение), той би искал да стане утре,\" казва източник от кабинета, според когото обсъжданите варианти включват преходно споразумение между 2 и 4 години и се очаква да предвиждат свободно движение.  Дори \"хардлайнери\" като бившия правосъден министър Майкъл Гоув (сега министър на околната среда), който заемаше твърда позиция против преходен период след Брекзит, сега, макар и несклонно, е започнал да приема идеята заради потенциалните рискове от така наречения \"Брекзит на ръба на пропастта\". По-рано вестникът съобщи, че няма сближаване на позициите за свободното движение между Европейския съюз и Великобритания и че е напълно възможно британците, живеещи в страна членка, да загубят правото си да се преместят в друга, ако Лондон не разреши на европейски граждани в Обединеното кралство да го напуснат за кратък период, връщайки се на континента, без да губят правото си да живеят на острова. ", "date": "2017.07.21", "title": "Свободното движение на хора между Великобритания и ЕС може да продължи до 4 г. след Брекзит"}
{"url": "http://www.dnevnik.bg/politika/2017/07/21/3010865_bsp_iska_opovestiavane_na_spisuka_na_politicite/", "text": "БСП ще изпрати писмо до специализираната прокуратура, в което иска да бъде оповестен списъкът на политиците, които са финансирани от КТБ. За такива се разбрало от документа \"Общ поглед върху \"Модела КТБ\", обобщен ден по-рано от прокуратурата, обяви лидерът на БСП Корнелия Нинова. \"КТБ е огледало на целия преход - бизнес интереси, икономически интереси, политически задкулисни обвързаности, защита на лични интереси, съмнения за престъпления; и всичко това на гърба на народа. Смятаме, че с това оповестяване, с връщане на чувството за справедливост може да се сложи край не само на \"Модела КТБ\", но и на политиката на прехода, правена по такъв начин. И ние, и обществото имаме нужда от тази прозрачност\", заяви Нинова в парламента днес. Лидерът на БСП заяви още, че няма значение от коя политическата партия са финансираните политици, защото трябва да се направят усилия за прекратяване на този модел. По-късно през деня главният прокурор, цитиран от \"Фокус\", препоръча на Нинова да си прочете Наказателно-процесуалния кодекс. Допълни, че \"Обвинителният акт е внесен в съда. Всички са призовани. Явяването и разглеждането на делото ще се осъществи при открити врати. Ще видите всичко. Всички процеси се развиват в съд, там не може да бъде скрито нищо\".", "date": "2017.07.21", "title": "БСП иска оповестяване на списъка на политиците, финансирани от КТБ"}
{"url": "http://www.dnevnik.bg/kultura/2017/07/21/3002429_otkus_ot_ubiistvoto_na_edna_revoljuciia_na_ruslan_trad/", "text": "\"Убийството на една революция\" от Руслан Трад –истината за Сирийската война Журналистът и председател на Форума за арабска култура прави задълбочен анализ как се стигна до най-опустошителната гражданска война в днешно време. С над 5 милиона избягали сирийски граждани и 600 000 жертви за четири години Гражданската война в Сирия предвещава да се превърне в един от най-сложните и нерешими конфликти в наши дни. \"Убийството на една революция\" от журналиста и председател на Форума за арабска култура в България Руслан Трад излиза на 29 юни 2017 г. и представлява задълбочен и логичен анализ на събитията, довели до сирийския конфликт. За връзките на режима на Асад с терористични и ислямистки организации, с крайнодесни европейски партии и с паравоенни структури, за ролята на мафията в търговията с оръжие, петрол и антики в региона, за неразбирателствата между Русия, Иран и сирийското правителство, както и за експанзивната политика на Техеран, с която системно бива променян етническият и религиозен облик на големи части от Сирия – авторът разкрива малко известни факти от Сирийската война, за да отправи своето предупреждение. Той показва как истината може да бъде подменена, а демокрацията – унищожена, за да останат възможни само две алтернативи в сирийската история: диктатура и стабилност или ислямизъм и хаос. Базирано на шестгодишни изследвания и разговори с журналисти, офицери, бивши депутати, политически затворници, радикали и бунтовници - обикновени хора и такива, които са по етажите на властта, изследването на Трад пресъздава образа на една непозната Сирия, в която политическата машина бълва опорни точки и фалшиви спомени, а населението е поставено пред най-страшното изпитание – да се сражава със сънародниците си. Текстът акцентира на събитията от близкото минало, обясняващи избухването на сирийския конфликт. Той разглежда събитията до края на 2016-а и началото на 2017 година, а в изданието са поместени множество карти, илюстриращи военните действия. През призмата на личните истории \"Убийството на една революция\" се превръща не просто в хроника на войната в Сирия, а в историята на страна, която се променя завинаги; в историята на братоубийствен конфликт, застрашаващ да се превърне в минисветовна война, и в историята на най-важната битка – тази за умовете и душите на хората. Премиерата на \"Убийството на една революция\" ще се проведе на 12 юли от 19:00 ч. Очакваме ви в литературен клуб \"Перото\", за да участвате в разговора-дискусия, посветен на наболелия проблем. Книгата ще представи журналистът Георги Милков. Руслан Трад е роден през 1987 г. в България. Блогър и журналист на свободна практика. Oт 2009 г. поддържа свой блог на тема политиката в Близкия изток и Северна Африка. Бил е лектор в Нов български университет, СУ \"Св. Климент Охридски\" и Дипломатическия институт към МВнР по теми, свързани с политическите и младежките движения в Арабския свят. Създател е на организацията \"Форум за арабска култура\" и един от създателите на Global Voices Online Bulgaria. Вечерта на 16 юни 2016 г. Журналистите Халед ал Иса и Хади Абдалла се връщат към мястото, където живеят в сирийския град Алепо. Денят е бил тежък – малко по-рано са отразявали поредните въздушни удари над жилищни райони в раздробения град. Точно когато влизат в сградата, където е и офисът им, се задейства бомба. Взривът изхвърля Хади и Халед назад. Двамата изпадат в безсъзнание, Хади е сериозно ранен в крака, скулите му са хлътнали навътре от експлозията. Халед е в тежко състояние – кръв тече от главата му, която е била ударена от шрапнели. Онзи, който е поставил бомбата, е искал журналистите да бъдат убити на място, но взривът не изпълнява целта си и приятели успяват да откарат Халед и Хади в болница. По-късно те са преместени в турския град Антакия. Хади Абдалла е 29-годишен жител на Хомс и местен журналист. Той продължава да е жив, въпреки че вече е участвал в цяла поредица от военни операции. Но 24-годишният Халед ал Иса от град Кафр Набул почина на 25 юни, след като шрапнел засегна мозъка му. Два дни преди смъртта му имаше предложение той да бъде откаран в германска болница, но Германия отказа да издаде нужните документи. За повечето хора извън Сирия работата на тези двама журналисти е далечна и непозната. Иса е малко или много част от статистиката, още една жертва към останалите над 500 000 сирийци, загинали през последните години в гражданската война в страната. Нямаше статии, посветени на Хади Абдалла или Халед ал Иса, в големи международни издания. Може би някой ще каже, че не е възможно да се проследи съдбата на всеки журналист, убит в тази война, но това не е оправдание. Още повече когато работата на хора като Халед и Хади и техните кадри са важни за отразяването на конфликта и за документирането на ставащото в Сирия, за да може то да бъде запомнено от историята. Халед ал Иса беше един от най-добрите оператори и фотожурналисти в Сирия, а неговата работа – без да се знае публично – беше важна за новинарски агенции по цял свят поради факта, че в Сирия намиращите се на терен журналисти се броят на пръстите на едната ръка. Може и в световен мащаб да не е имало признание за работата му, но онези, които ежедневно се сблъскват с войната и нейните последици, знаят какво означават кадрите, направени от него. След смъртта му в няколко града в Сирия стотици излязоха по улиците, носейки снимки на журналиста в чест на работата му. Халед ал Иса работеше също с Раед Фарес, активист и организатор на протести в Кафр Набул. От улично изкуство до ежеседмични демонстрации, радио, кино и обществени услуги активистите от този малък сирийски град показваха на света сърцето на бунта в Сирия. Раед и неговите приятели направиха всичко възможно да кажат на хората извън страната, че са живи и продължават дейността си както в първите месеци на революцията, когато все още имаше само протести, а за радикални групи никой не беше и помислял. По-късно, през 2012-а, именно радикалите бяха първите след режима на Башар Асад, които атакуваха активистките мрежи, публично екзекутирайки лидерите на протестите в Северна Сирия. Хора като Халед ал Иса, Хади Абдалла и Раед Фарес вярват в ненасилствената съпротива и гражданското участие и те все още са там, въпреки опитите да бъде забравено за тях. Тези хора не са глупаци. Те съзнаваха, че са игнорирани, но продължиха работата си не само защото са професионалисти, а и заради националното и общностно чувство, че ставащото в страната им трябва да бъде известно на всеки, извън нея. Халед, както и всеки, работил с него, знае какво е да срещаш мълчание. Аз лично познавам това усещане за самота. Сирийският конфликт показа най-грозните, най-несправедливите и лицемерни страни на човечеството днес. Войната доказа, че международната общност не е готова да приеме човешките права сериозно, въпреки че винаги е готова да говори за тях. Конфликтът в Сирия изложи на показ Съвета за сигурност на ООН, който действа единствено въз основа на политическите интереси на избрани световни сили. Международната общност първоначално се направи на приятел на активистите в Сирия, но след това им обърна гръб, когато имаха най-голяма нужда. Войната показа и корупцията в самите бунтовнически групи, които за лична облага бяха готови да предадат на властите неудобните журналисти и активисти. Имах честта да познавам работата на Халед ал Иса. Познавам работата и на Хади Абдалла. Без тях някои от най-важните събития в Алепо и региона нямаше да излязат наяве. Буквално и без да пресилвам. Ако не беше камерата на Халед и репортажите на Хади Абдалла, нямаше да разберем много от онова, което стана в този някогашен икономически център на Сирия, град Алепо. Така и не се разбра кой е поставил взрива пред дома им, нито кой седи зад това нападение. Само седмица по-рано и двамата оцеляха след въздушен удар. Може да е режимът, може да са радикали или негативно настроени бунтовници. Те рискуваха живота си. Заради това, че са журналисти и са избрали ненасилствената съпротива. Заради тях и всички, които загинаха, вярвайки в идеали, трябва да не забравяме един от най-кървавите конфликти в модерната ни история и защо изобщо избухна той.", "date": "2017.07.21", "title": "Откъс от \"Убийството на една революция\" на Руслан Трад"}
{"url": "http://www.dnevnik.bg/sviat/2017/07/21/3010866_tlennite_ostanki_na_salvador_dali_biaha_ekshumirani/", "text": "Съдебни медици, наблюдавани от юристи и правни експерти, пристъпиха към взимането на ДНК проби от балсамираното тяло на покойния художник Салвадор Дали, предаде \"Ройтерс\". Тленните останки на известния сююреалист бяха ексхумирани вчера след съдебно решение по дело за бащинство. Мария Пилар Абел, родена през 1956 г. в каталунския град Фигерас - родното място на Дали и също там, където е погребан - твърди, че майка й имала любовна афера с художника и от години се опитва да докаже, че е негова дъщеря. Когато Дали умира през 1989 г. на 84 години, тялото му е балсамирано от д-р Нарсис Бардалет. Пред \"Ройтерс\" съдебният медик каза, че взимането на проби няма да е трудно, но не е ясно дали с тях ще може да се работи, тъй като формалдехидът може да е увредил ядрата на клетките. Изследването може да отнеме седмици. Останките на художника се пазят в крипта под сцената на Театър-музей \"Дали\" във Фигерас, построен от самия художник и дом на част от художествената му колекция. Художникът, който няма други деца, завеща притежанията си на държавата. Ако Мартинес бъде призната за дъщеря на художника, тя ще може да ползва фамилното му име и ще има право на част от наследството му, но за това ще трябва да води допълнително дело.", "date": "2017.07.21", "title": "Тленните останки на Салвадор Дали бяха ексхумирани"}
{"url": "http://www.dnevnik.bg/sport/2017/07/21/3010829_shalke_premahva_globite_i_shte_nakazva_futbolistite_si/", "text": "Непрестанно нарастващите заплати в Бундеслигата водят до преосмислянето на начина на наказание на играчите. \"Шалке\" е предприел промени за вътрешните глоби при дисциплинарни провинения за футболистите. Занапред вместо да се налагат финансови санкции, играчите ще бъдат принуждавани да работят в клубния магазин в почивния си ден. \"Не можеш да засегнеш момчетата с глоби. Може да се наложи играчите да работят във фен магазина в свободния си ден\", обясни изпълнителният директор Кристиан Хайдел пред \"Спорт Билд\". Подобни наказания е въвел и новият треньор Доменико Тедеско за провинения като червен картон заради груба проява, закъснение за тренировка или излизане преди мач. Според информацията друга форма на наказание може да е принуждаването на футболистите да работят за благотворителна организация. Играчите ще бъдат запознати с новите правила по време на лагера им в Австрия.", "date": "2017.07.21", "title": "\"Шалке\" премахва глобите и ще наказва футболистите си с работа в магазина"}
{"url": "http://www.dnevnik.bg/detski_dnevnik/2017/07/21/3005649_s_decata_v_pochivnite_dni_22_i_23_juli/", "text": "\"С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие и искате да я споделите с други родители, пишете ни на  dnevnik@dnevnik.bg . Събота  - Магазин \"Декатлон Подуяне\" е подготвил от 11 до 12 ч. спортно-образователни игри за деца между 7 и 13 години. Как можем да накараме сока от цветното зеле да смени цвета си? И как да използваме това у дома, за да направим индикатор за рН? Любопитните над 8-годишна възраст могат да разберат от 14.30 до 15.30 ч. в детския научен център  \"Музейко\" . За това занимание не е необходимо предварително записване, то е включено в билета.  - 10-то издание на Фестивала на пясъчните скулптури включва 21 скулптори от България, Чехия, Полша, Украйна, Турция, Германия, Латвия, Португалия, Русия. Те са подредени в парк \"Езеро\" до Конната база, а цените за посетители са без промяна - 1.5 лв. за пенсионери и ученици, 2.5 лв. за групов билет, 3.5 лв. обикновен билет и безплатен вход за деца до 7 год. и лица с увреждания. - Тайната на четирите елемента е серия от тематично свързани занятия, които дават възможност на всяко дете да преживее уникалния свят на лабораторията и да участва в различни експериментални задачи и игри, подобряващи концентрацията, сетивността и фината моторика. Малките изследователи, освен че ще се запознаят с интересни факти за елементите вода, огън, въздух и земя, ще експериментират във всяка работилница с истинска лабораторна техника.  \"Съботните научни занимания за деца\"   са с начало 13 часа в Младежкия центъра по следните теми: 8 юли: ВОДА; 15 юли: ОГЪН; 22 юли: ВЪЗДУХ; 29 юли: ЗЕМЯ. Занятията са подходящи за деца от 6 до 14-годишна възраст. Работи се в малки групи до 10 човека, като всеки млад учен има работно място. Таксата за едно занятие е 10 лв. Телефон за записване: 089 5668928. Неделя Как можем да накараме сока от цветното зеле да смени цвета си? И как да използваме това у дома, за да направим индикатор за рН? Любопитните над 8-годишна възраст могат да разберат от 12.30 до 13.30 ч. в детския научен център  \"Музейко\" . За това занимание не е необходимо предварително записване, то е включено в билета. - Такса и ново работно време са въведени за въжения парк в местността Бачиново край Благоевград, съобщиха от общинската управа. Паркът работи от понеделник до четвъртък от 11 до 20 часа, а в петък, събота и неделя - от 10 до 20 часа. Билети ще се взимат от специален автомат, за да може да се спазва редът в парка. Цената е 1 лев, като събраните средства ще се ползват за поддръжка на съоръженията. За многодетни семейства, както и деца в неравностойно положение ползването е безплатно. ", "date": "2017.07.21", "title": "С децата в почивните дни (22 и 23 юли)"}
{"url": "http://www.dnevnik.bg/sviat/2017/07/21/3010873_severna_koreia_otbeliaza_nai-golemiia_si_ikonomicheski/", "text": "Севернокорейската икономика е нараснала с най-бързо темпо за последните 17 години, твърди централната банка на съседна Южна Корея, цитирана от \"Ройтерс\" и БТА. Брутният вътрешен продукт на страната се е увеличил с 3.9 на сто в сравнение с предходната година. Растежът се дължи основно на минното дело и енергетиката - година след като БВП се сви заради суша и спад в цените на редица основни стоки. Това е най-добрият показател от 1999 г. насам, когато икономиката на комунистическата държава нарасна с 6.1 на сто. Според данните размерът на брутния продукт за миналата година е бил около 28.5 милиарда долара при население над 25 милиона души или около 1.5 милиона вона (1136 долара) на глава от населението. За сравнение при около два пъти по-голямо население (над 51 милиона души) Южна Корея е отчела БВП, еквивалентно на 1.36 трилиона долара за миналата година. Износът от Северна Корея е нараснал с 4.6 процента. Силен тласък в търговията е дал най-големият търговски партньор на страната - Китай, износът към който е скочил с 4.6%. Това е най-добрият резултат от 2013 г., когато беше отбелязан ръст от 11.8 на сто. Според данните търговското салдо на страната не е пострадало сериозно от затварянето на общата индустриална зона на Северна и Южна Корея в град Кесон (в комунистическата държава), затворена миналата година след  ракетен тест  през февруари. По принцип Северна Корея не предоставя данни за състоянието на икономиката си. Те се публикуват всяка година от Южнокорейската централна банка от 1991 г. насам на базата на информация от министерството на обединението и разузнавателните служби. Северна Корея е обект на международни санкции заради  ядрената и балистичната  си програма. Ръст по време на суша Междувременно страната преживява най-тежката суша от 2001 г. насам, която е нанесла сериозни щети на културите, предаде ДПА, като се позова на доклад на Организацията по прехрана и земеделие на ООН. Тя призовава да се окаже спешна помощ на страната, допълва ТАСС. Най-тежката последна суша в Северна Корея продължи 300 дни през 2001 г. и и причини глад из цялата страна. Деветдесетте години на миналия век също бяха години на глад в Северна Корея и се смята, че тогава са починали между няколкостотин хиляди и няколко милиона души. Очаква се обстановката със сушата в страната да се влоши тъй като по принцип през юли вали в края на месеца и късните дъждове не позволяват засаждането на основните сезонни култури, от които реколтата се събира между октомври и ноември, предупреждава Организацията по прехрана и земеделие на ООН. Около 70 процента от 25.1-милионното севернокорейско население страда от хранителна несигурност, сочат данни на Световната програма по прехраната. ", "date": "2017.07.21", "title": "Северна Корея отбеляза най-големия си икономически ръст от 17 г. въпреки санкциите"}
{"url": "http://www.dnevnik.bg/skorost/avtomobilna_industriia/2017/07/21/3010934_noviiat_dilur_na_mercedes_iska_da_e_lider_v_luksozniia/", "text": "Новият дилър на \"Мерцедес\" в България \"Силвър Стар\" има амбицията до две години да направи марката лидер в луксозния сегмент, обяви на пресконференция днес изпълнителният директор на компания Ролф-Юрген Заерле. Компанията  пое бизнеса от \"Балкан стар\"  през април.  Според данните на КАТ за регистрациите  на нови автомобили за полугодието, сега \"Мерцедес\" е на трето място сред луксозните марки с 316 продажби, срещу 488 за БМВ и 383 за \"Ауди\". За момента \"Силвър Стар\" не планира разширявяне на дилърската мрежа, като в София, Пловдив и Варна има свои центрове, а в Русе и Бургас, разчита на партньори. Ролф-Юрген Заерле подчерта, че вече има промяна в начина на работа. По-бърза доставка на резервни части и подобряване на сервизирането Той уточни, че забавянето на доставянето на резервни части вече е в миналото, като сега има внос от Германия пет пъти седмично. В отговор на въпрос на \"Дневник\" Заерле, каза че е запознат с проблемите със сервизирането на автомобилите \"Мерцедес\" и вече са започнали промени. \"Както знаете, в тази дейност са замесени хора и промените не могат да станат толкова бързо, колкото ни се иска\", уточни изпълнителният директор на \"Силвър Стар\". Той допълни, че подобряването на обслужването ще е непрестанен процес. Бизнес с внос на употребявани автомобили с гаранция Ролф-Юрген Заерле съобщи още, че компанията е започнала и по-сериозна търговия с употребявани автомобили, които се внасят от наличностите на \"Даймлер\" в Германия. Става въпрос както са леки коли, така и за ванове и камиони, които имат ясна сервизна история и реални километри. Залага се основно на почти нови превозни средства - на до 1 година и 20 000 километра, които се предлагат с четири години гаранция. Потенциалните купувачи могат да изберат автомобил от складовите наличности в България, или да поръчат търсенето на кола в Германия, на база определени критерии. Българите си падали по скъпите модели Що се отнася до новите модели, Ролф-Юрген Заерле подчерта, че те ще идват на българския пазар едновременно с премиерите им в Европа, като цените им тук са по-изгодни. Той допълни, че наблюденията му показват, че в България интересът към най-скъпите модели на \"Мерцедес\" е доста по-изразен, отколкото в съседните страни. В тази връзка Заерле подчерта, че се възлагат големи надежди на  миналата през фейслифт S-класа , която от броени дни е и на българския пазар. Другата скорошна премиера ще е първият пикап на \"Мерцедес\",  кръстен Х-клас . Инвестицията била дългорсрочна На въпрос за собственика на \"Силвър Стар\", Заерле обяви, че става дума за холдингова компания, базирана във Великобритания. За собственика - саудитския милиардер шейх Халед Ахмед Джуфали каза, че той е много добър човек, а инвестицията му в България е дългосрочна.", "date": "2017.07.21", "title": "Новият дилър на \"Мерцедес\" иска да е лидер в луксозния сегмент на българския пазар"}
{"url": "http://www.dnevnik.bg/regioni/2017/07/21/3010932_sudut_osvobodi_pod_domashen_arest_shveda_ritnal/", "text": "Окръжният съд в Бургас освободи под домашен арест Ралф Сундберг, шведският гражданин, който бе задържан за нападение на камериерка в хотел в Слънчев бряг. Мъжът е обвинен за нанасяне на лека телесна повреда по хулигански подбуди. Съдът взе решението за промяната на мярката в по-лека на закрито заседание и без да обяви мотивите си за налагането на \"домашен арест\", съобщава БНР. Междувременно \"Нова телевизия\" съобщи, че преди три дни съдът в Несебър е взел решение мярката за неотклонение на Ралф Сундберг да бъде изменена на \"домашен арест\". Защитата на шведа е показала документи за договор за наем на апартамент в курорта Слънчев бряг, каквото е изискването на закона, за да бъде наложена по-леката мярка. Съдът е преценил, че няма опасност мъжът да се укрие. По информация на телевизията собственикът на един от апартхотелите в курорта не е позволил Сундберг да бъде настанен в имот в сградата. Ралф Сундберг нападна камериерка в хотел в Слънчев бряг на 3 юни.  Деяна Петкова беше брутално изритана в главата без видима причина, в резултат на което загубила временно съзнание. Скоро след нападението председателят на Българската асоциация на хотелиерите и ресторантьорите Благой Рагин  призова случаят да отшуми възможно най-бързо , защото можел да доведе до бойкот от страна на скандинавските туристи. Позицията му бе остро критикувана и след призив на транспортния министър  Рагин подаде оставка .", "date": "2017.07.21", "title": "Съдът освободи под домашен арест шведа, ритнал камериерка в Слънчев бряг"}
{"url": "http://www.dnevnik.bg/bulgaria/2017/07/21/3010896_dogodina_zapochva_stroitelstvoto_na_nov_zatvor_v/", "text": "В началото на следващата година започва строителството на нов затвор в столичния квартал Кремиковци. Това обяви министърът на правосъдието Цецка Цачева по време на парламентарния контрол днес. Финансирането ще бъде по Норвежкия финансов механизъм. Затворът ще бъде свързан с център за обучение на персонала. Предвижда се в него да има 200 килии за 400 лишени от свобода.  България е нееднократно критикувана от Брюксел заради лошите условия в местата за лишаване от свобода, които са и пренаселени. Иначе правосъдният министър заяви, че личен неин приоритет е подобряване на условията на работещите в затворите, освен последователната политика на ведомството от последните три години за реновиране на затворническите сгради и помещения в цялата страна.", "date": "2017.07.21", "title": "Догодина започва строителството на нов затвор в Кремиковци"}
{"url": "http://www.dnevnik.bg/analizi/2017/07/21/3009363_mejdu_germaniia_i_franciia_ostavat_seriozni/", "text": "С избора на Еманюел Макрон сътрудничеството между Франция и Германия се засили, но не всичко е чудно и прекрасно, коментира брюкселското издание \"Политико\". Когато Ангела Меркел подкрепи  плановете за създаване на европейски боен самолет  в Париж миналата седмица, президентът на Франция приветства \"истинската революция\" в тяхното сътрудничество. Но без да спомене цената, времето за доставяне и потенциалните производители - всичките засега неизвестни. Този проект, както и плановете за засилване на изучаването на френски и немски в двете държави, подчертават желанието да се изтъкнат франко-германски инициативи. Меркел подкрепи – макар и възможно най-общо – исканията на Макрон за задълбочаване на интеграцията в еврозоната, включваща общ бюджет и финансов министър. Но въпреки повсеместното доброжелателство, доброто настроение не стига за революция. Между двете страни остават сериозни несъгласия, свързани с търговския излишък на Германия, правдоподобността на френските реформи, солидарността между страните-членки на ЕС, спасителните заеми, разходите за отбрана и други. Макар че изборът на Макрон доведе до ентусиазъм в Париж и Берлин,  Германия е изправена пред собствени избори . Ако през септември Меркел спечели, както се очаква, и сформира коалиция със Социалдемократите, върху нея ще има натиск срещу нарастването на разходите за отбрана. Ако управлява със Зелените и либералните Свободни демократи, е възможно да има яростна съпротива срещу плана за боджет на еврозоната и общ финансов министър. Кои са петте най-важни въпроса, които създават напрежение между Франция и Германия. 1. Търговският излишък на Германия Макрон, също както президента на САЩ Доналд Тръмп, често критикува търговския излишък на Германия, наричайки го \"недопустим\". През април – преди да бъде избран, той заяви пред вестник \"Уест Франс\", че ситуацията на Германия \"не може да продължи дълго\". През юли в интерво за същия вестник, но вече като президент, той каза, че \"част от германската конкурентноспособност\" се дължи на \"дисфункцията\" на еврозоанта и на \"слабостта на другите икономики\". Берлин донякъде се съгласява с тези критики. През май финансовият министър Волфганг Шойбле заяви пред сп.\"Шпигел\", че търговският излишък на неговата страна – който в момента е повече от 8% от БВП – е \"твърде висок\". 2. Германските разходи за отбрана – или тяхната липса Друго ярко несъгласие представлява въпросът за разходите за отбрана и готовността за участие в опасни бойни мисии. Макрон използва посещението на Тръмп в Париж на 14 юли, и  грандиозния военен парад , за да подчертае колко различна е Франция от Германия от военна гледна точка. Френският президент обеща да увеличи разходите за отбрана до 2% от БВП – каквато е целта на НАТО – до 2025, въпреки противоречивите съкращения от 850 милиона евро от тази година,  поради които шефът на генералния щаб подаде оставка . Меркел също обеща да достигне целта на НАТО, но не каза кога. В интервюто си пред \"Уест Франс\", Макрон заяви, че \"не зависи от него\" да реши дали Германия следва да увеличи разходите си за отбрана, но че светът става все по-опасен и че продължаването да \"живееш под чужд чадър\" е \"наивно\". Франция може да е доволна да остане военната сила с най-голям бюджет в ЕС след Брекзит, но засилването на военното сътрудничество в идеалния вариант би включвало и по-голяма роля на Германия – чрез по-големи разходи и по-активно участие в бойните отряди на ЕС. За Макрон обаче може да е неудобен фактът, че независимо дали канцлерът е Меркел или не, е много вероятно Германия да достигне целта от 2% в някакъв момент – което ще значи, че Берлин дава най-много за отбрана в ЕС. 3. Способността на Макрон да реформира Откакто Макрон взе властта и си осигури голямо мнозинство в парламента, изразяването на съмнения за възможността Франция да се реформира вече не е толкова модерно в Германия. Новият президент работи по изпълнението на плановете си да ремонтира трудовите закони до края на септември. Ако успее да разхлаби правилата за наемане и уволняване, да преработи затъналата в дългове система за помощи за безработни, и да постигне целите за намаляване на дефицита, той реално ще отнеме най-голямото извинение на германците да не се заемат с реформата на еврозоната. Но немският скептицизъм спрямо Франция и способността ѝ да прокарва непопулярни реформи няма да изчезне. Шойбле заяви през май, че неговото отношение спрямо Макрон е \"респект и резервираност\", и че Германия не бърза да признае френската икономика – затисната от висока безработица, слаб растеж и голяма задлъжнялост – за оздравяла. Берлин също чака да види как Макрон, когото \"Шпигел\" нарече \"скъпо-струващ приятел\", ще се справи през септември, когато крайно левият лидер Жан-Люк Меланшон, заедно с убедени синдикалисти и разнообразни врагове на Макрон, излезе на улицата с протести срещу това, което нарича \"чисто и просто унищожението\" на френската трудова закрила. Ще е нужно повече от добра воля от страна на Макрон да се убеди Германия, че Франция се е променила и е готова да бъде част от суровата глобализирана икономика. Нещо повече, точно както Франция се гордее със статуса си на военна сила, Германия се радва на позицията на икономическата сила в Европа. Да бъде обявена Франция за удачен партньор за реформи няма да е лесно. 4. Пътят към интеграция в еврозоната По време на кампанията му за президент, исканията на Макрон за бюджет и финансов министър на еврозоната бяха посрещнати с тишина от Берлин. След като той взе властта, Меркел заяви, че Германия би могла \"разбираемо да обмисли [идеята за] общ финансов министър, ако са налични условията за това\". Важните думи в случая са последните, защото те обобщават разликите между Франция и Германия що се отнася до интеграцията в еврозоната. Както Шойбле заяви пред \"Шпигел\" през май, за да има еврозоната финансов министър, трябва да има бюджет, създаването на какъвто не може да стане без промяна в договорите за ЕС. Макар че Меркел и Макрон казаха през юни, че променянето на договорите \"вече не е табу\", то не е част от предизборната кампанията на Меркел. В зависимост от бъдещата коалиция на Меркел – ако тя победи – настроенията към промяна в договорите и контурите на реформата на еврозоната ще са много различни. През май външният министър от Социалдемократите Зигмар Габриел изказа предпазлива подкрепа за идеите на Макрон в документ със заглавието \"Елисей 2.0: Нови импулси за германо-френско сътрудничество\". 5. Битката за контрола над Европейската централна банка Осъждането на дисбаланса в еврозоната от страна на Макрон носи със себе си и косвена критика към Европейската централна банка, която въпреки опитите си да засили инфлацията чрез харчене на милиарди, в крайна сметка не успя – а ниската инфлация е благоприятна за зависимата от износа германска икономика. Управлението на Марио Драги – който разхлаби паричната политика и така постави края на продължаващата с години държавна дългова криза – беше стъпка в посоката на желанията на Франция, която подразни враговете на инфлацията в Бундесбанк. Но мандатът на Драги изтича през 2019 и Берлин иска да спечели лидерската позиция в ЕЦБ. Това идва от факта, че за да може Меркел да се съгласи на общ бюджет или инвестиционен фонд в еврозоната, ще трябва да покаже на партията и народа си постигнат голям компромис от страна на другите членки на ЕС. В момент, в който растежът на Еврозоната започва да се забързва – икономиката на блока нарастна с 1.9% през първото тримесечие спрямо миналата година – едно забавяне след две или три години може да угаси френския ентусиазъм за реформа на еврозоната и да възроди популистките идеи, все още тлеещи след изборите за президент. Франция още не е започнала публично да заявява желание за позицията, но когато краят на мандата на Драги наближи, контролът върху ЕЦБ със сигурност ще е още едно разногласие между Париж и Берлин.", "date": "2017.07.21", "title": "Между Германия и Франция остават сериозни разногласия"}
{"url": "http://www.dnevnik.bg/analizi/2017/07/21/3009734_kak_se_suzdava_sud_zana_vlastta/", "text": "- В сряда и четвъртък  правната комисия в спешен режим прие на второ четене   промените в Наказателно-процесуалния кодекс /НПК/, предвиждащи прехвърляне на делата за корупция срещу министри, магистрати и други висши държавни служители от Софийския градски съд (СГС), където досега са се разглеждали, в Специализирания наказателен съд /СпНС/. Мотивът на вносителите от ГЕРБ и Обединени патриоти е, че делата трябва да се разглеждат от специализирани съдии, каквито, приема се, са магистратите в спецсъда, който - пак според мотивите - е доказал своята ефективност.", "date": "2017.07.21", "title": "Как се създава съд за/на властта"}
{"url": "http://www.dnevnik.bg/tehnologii/2017/07/21/3010363_google_glass_se_zavrushta_tozi_put_kato_instrument_v/", "text": "Във вторник технологичната компания X, основана от ИТ гиганта \"Гугъл\", представи новата версия на Google Glass – \"умните\" очила с вграден микропроцесор, камера и дисплей. Тя е предназначена за промишлени предприятия. Продажбите на педишната версия на продукта, насочена към потребителите, бяха спрени   през 2015 . Когато за пръв път излязоха на пазара през 2013, очилата бързо срещнаха съпротива както от потребители, така и от правителства. Това се дължеше на възможността за правене на снимки и видео без околните да разберат. Много бързо различни институции и частни бизнеси забраниха очилата, а техните притежатели бяха критикувани в публичното пространство. Новата версия Enterprise Edition е насочена изцяло към промишлеността. Очилата помагат на работници, като им показват серия от стъпки, които трябва да следват, например при сглобяването на машинна част. Така вместо на всяка стъпка работникът да трябва да отива до компютър в другия край на стаята, инструкциите са буквално пред очите му през цялото време. Вградената камера дава възможност на работника да получи помощ в реално време от експерт в друга част на фабриката, а гласовите команди освобождават и двете ръце. Няколко предприятия – включително фабрики на производителя на техника General Electric и складове на логистичната компания DHL – вече от месеци тестват новата версия на очилата. След публичното спиране на продажбите през 2015, \"Гугъл\" продължават разработването на версията, предназначена за бизнеса, и продават малки бройки тестови модели. От тази седмица вече всяка компания може да работи с партньорите на \"Гугъл\", които предоставят очила, оборудвани със специален софтуер за всеки клиент.", "date": "2017.07.21", "title": "Google Glass се завръща – този път като инструмент в производството"}
{"url": "http://www.dnevnik.bg/bulgaria/2017/07/21/3010911_prezidentut_shte_izbira_chlenove_na_komisiiata_sreshtu/", "text": "Общо 20 имена са предложени в администрацията на президента за попълването на неговата квота членове на Комисията за защита от дискриминация, се вижда от съобщение на сайта на институцията. От  публикувания списък  не се разбира кои са вносителите на предложенията, а само броят им. Държавният глава ще направи лично избора си след като назначена от него комисия е проверила документите им. С най-много номинации - 82 юридически и физически лица, е Лало Каменов, който е бил зам.-председател от квотата на Народното събрание и член на комисията от квотата на президента от 2005 г. досега. Сред имената е това на бившия областен управител на София по времето на кабинета \"Орешарски\" и депутат от БСП Росен Малинов, огласен като сътрудник на Шесто управление на бившата Държавна сигурност. Кандидат за комисията е и изпълнителният директор на Института за модерна политика Петър Кичашки докато председателят на същия институт Борислав Цеков е член на правния съвет на президента Радев.  От списъка се вижда, че трима души са се предложили сами. Това са софийските адвокати Румен Мирчев и Ева Иванова и бившия депутат от ДПС Петя Раева. Към две имена - Дияна Желязкова и Маряна Борисова, няма внесени мотиви, автобиография и справка за съдимост, нито други изисквани документи. Мандатът на досегашния състав на Комисията за защита от дискриминацията изтече на 13 юли. Президентската квота включва четирима души. Парламентарните групи вече излъчиха 8 кандидати  за петте места от квотата на Народното събрание. Мандатът на членовете на комисията е пет години. Заплатата на председателя е 90% от възнаграждението на председателя на Народното събрание. Зам.-председателят получава 80%, а членовете - 75% от заплатата на председателя.", "date": "2017.07.21", "title": "Президентът ще избира членове на комисията срещу дискриминацията измежду 20 имена"}
{"url": "http://www.dnevnik.bg/biznes/2017/07/21/3010898_cenite_na_jilishtata_v_sofiia_sa_poskupnali_s_18_za/", "text": "Тази година се очертава да бъде най-добрата година за имотния пазар във всичките му сегменти от десетилетието до момента. Това важи в частност и за София, където се наблюдава много динамично и силно полугодие, сочи анализът на Bulgarian properties. На годишна база цените на жилищата в София растат с 18%. Данните на компанията показват, че през второто тримесечие средната цена на имотите в София е преминала границата от 1000 евро на кв.м. и достигна 1060 евро. Това са цени от края на 2007 г., което показва, че 10 години по-късно жилищният пазар се връща на достигнатите тогава ценови равнища. Този път обаче пазарът се развива при много по-добри икономически показатели и тенденцията е за по-голяма устойчивост, допълват от компанията. От там посочват, че все още не се забелязва сбъдване на прогнозата, че темпът на нарастване ще се забавя. Връщане към по-ниски цени не се чака През последните четири години банковото кредитиране нараства с по около 20% годишно, а то е основният фактор, който влияе върху цените на имотите. През тази година ръстът в кредитирането дори се ускорява при продължаващ спад на лихвените проценти по кредитите, които вече са под 4%. Това показва, че не можем да очакваме ценовият тренд да се обърне скоро. Tози път възходящият цикъл е движен основно от вътрешното търсене и благоприятни за пазара макрофактори. При настоящата комбинация от ниска безработица, ускоряващ се растеж на БВП, по-високи доходи, почти нулеви лихви по депозитите, и рекордно ниски лихви по кредитите, съвсем естествен резултат е да има и ръст в цените на имотите и обемите продажби. Освен това потребителите се завръщат към жилищата като форма на инвестиция. Допълнителна подкрепа идва и от наемния пазар, който дава възможности за реализиране на доходност от 5-6%, която трудно може да бъде постигната чрез друг актив. Все повече хора се ориентират към покупка с цел отдаване под наем, включително и чрез покупка на имот с кредит. За три месеца цените растат със 7.6% Данните на компанията сочат, че за второто тримесечие на 2017 г. средната цена на жилищата в София достигна 1060 евро/кв.м. при 985 евро/кв. м. в началото на годината. Така нарастването на цените на тримесечна база е 7.6%, а на годишна се запазва на нива като през първото тримесечие, а именно бележи ръст от 18%. Средната покупна цена на жилищата е 91 хил. евро. Към момента цените на имотите в София са на нива като тези в края на 2007 г. Все още не са достигнати пиковите стойности от 3-тото тримесечие на 2008 г. в бума преди кризата, когато средната цена на жилищата в София достигна 1260 евро на кв.м. Ускореният темп на нарастване на цените в София започна от второто тримесечие на 2016 г. и от тогава вече една година нарастванията се движат между 15 и 18%. От данните още се вижда, че цените на имотите в София нарастват най-силно през второто тримесечие на годината. И през миналата година, и през тази усетихме значителни ръстове именно през месеците април и май, след което пазарът се пренастройва към новите реалности и следват силни летни и есенни месеци с увеличаване на обема продажби. Продажбите растат с по 8% годишно През последните 4 години по данни на Агенцията по вписванията обемите продажби на имоти в София непрекъснато нарастват. Най-голямо нарастване е отбелязано през 2014 г., когато пазарът се оттласна от дъното и цените започнаха да растат, посочват от компанията. През последните 3 години продажбите в София нарастват равномерно с по около 8% годишно. Ръстовете, регистрирани от Агенцията по вписванията, се забавят през последните месеци, но това се дължи в голяма степен на значителния дял на продажби на ново строителство, което е в процес на изграждане и вписването на сделките ще стане на по-късен етап. Като брой продажбите в София са около 25 хил. на година, което все още е далече от нивата в бума, когато достигаха до 45 хил. сделки годишно и това предполага един много по-балансиран пазар и е още една индикация, че не може да се говори за прегряване и балонизиране на жилищния пазар в София, сочи анализът на компанията. Данните за обемите продажби като цяло показват стабилно и умерено увеличаващо се търсене, което дава много добра основа за продължаващо развитие на жилищния пазар в София. Ново строителство и параметри на закупените жилища Новото строителство вече съставлява около 65% от продажбите в София по данни на компанията. Това се дължи на нарасналото предлагане на ново строителство, включително и в по-напреднал етап на изграждане. Това активизира купувачите, които не са склонни да рискуват за покупка \"на зелено\". Половината от купените жилища са двустайни апартаменти, 30% са тристайни, 4-стайните са около 10%, както и едностайните. Дяловете на различните видове апартаменти се запазват сходни с тези от първото тримесечие. Двустайните апартаменти са по-търсени поради по-достъпните крайни цени и това, че са по-ликвидни за продажба и отдаване под наем. Средната площ на купените жилища е 86 кв.м. Най-често се купуват апартаменти на 2-ри до 6-ти етаж, като има увеличение на покупките на 1-ви етаж и партер. Това се обяснява с наличностите при новото строителство, които често са само на ниските етажи, особено при напредналото строителство. Южните и източните квартали остават на мода Основният интерес продължава да бъде към южните и източни квартали на София. Същевременно, появата на повече ново строителство във всички квартали на София допринася за нарастване на интереса в различни квартали в целия град, привличане и активизиране на различни групи купувачи и по-равномерното разпределение на търсенето по квартали. Хората се възползват от възможността да живеят в качествено жилище в нова кооперация в квартал, който познават или където са техните близки и приятели, а не непременно да се местят в кварталите с най-много ново строителство, търсейки по-качествена среда. Най-големите като обем търсения са насочени към \"Младост\" и \"Люлин\", което е разбираемо с оглед на мащаба на тези квартали. След тях по обем запитвания се нареждат \"Студентски град\" и \"Витоша\". Те се оформят като интересни за купувачите поради наличните удобства, добри цени, лесен достъп както до централните части на града, така и за изход от него. Към това се добавя и възможността имотите да бъдат отдавани под наем. Новото през този период е нарастването на интереса към района на \"Надежда\" и \"Връбница\". Съчетанието от наличие на метро и изцяло ремонтиран Северен парк дава добър потенциал за развитие на района. Индикатор за това са и новите проекти в района, които се предлагат на атрактивни за купувачите цени. Центърът на града продължава да засилва позициите си, особено сред търсещите с цел инвестиция. \"Кръстова вада\" и районите около Южния парк запазват голям интерес, заедно с другите южни квартали като \"Манастирски ливади\", \"Борово\", \"Бъкстон\", \"Гоце Делчев\", \"Стрелбище\". Най-скъпите квартали са Център, \"Лозенец\" и \"Изток\" с цени от 1500 до 2000 евро/кв.м., а най-евтини са \"Люлин\", \"Банишора\" и \"Овча купел\", където ново строителство може да се купи между 650 и 800 евро/кв.м. Достъпността на жилищата се подобрява През 2017 г. имаме съвкупност от позитивни фактори за имотния пазар и за първи път от 10 години насам всички пазарни сегменти се развиват добре и дават положителни индикации. Ускорява се растежът на БВП, доходите продължават да нарастват, безработицата остава ниска. Достъпността на жилищата, измервана като съотношение на цената на кв.м. в София и средната заплата за града, остава в рамките на 1.4, като бележи леко повишение спрямо миналата година. Това означава, че достъпността леко намалява, но като цяло коефициентът се движи между 1.3 и 1.4 от 2014 г. насам и е над 2 пъти по-нисък от годините на бума. Лихвените проценти по жилищните кредити паднаха под 4% по данни на БНБ, което е исторически най-ниското им ниво. Това стимулира покупките с кредит. Съответно, банковото кредитиране продължава да нараства, като отпуснатите кредити през второто тримесечие бележат рекорд за последните години, а това е един от основните двигатели на жилищния пазар. Въпреки високите нива на кредитиране, следва да се отбележи, че обемите отпуснати кредити все още са наполовина от тези в бума, което още веднъж потвърждава по-здравата основа, върху която се развива пазарът сега. От изложените данни се вижда, че жилищният пазар в София твърдо е във възход и тази тенденция е трайна и стъпва върху добре балансирани и благоприятно въздействащи икономически фактори, анализират от компанията. Макар растежът на цените в София да се доближава до 20%, не можем да говорим за прегряване или балонизиране, а по-скоро за бързо наваксване на годините на стагнация, смятат от там. Всички показатели, които влияят върху пазара, са на нива около 50% по-ниски от стойностите им в пика през 2007-2008 г., което показва, че няма свръхочаквания и че засега темповете на развитие на жилищния пазар в София са устойчиви.", "date": "2017.07.21", "title": "Цените на жилищата в София са поскъпнали с 18% за година, сочи анализ"}
{"url": "http://www.dnevnik.bg/regioni/2017/07/21/3010946_otchujditelni_proceduri_i_objalvaniia_baviat/", "text": "Трудоемки отчуждителни процедури, обжалвания на обществени поръчки и преработване на документи бавят строителството на пътя Бургас - Несебър - Слънчев бряг. Това се разбра от отговор на регионалния министър Николай Нанков по време на парламентарния контрол. Обжалва се обществената поръчка за участъка от Равда до Ахелой, където се предвижда изграждане на 4-лентов път. \"Имаме уверението, че в рамките на следващите няколко седмици ще бъде оттеглена жалбата\", каза министърът. Нанков добави, че се обжалва и търга за трасето Ахелой – Поморие, където документално останалите етапи са приключени. Тежките отчуждителни процедури пък са причина за забавянето на проекта за обход на гр. Поморие, също част от пътя. За участъка има изготвен технически проект и одобрен подробен устройствен план. \"Същественият проблем е, че се бави отчуждителната процедура. Имаме и археология в обхода на Поморие. Ще чакаме да приключат тези процедури, за да стартираме строителството\", обясни регионалният министър. Проблем при участъка от Кошарица до Несебър е подробният устройствен план, който е бил върнат за корекции. Очаква се през август преработеният план да бъде предоставен в регионалното министерство. Обжалва се и заповедта за плана на 4-лентовия обходен път, който ще извежда трафика от Бургас, каза още Нанков.", "date": "2017.07.21", "title": "Отчуждителни процедури и обжалвания бавят строителството на пътя Бургас - Слънчев бряг"}
{"url": "http://www.dnevnik.bg/bulgaria/2017/07/21/3010938_zabavenite_zaplati_i_chast_ot_zaduljeniiata_na/", "text": "Днес са били преведени дължимите заплати на персонала на областната многопрофилна болница в Ловеч за периода от 1 февруари до 30 април. Това съобщава прокуристът на МБАЛ \"Проф. д-р Параскев Стоянов\" д-р Георги Васев, цитиран от пресцентъра на Министерството на здравеопазването. Направен е също превод към болницата на Троян в размер на 6 хил. лв., защото от там са взимани медикаменти и консумативи в периода, в който ловешката блоница се бореше с фалит. Предстои зареждане на болничната аптека на с лекарства и консумативи на стойност 15 хил. лв. Разплатени са и още 17 хил. лв. за просрочени вземания по трудови договори на напуснали служители на ловешката болница. Продължават разговорите за разсрочване на стари вземания, като добрата новина е, че от вчера, всички запори са вдигнати, съобщава още прокуристът на болницата. През следващата седмица предстои подписването на договор за отпускане на кредит между болницата в Ловеч и УМБАЛ \"Св. Иван Рилски\". Частично са погасени просрочени дългове към кредитори и доставчици на услуги, възлизащи на няколко хиляди лева, посочват още от здравното министерство. Оттам изтъкват, че справянето със затруднената финансова ситуация в МБАЛ Ловеч стана след  намесата на министъра миналата седмица , когато той обеща запорите да се вдигнат и задълженията да се изплатят. През май месец кардиологичното отделение на болницата спря работа , след като лекари напуснаха заради неизплатените заплати. Преди това други две отделения на болницата затвориха врати. Миналата седмица здравният министър каза, че задълженията на болницата са в размер 6.8 милиона лева и, че с темповете с които ги трупа, към края на година ще са още повече, ако не се вземат мерки - да бъдат намалени други разходи и да бъде направен преглед на кадрите и стандартите, за да няма излишно раздут персонал в клиники, които не реализират финансов резултат.", "date": "2017.07.21", "title": "Забавените заплати и част от задълженията на болницата в Ловеч са изплатени"}
{"url": "http://www.dnevnik.bg/sport/2017/07/21/3010955_rujdi_rujdi_stana_svetoven_shampion_s_nov_svetoven/", "text": "Олимпийският шампион Ружди Ружди спечели златен медал от световното първенство по лека атлетика за хора с увреждания в Лондон. 26-годишният българин защити титлата си в тласкането на гюле в клас F55 и постави нов световен рекорд в дисциплината. Ружди преодоля 12.47 метра и не остави никакви шансове на своите конкуренти. Той подобри с 14 сантиметра собственото си върхово постижение, което постави миналата година при спечелването на олимпийската титла в Рио де Жанейро.  Всеки един от петте успешни опита на Ружди в Лондон беше по-добър от резултатите на останалите участници. Българинът се отчете още с тласкания от 12.23, 12.20, 11.83 и 11.45 метра. Полякът Лех Столтман спечели сребърния медал с 11.37 метра, а Хамед Амири от Иран грабна бронзовото отличие с 11.17 метра. Другият българин в състезанието - Георги Кираков, зае последното осмо място с 9.19 метра.  \"Toзи резултат определено е един от най-важните в моята кариера. Все още обаче не съм достигнал максимума на възможностите си\", каза Ружди, който държи всички големи титли в тласкането на гюле в своя клас - олимпийска, световна и европейска.  Българският лекоатлет завоюва втория си медал от световни първенства след златото в Доха през 2015 г. Той вече има шест титли от най-големите първенства, включително три европейски - в тласкането на гюле през 2016 и 2014 г. и в мятането на диск през 2016 г. Ружди донесе трети медал за България от световното първенство в Лондон след бронзовите на Дечко Овчаров в мятането на диск (клас F42) и на Християн Стоянов в бягането на 1500 метра (клас Т46).", "date": "2017.07.21", "title": "Ружди Ружди стана световен шампион с нов световен рекорд"}
{"url": "http://www.dnevnik.bg/sviat/2017/07/21/3010942_germaniia_zamraziava_orujeini_proekti_s_turciia/", "text": "Германското правителство преразглежда всички постъпили документи за оръжейни проекти от Турция, каза в петък говорител на германското икономическо министерство. Информацията бе първоначално съобщена късно в четвъртък от редица германски медии, но нямаше официално потвърждение. \"Проверяваме всички молби,\" каза говорител на министерството, без да навлиза в подробности. Многотиражният вестник \"Билд\" обаче съобщи в четвъртък, че Берлин ще замрази работата и по вече планирани проекти, цитирайки \"източници от правителствените кръгове\". До приключване на броя кабинетът отказваше да направи коментар, пише изданието. Източникът е отказал да даде подробности. Мерките и сигналите в отбранителния сектор, които изпраща Германия на своя партньор в НАТО, следват серия от стъпки, които предприеха властите в Берлин, след като  турски съд нареди  германският активист Петер Щойднер и още петима души да останат в ареста. В сряда външният министър Зигмар Габриел прекъсна лятната си ваканция заради случая, а министерството му  извика турския посланик  за разговори. Кабинетът  заплаши Анкара  със спиране на предприсъединителните фондове, а на следващия ден Габриел обяви  серия от мерки , които включват спиране на държавните гаранции за германски инвестиции в Турция, разговори в ЕС за средствата, отпускани на Турция и промяна на указанията за пътуване на германски граждани до страната. \"Турция гарантира германските инвестиции\" Турският министър на икономиката Нихат Зейбекчи междувременно заяви в интервю за \"Ройтерс\", че \"правителството, държавата и законът\" в страната му гарантират \"сто процента защита\" за инвестициите, направени от германски компании. Освен мерките, обявени от Габриел, повод за думите на Зейбекчи беше и информацията от германския вестник \"Ди цайт\", че турските власти са предали на Берлин списък с 68 германски компании, обвинени, че имат връзки с живеещия в САЩ проповедник Фетхуллах Гюлен. Гигантите от химическата индустрия BASF и BASFn.DE потвърдиха, че са в списъка, предаден на германската полиция. Според Зейбекчи това са \"фалшиви новини\" и Анкара никога не е предавала списък на германски компании, свързани с Гюлен. Министърът също така обяви, че според него новите указания за пътуване до Турция, издадени за германските граждани, няма да се отразят на туристическата индустрия в страната. До момента около 10 на сто от туристическите резервации, направени тази година в Турция, идват от Германия.", "date": "2017.07.21", "title": "Германия замразява оръжейни проекти с Турция"}
{"url": "http://www.dnevnik.bg/biznes/2017/07/21/3010951_iznosut_na_stoki_ot_bulgariia_prez_2016_g_beleji/", "text": "Българският износ през 2016 г., измерен в евро, бележи абсолютен рекорд от 23.6 млрд. евро. Спрямо базовата 2001 г. увеличението е 4 пъти. България се издига до 62 място сред износителите. Групите стоки с най-голям износ са електротехника и електроника, горива и електроенергия, машини и апарати. Това показва анализ на Българската стопанска камара, базиран на данните на Световния търговски център - ITC, в Женева. За периода 2012-2016 г. българският износ, измерен в щатски долари намалява с 2%, докато световният внос намалява с 4%. Тези тенденции са различни по групи стоки. Какво България изнася най-успешно Най-добре се представя износът на електроника и електротехника със средногодишен ръст 7%, при ръст на световния внос с 1%. Износът на машини и апарати също бележи ръст от 2%, докато световният внос намалява с 2%. При тези две важни стокови групи, донякъде и при зърнените култури, българските износители печелят пазарен дял и изместват свои конкуренти на глобалните пазари.  На шесто и седмо място в експортната листа са конфекцията и фармацията, но там се губят пазарни позиции, следвани от части и възли за превозни средства и пластмасови изделия, печелещи пазарни позиции. По експертни оценки на осмо място е износът на специална продукция (около 808 мил. щ.д.), което е ръст с около 57% спрямо 2015.  Стоката с най-голям стойностен обем в експортната ни листа е катодната мед, въпреки спадащия износ и загубата на пазарни позиции. Следват леки горива, средно тежки горива, пшеница и медикаменти. Тази 5 стоки формират 15,1% от износа ни.  С над 1% от износа са електрическа енергия, анодна мед, маслодаен слънчоглед, кабелни комплекти за автомобили, части за ел. табла, руди и концентрати от благородни метали, биодизел.  Сред водещите стоки, много голямо увеличение в пазарния дял (положителна разлика между нашия износ и вноса на партньорите ни) имат части за ел. табла – 36%, и биодизел – 205% (ръст на биодизел 2016/2015 г. – 495%).  Бързо растящи са нефтени масла, електронни елементи, електронни игри, седалки за автомобили, агрегати за машини. Всички те изпреварват световния внос с над 20%. Къде се губят позиции Според анализа на данните губещи позиции България има при горивата и меда, където пазарният дял се свива, а международните цени растат. Освен тях сред по-значимите стоки са маслодаен слънчоглед, медни руди, и цигари. Губещи са доскоро успешните маслодайни семена. Къде има потенциал Потенциалът за растеж, според  ITC , e най-голям при фармацията, катодната мед, слънчогледовите семена, пшеницата, анодната мед, царевицата, рапицата и други продукти с ниска добавена стойност (с изключение на фармацията).  При задълбочаване на проучването, например, за потенциала на пшеница, се вижда, че България има средно големи перспективи в сравнение с другите водещи износители. Анализът на камарата показва още, че българският износ успява да се адаптира към промените в курса на щатския долар и постепенните промени при него не са повлияли на стоки с по-висока добавена стойност. Групи стоки в българската експортна листа с относително голяма добавена стойност са компоненти за автомобилостроене и машиностроене, хладилници, фризери и санитарен фаянс, изчислителни машини, някои фармацевтични и медицински изделия, оптични изделия, сензори, някои софтуерни продукти за управление на процеси и игри както и бюбителска радиотехника, сноуборд, велосипеди. Нарасналата конкурентоспособност на българския износ се дължи основно на международни компании в България и по-малко на местни фирми, посочват от камарата. Независимо от ползите от чуждестранните инвеститори, редица суровини и материали не се преработват достатъчно задълбочено и килограмовите цени на българския износ са сравнително ниски. По-скоро изключение са случаите на внедрени български разработки, независимо от произхода на инвестициите.", "date": "2017.07.21", "title": "Износът на стоки от България през 2016 г. бележи абсолютен рекорд"}
{"url": "http://www.dnevnik.bg/zelen/2017/07/21/3010941_brjuksel_zabrani_na_bulgariia_novo_stroitelstvo_na/", "text": "Съдебното дело на Европейската комисия срещу България е приключило със забрана за ново строителство на Калиакра. Това съобщиха от пресслужбата на Министерството на околната среда и водите /МОСВ/. Делото беше заведено заради множество изградени вятърни генератори в защитена зона \"Калиакра\",от където минават прелетни птици. По думите им министърът Нено Димов е постигнал най-благоприятните за страната ни договорености с Европейската комисия по делото. Димов е информирал за изходът от делото кметовете на Шабла Мариян Жечев, на Каварна Нина Ставрева и представители на бизнеса.  Според решението на ЕК, няма да бъдат премахвани изградените до момента вятърни генератори, голф игрище, къщи, хотели, вилни селища, инфраструктура в защитената зона. Същевременно се изисква налагането на забрана за издаването на нови разрешения за всякакво строителство на територията. Първоначално ЕК поиска България да бъде осъдена за одобрението на множество проекти – около 600, в зоната. Става въпрос за 2900 ветрогенератора и проекти за къщи, вилни селища, инфраструктура, проекти за разораване на спетен хабитат и др. В хода на делото обхватът на проектите е бил намален. С решение на Съда на ЕС от 14 януари 2016 г., България беше осъдена за нарушение на европейското законодателство за девет проекта за ветрогенератори и един за голф игрище. От тези девет проекта, три не са реализирани и са загубили валидност на актовете за одобряването им. Съдебното решение се отнася до реално съществуващи шест проекта за вятърни генератори и един проект за голф игрище. В резултат на постигнатите сега договорености тези 7 проекта ще продължат да съществуват и няма да се наложи премахване на ветрогенераторите и цялостно възстановяване на терена на голф игрището. За целта до края на септември 2017 г. България трябва да изпълни няколко условия. Страната ни трябва да гарантира, че вече съществуващата част от системата за ранно предупреждение за прелитащи птици е в действие и да предложи график за нейното доизграждане, така че да обхване всички оператори на генератори. До пълното изграждане на системата трябва да бъдат предвидени временни мерки – спиране на работата на вятърните турбини по време на миграционните периоди на птиците. Освен това министърът на околната среда и водите трябва да издаде заповед за обявяване на зона \"Комплекс Калиакра\", в която да има забрани за извършване на строителство, с цел опазване на степния хабитат. Трябва да бъдат изменени заповедите за защита на птиците в зони \"Калиакра\", \"Белите скали\" и \"Било\", които да включат мерките, свързани със системата за ранно предупреждение, и такива за опазване на видовете и местообитанията. Важно условие е и финализирането и приемането на интегриран план за управление на района на Калиакра. Той следва да включва мерки, съгласно Плана за действие за защита на червеногушата гъска. Заповедите предстои да бъдат издадени в най-скоро време. Те са по реда на Закона за биологичното разнообразие и с тях ще се забранят и ограничат дейностите в защитени зони \"Калиакра\" и \"Белите скали\" за опазване на дивите птици. Министърът на околната среда и водите ще може временно да спира работата на единични вятърни турбини, групи от ветрогенератори или цели ветроенергийни паркове, при наличие на данни за интензивен миграционен поток на птици, които в комбинация със специфични климатични условия, създават опасност от сблъсък с витлата. Предстои да бъде обявена защитена зона \"Комплекс Калиакра\", която се намира в землищата на с. Тюленово, община Шабла, с. Камен бряг, с. Свети Никола, с. Българево, Каварна, с. Божурец, с. Топола, община Каварна и Балчик, община Балчик, с обща площ 483 362, 770 дка, от които 437, 272 кв. км морски пространства. Предмет на опазване ще бъдат природни местообитания, видовете растения и животни. В границите на защитената зона се забранява използването на дънни тралиращи и драгиращи средства, изграждане на изкуствени подводни рифове и острови. Няма да може да се осъществява търсене и проучване на полезни изкопаеми (строителни и скално-облицовъчни материали), разкриване на нови и разширяване на концесионните площи за добив на полезни изкопаеми с изключение на тези, за които към датата на обнародване на заповедта в \"Държавен вестник\" има започната процедура за предоставяне на разрешения за концесия. Забранява се увреждане и унищожаване на естествената растителност в крайбрежната плажна ивица и в дюни извън активната плажна площ, освен в случаите на почистване от инвазивни и неместни видове. Няма да могат да се отводняват езера, блата и други естествени водни обекти, да се коригират и преграждат с диги. Категорично се забранява издаването на нови разрешения за строеж и всякакво строителство на територията. Ограничението няма да се прилага за обекти с действащо разрешително за строеж към датата на обнародване на заповедта, за ремонт и реконструкция на съществуващи обекти, за изграждане, ремонт или реконструкция на съоръжения (елементи) на техническата инфраструктура. В защитена зона \"Комплекс Калиакра\" не се допуска употребата на минерални торове в ливади, пасища, мери, изоставени орни земи и горски територии, както и на продукти за растителна защита и биоциди, освен разрешените за биологично производство. Забранява се разораване, залесяване и създаване на трайни насаждения, плодови и зеленчукови култури, зърнено-бобови култури, листностъблени зеленчукови култури, кореноплодни зеленчукови култури, луковично зеленчукови култури, маслодайни култури, влакнодайни култури, етерично-маслени култури, едногодишни или многогодишни фуражни култури", "date": "2017.07.21", "title": "Брюксел забрани на България ново строителство на Калиакра"}
{"url": "http://www.dnevnik.bg/citat_na_deniia/2017/07/21/3011002_citat_na_denia_turciia_se_durji_kato_iztochna_germaniia/", "text": "С тези думи изрази безпокойството си от ситуацията в Турция германският финансов министър Волфганг Шойбле и предупреди, че напрежението между Берлин и Анкара може и още да ескалира.  В четвъртък външният министър Зигмар Габриел обяви, че министерството му издава нови указания за пътуване на германски граждани до Турция и призовава всички пристигащи в страната да се регистрират в посолството или консулските служби. На Берлин обаче може да се наложи и да каже на германците, че ако пътуват до Турция, го правят само на свой риск, обясни Шойбле. Мерките последваха решението на турските власти да оставят в ареста германски правозащитник по подозрение за връзки с терористични групи. \"Ако Турция не спре да играе тази игра, трябва да кажем на хората - не можем вече да гарантираме сигурността ви,\" добави Шойбле в интервю за в. \"Билд\". \n     Хората, които пътуваха до бившата ГДР, знаеха, че \"ако нещо ти се случи, никой те може да ти помогне,\" каза министърът. Според проучване, направено за германското списание \"Фокус\", цитирано от \"Ройтерс\", 77% от германците искат прекратяване на преговорите на Турция за членство в ЕС, а едва 16 на сто искат те да продължат. ", "date": "2017.07.21", "title": "Цитат на деня: Турция се държи като Източна Германия"}
{"url": "http://www.dnevnik.bg/bulgaria/2017/07/21/3011026_cacarov_za_deputata_ot_gerb_iskal_podkup_v_meso_dori/", "text": "Проверка на държавното обвинение е установила, че депутатът от ГЕРБ Живко Мартинов, чийто  имунитет по-рано днес поиска главният прокурор Сотир Цацаров , е упражнявал натиск над търговец за предоставяне на 4 тона суджук. За целта народният представител е използвал името на премиера Бойко Борисов. Това се разбра от думите на Цацаров, цитиран от \"Фокус\", на брифинг. Той допълни, че нито един суджук не е достигнал до премиера. \"На 18 април 2017 до мен е постъпил сигнал от гражданин с посочено името на гражданина и неговия адрес и описани факти, които ние отъждествяваме като престъпна дейност, извършени на територията на град Добрич от Живко Мартинов. При извършената проверка се оказва, че гражданинът съществува и застава зад своите думи. Той е бивш служител на МВР и като такъв са му били известни много факти и обстоятелства\", обясни Цацаров. Успоредно с проверката на прокуратурата до министър-председателя постъпила и справка от ДАНС за вероятни злоупотреби от народен представител. Борисов я е изпратил на главния прокурор. \"Причината да се докладва е, че народният представител е ползвал много активно името на премиера\", допълни Цацаров. Проверката на държавното обвинение е приключила с извода, че има данни за извършено от Мартинов престъпление, но досъдебно производство ще се образува след снемане на имунитета му. По-рано днес народният представител обяви, че доброволно се отказва от депутатската си защита. А проверката на прокуратурата определи като атака \"отляво\". Според събраните доказателства и свидетелски показания от 2012 г. до днес Мартинов е упражнявал натиск с цел предоставяне на определени облаги. Той е искал от търговец на няколко пъти да му предостави общо 4 тона суджук. Депутатът е заставял търговеца да му даде суджука под претекст, че е включен в списък с хора, които трябва да подпомагат политическата дейност на партията му и че ако не го направи, ще понесе неблагоприятни последици. Общата стойност на суджука била 45 хил. лв., като народният представител заявявал, че стоката е предназначена лично за министър-председателя. \"Проверката е показала, че дори един суджук не е достигнал до премиера\", разясни главният прокурор. \"Върху същия търговец е упражняван натиск, за да мебелира с мека мебел офиса на политическата партия в града, като и да постави климатична стена, отново за нуждите на партията. Те обаче са се оказали в офиса на народния представител\", разказа още Цацаров. Той допълни, че на този етап няма да посочи самоличността на подателя на сигнала и на свидетеля. Освен за натиск над търговеца за суджук и мебелиране на Мартинов ще бъдат повдигнати и други обвинения. Общо те са пет и ще са за По думите на главния прокурор има данни, че депутатът е упражнявал принуда на ръководен служител в МВР - зам.-шеф на полицията в Добрич. \"Върху него е упражнявана принуда както по отношение на съвсем дребни случаи като анулиране на фиш, предоставен на народния представител, през незабавно прекратяване на проверка и освобождаване на задържани от служители на полицията товарни автомобили, натоварени с пясък, незаконно добит от плажа на село Кранево и предназначен за частен хотел, до това да се осъществяват принудителни действия от страна на органите на полицията под формата на полицейска проверка спрямо определени лица – търговци, които са закупили пшеница от народния представител, но не са му я заплатили. Спорът е бил абсолютно търговски. Лицата са твърдели, че искат хлебна пшеница, а народният представител им е предоставил фуражна пшеница, но така или иначе е считал, че тези лица му дължат пари. След като не са му ги заплатили, той не се е обърнал към съда, а е упражнил противозаконни действия с цел да принуди съответния служител на МВР полицията незабавно да започне действия за натиск върху посочените търговци, докато те си платят дълга към него\", обясни Цацаров. Той допълни, че са установени и данни за друго престъпление, извършено от Мартинов, свързано с катастрофа в Добрич през 2014 г. При нея са загинали двама души. \"Виновният водач е бивш заместник-министър\", обясни Цацаров. Мартинов е осъществил натиск върху длъжности лица на ръководни позиции в полицията, върху представители на експертния ѝ състав, както и лично върху окръжния прокурор на Добрич. Целта е била оневиняване на подсъдимия. \"В случая става дума за опит за лично укривателство, но като цяло фактически действията са извършени по отношение на експертите с цел те да посочат такива данни от автотехническата експертиза, които да оневинят извършителя. Опитът не е успял. Лицето е с невлязла в сила присъда 4 години лишаване от свобода\", разясни още Цацаров. По думите му проверката на прокуратурата е установила и данни за принуда спрямо управител на държавно дружество за това да бъде уволнен даден човек, да не бъде уволнен друг, да не се ползват услугите на определен адвокат, а на друг, както и да не се назначават хора за определен период, поясни още главният прокурор.", "date": "2017.07.21", "title": "Цацаров за депутата от ГЕРБ, искал подкуп в месо: Дори един суджук не е стигнал до премиера"}
{"url": "http://www.dnevnik.bg/sviat/2017/07/21/3011013_dvama_zaginali_i_stotici_raneni_vuv_venecuela_na/", "text": "Двама загинаха и най-малко 260 бяха ранени по време на 24-часовата  обща стачка във Венецуела , предават Би Би Си и испанският вестник \"Ел паис\". Затваряйки магазини из цялата страна, опозицията, която има мнозинство в парламента, искаше да упражни натиск върху Социалистическата партия на  Николас Мадуро  да се откаже от плановете за Конституционно събрание, което да внесе промени в основния закон на страната. Кадри на испанската обществена телевизия показаха демонстранти, препречили с боклуци, клони и различни предмети трафика по улиците в редица градове. В хода на стачката избухнаха сблъсъци между тях и силите на реда, които се опитаха да ги разпръснат по някои главни улици в столицата Каракас и във вътрешноостта на страната.", "date": "2017.07.21", "title": "Двама загинали и стотици ранени във Венецуела на стачката срещу Мадуро"}
{"url": "http://www.dnevnik.bg/razvlechenie/2017/07/21/3010872_kritikata_nareche_djunkerk_nai-dobriia_film_na/", "text": "Изключителен военен филм, ужасяващ и без спектакъла на битките и кръвопролитията - така критиката определя \"Дюнкерк\", новия филм на Кристофър Нолан, чиято премиера е днес. След \"Черният рицар\" и космическия епос \"Интерстелар\" режисьорът се обръща към сюжет от реалността - т. нар. \"Операция Динамо\", или евакуацията на 300 хиляди съюзнически войници, блокирани на френските брегове след поражението при Дюнкерк от 1940 г.. Военната драма с Кенет Брана събира 93% одобрение от отзивите на близо 180 критици според Rotten Tomatoes. \"Изпълнен със съспенс, зловещ разказ, който няма непременно да влезе в познатите филмови категории\", го определи самия Нолан пред \"Ройтерс\". Вместо епичните битки той се е опитал да създаде \"друг вид съспенс, не ужас и кръв, защото това кара хората да престанат да гледат.\" А именно - апокалиптичната атмосфера на изоставен плаж, пълен с физически и психически разгромени войници. Нолан проследява драматичното спасение на армията през три гледни точки - въздушната битка с германските бомбардировачи, набързо събраната флота от цивилни помощници, отчаяните войници на брега. \"Искахме да покажем друг тип напрежение\", казва Нолан. Другото му голямо решение е да пресъздаде \"общия героизъм, а не индивидуалния акт\". Макар да включва звезди като Кенет Брана, Том Харди и Марк Райлънс, \"Дюнкерк\" представя немалко изгряващи звезди. Начело е 20-годишния \"новобранец\" Файън Уайтхед в ролята на Томи - измъчен и травматизиран войник, борещ се за оцеляване. Друга изненада е участието на певеца Хари Стайлс от бойбандата One Direction, получил похвали за изпълнението си като другар на Томи. \"Това не е военен филм за феновете на историята, които си падат по военни филми. Много е интимен. Виждаш страданието на героите от начало до край, на места е страшно и трудно за гледане\", казва Стайлс. И критиката е доволна. \"Холивуд рипортър\" нарече военния филм \"импресионистичен шедьовър\", а \"Ентъртеймънт уийкли\" - \"високобюджетно кино, равно на голямо изкуство, а \"Гардиън\" направо го нарече най-добрия филм на Кристофър Нолан. Филмът тръгва от днес и у нас в големите кина, както и в \"Люмиер\".", "date": "2017.07.21", "title": "Критиката нарече \"Дюнкерк\" най-добрия филм на Кристофър Нолан"}
{"url": "http://www.dnevnik.bg/bulgaria/2017/07/21/3010936_sujuzut_na_sudiite_mesteneto_na_delata_za_korupciia_v/", "text": "Част от промените в Наказателно - процесуалния кодекс (НПК), свързани с прехвърлянето на делото за корупция в специализирания съд са противоконституционни, други са необосновани и неясни. Това е записано в становище на най-голямата магистратска организация Съюзът на съдиите, изпратено до парламента.  В четвъртък правната комисия гласува на второ четене и змененията, внесени от управляващите. Между двете гласувания от ГЕРБ допълниха измененията с текстове, които създават извънредни правила за разследванията за корупция и гледането на такива дела. Освен това беше прието и по-дълъг срок за престой на задържаните по такива дела. Във вторник Съюзът на съдиите организират дискусия по промените в НПК, но и по друга спорна законодателна инициатива на управляващите - промените в съдебния закон. Те предвиждат забрана за финансирането на съсловните организации на магистрати от чужди държави, както и възможност на сегашните членове на съвета да се върнат на по-добри позиции в съдебната система. В позицията си за промените в НПК от ССБ напомня, че не за първи път заявява несъгласието си с редица от поправките, наследени от предишния кабинет и почти непипнати от настоящия. Уважаеми дами и господа народни представители, Молим, при обсъждането на горепосочените законопроекти преди второто гласуване на законопроекта, в който са обединени, да отчетете становището на организацията ни, доколкото същата съставлява професионално сдружение на български съдии, част от които ежедневно разглеждат наказателни дела. На първо място, намираме за необходимо да припомним, че ССБ вече е изразявал становище по проекта за ЗИДНПК, обсъден в заседание на 19.09.2016 г. на Съвета за прилагане на актуализираната стратегия за продължаване на реформата в съдебната система и изготвен от тогавашния екип на МП. и приетият на първо четене законопроект в своята значителна част е идентичен с проекта на МП от 2016 г., поради което и продължават да са актуални вече обявените ни съображения в предходното ни становище. При внасянето на настоящия законопроект, в голяма част идентичен с посочения предходен, не са отчетени и междувременно обявените официални актове на различни институции, които поставят под съмнение както идентифицираните от вносителите на законопроекта проблеми, така и предлаганите средства за тяхното предлагане. Както е посочено в мотивите към проекта, внесен от МС, основната част от предлаганите изменения са замислени, като обезпечаващи ускоряването на процесуалното развитие на наказателното производство \"и в двете му фази\". В същите мотиви обаче липсва обосноваване на конкретно предлаганите промени със съществуващите причини за забавяне на наказателните производства. Ясно се откроява отдаденото преимуществено значение на промените в съдебната фаза, като изрично е посочено, че се въвежда \"нова концепция относно крайния момент за решаване на въпросите за допуснатите в досъдебното производство отстраними съществени нарушения на процесуалните правила\". Въвеждането на краен срок, предшестващ приключването на наказателното производство, за решаването на посочените въпроси не представлява, само по себе си, решение от концептуален характер. Такова може да е само решение, което преурежда изчерпателно значението за изхода на процеса на извършените в хода му съществени процесуални нарушения.   на наказателното производство, който може да стори това, така че да не се допусне постановяването на акт по същество в един опорочен процес. Представеният проект не дава дължимия изричен отговор при \"преклудирана\" възможност за констатиране на допуснати и отстраними в досъдебната фаза на наказателното производство съществени процесуални нарушения какъв съдебен акт дължат да постановят отделните съдебни инстанции. Ако преследваната цел на проекта е \"преклудирането\" на възможността такива нарушения да бъдат отстранявани чрез връщане на делото на досъдебното производство да е основание за постановяване на оправдателни присъди или за прекратяване на наказателното производство, то тогава следва изрично такова основание да бъде предвидено сред правомощията на трите съдебни инстанции. Още по-неясна е цялостната концепция на предлаганите изменения в тази насока и чрез липсата на предложения за изменения на основанията за възобновяване на наказателни дела, които да съответстват на предлаганите нововъведения за ограничаване на възможността за връщане на дела на досъдебната фаза до момента на приключване на разпоредителното открито съдебно заседание. , поради констатирани съществени процесуални нарушения на досъдебното производство. Тази теза обаче не съответства на обективно констатирания изключително нисък относителен процент на върнати на прокуратурата дела, с открояваща се тенденция за тяхното намаляване – съгласно Годишния доклад за прилагането на закона и дейността на прокуратурата и разследващите органи за 2016 г, през посочената година само 4,9 % от всички внесени с обвинителен акт в съда дела са били върнати на прокуратурата, като през последните три години се наблюдава стабилна тенденция намаляването на този процент /през 2015 г. са били върнати 5,1 % от делата, а през 2014 г. – 5,3 %/. Тезата, че съдът връща \"безкрайно\" делата и с това неоснователно става причина за забавянето им е популярна, но същата теза не е професионално издържана и в този смисъл следва да се посочи Актът за резултатите от извършената тематична проверка от Инспектората на ВСС по приложението на чл. 335, ал. 1, т. 1 от НПК във всички окръжни и апелативни съдилища в страната.  по отношение на правомощията им да констатират допуснати в хода на досъдебното производство отстраними съществени процесуални нарушения и да върнат делата на прокурора. На следващо място, отбелязваме, че повдига много въпроси и съдържанието на конкретните изменения, предлагани като средства за изпълнение на така обявената в мотивите към проекта концептуална промяна. Предвиденият с § 27 от обединения законопроект нов начин за провеждане на разпоредителното заседание, в което се решават въпросите по чл. 248, ал. 1 от НПК – в условията на открито съдебно заседание, с участието на лицата, които могат да бъдат установени като страни в съдебното производство и разглеждано от съдебен състав, обуславя като непосредствена последица забавяне на съдебното разглеждане на делата, доколкото насрочването, призоваването на участниците и провеждането на такова заседание по делата, по които няма да бъдат провеждани диференцирани процедури, предпоставя отлагане на започването на съдебното следствие по тях за период, който може да е с продължителност от три и повече месеца, в сравнение с провежданите по настоящия процесуален ред заседания. Такова забавяне ще е налице винаги, когато повторно се внася обвинителен акт, след предходно връщане на делото на досъдебното производство, поради констатирани процесуални нарушения. Рискът от съществени забави е налице и във всички случаи, в които по делото има повече на брой подсъдими и пострадали лица. Възприетото решение с предлаганата с § 27 от обединения законопроект разпоредба на чл. 248, ал. 3 от НПК и с предвиденото с § 35 изменение на чл. 288, ал. 1 от НПК, според което само обсъдени в откритото разпоредително заседание съществени процесуални нарушения на досъдебното производство могат да са основания за прекратяване на съдебното производство и връщане на делото на прокурора също се основава на широко популярната в обществото теза, че се злоупотребява с упражняването на това правомощие от съда. Сега съществуващата разпоредба на чл. 288, ал. 1, т. 1 от НПК, както и процесуалната възможност доколкото не всички допуснати в хода на досъдебното производство съществени процесуални нарушения са установими на стадия на разпоредителното съдебно заседание. Такива например представляват установените едва в хода на съдебното следствие основания за задължителност на защита на обвиняем, който не е бил защитаван от адвокат в хода на досъдебното производство или ненадлежно упражняване на защита на обвиняемо лице. Неиздържани процесуално са и предлаганите с § 40 и сл. от обединения законопроект в насока \"преклудиране\" на основанията за връщане на делото на досъдебната фаза промени във въззивното производство с новата ал. 2 на чл. 320 и с изменението на чл. 335, ал. 1, т. 1 от НПК. Тези предложения не са съобразени с ревизионния характер на въззивното производство, оставащ такъв и съобразно проекта, доколкото той не предвижда изменение на разпоредбата на чл. 314 от НПК, установяваща пределите на въззивната проверка.  съществени процесуални нарушения, необсъдени в разпоредителното заседание на първата инстанция, то не е ясен смисълът на лишаването на страните от възможността да правят възражения за такива нарушения, както и в отпадането на правомощията на въззивния съд да върне делото на досъдебната фаза за отстраняване на отстраними именно в нея извършени съществени нарушения на процесуалните правила. Този проблем на проекта е задълбочен и от липса на предписано конкретно процесуално правомощие на въззивния съд при такава хипотеза. Намираме за лишено от логика и предлаганото с § 49 от обединения законопроект изключване като основание за подаване на касационни протести и жалби на допуснати съществени процесуални нарушения на досъдебното производство, доколкото по съществото си такива нарушения остават да са сред предвидените в чл. 348, ал. 1, т. 2 и ал. 3, т. 1 от НПК касационни основания. , предвижда въвеждането с § 57 от обединения законопроект на искането за ускоряване, съответно на досъдебното производство и на съдебното производство. Предвиденият механизъм обаче не обуславя ефективно постигане на тази цел, доколкото не установява конкретни последици в случай на неизпълнение на предписаните в определението по чл. 369 от НПК мерки за ускоряване на производството. Предвидените промени, като целящи ускоряването на процесуалното развитие на производството, са насочени изключително преимуществено към съдебната фаза, при условие, че във всички извършени до момента анализи за причините за забавяне на наказателното производство се установяват сериозни дефицити в срочността и качеството на досъдебното производство. Предвиденото с § 51 – § 56 от обединения законопроект разширяване на хипотезите да провеждане на бързото производство и уеднаквяването на режима със съществуващото понастоящем като отделна възможност незабавно производство няма да доведат до съществена промяна за преодоляване на тези дефицити. Същевременно предлаганата с § 24 промяна на чл. 234, ал. 3 от НПК дава възможност за неограничено удължаване на срока за приключване на досъдебното производство, без това да е предпоставено от изключителност на случая. Оценяваме като необосновано и обуславящо противоконституционност предложението в § 60 от обединения законопроект за разширяването на подсъдността на Специализирания наказателен съд по отношение на дела за широк кръг престъпления, извършени от лица с имунитет и висши представители на изпълнителната власт. На първо място следва да се отчете липсата на сериозна и подробна аргументация на това предложение в мотивите и към сега внесения проекта. Не става ясно как възлагането на разглеждането на тези дела на специализирания съд, само по себе си, ще доведе до обезпечаване на качествената работа по същите дела и по какъв начин досегашната им подсъдност е пречила същите да се разследват и разглеждат качествено. Специализацията на съдиите и прокурорите в специализираните съд и прокуратура по отношение на делата за престъпления, извършени от участници в организирани престъпни групи в никакъв случай не обуславя и специализация по отношение на корупционните престъпления. В този смисъл качественото разследване и разглеждане на такива дела се обуславя от допълнително квалифициране на занимаващи се до момента с друг вид дела магистрати от специализираните съдилища и прокуратури. Не е видно от мотивите към законопроекта въобще да са отчетени заключенията от извършеният от ВКС в изпълнение на План за действие за изпълнение на препоръките от доклада на ЕК по Механизма за сътрудничество и проверка от м. януари 2016 г. Анализ за резултатите от дейността на Специализирания наказателен съд и Апелативния специализиран наказателен съд за периода от 2012 г. до 2015 г. Най-съществен проблем обаче се явява несъобразяването на проекта с изложените подробно от Конституционния съд в Решение № 10 по к. д. № 6/2011 г. аргументи, че само специализация по правна материя, а не по категория лица е в съответствие с изискванията на конституционната забрана за създаване на извънредни съдилища. В предлаганите промени именно категорията на лицата, извършили престъпления по съответните текстове, е основният критерий, по който се определя подсъдността на специализирания съд и в този смисъл е налице неспазване на тази забрана. Предвиденият в § 83 от обединения законопроект едва тримесечен срок за влизане на закона в сила обуславя невъзможност да бъде обезпечено в достатъчна степен и кадрово, и организационно-технически нормалното разглеждане на така прехвърлените по подсъдност на специализираните институции дела и това предпоставя опасност от забавянето им. Необходимостта от такова обезпечаване с разумен отлагателен срок беше аргументирана от председателя на Специализирания наказателен съд при проведеното на 19.09.2016 г. обсъждане на предходния проект за ЗИДНПК в Съвета по прилагане на Актуализираната стратегия за продължаване на реформата в съдебната система. Възразяваме срещу голяма част от предложенията за изменение и допълнение на обединения законопроект, внесени на 17.07.2017 г. от народните представители Данаил Кирилов, Йорданка Фикирлийска и Анна Александрова. Някои от тези предложения предлагат нови решения и преуреждат значително въпроси, предмет на измененията, предлагани с обединения законопроект. Не намираме основания за предлаганите нови § 6 и § 10 нов ред за процедиране в случаите, в които в хода на досъдебно производство прокурорът установи, че престъплението се преследва с тъжба на пострадалия, както и поставянето в тези случаи на пострадалия в по-неблагоприятно положение относно срока за подаване на тъжба, спрямо предвидения общ шестмесечен период от узнаване на факта на престъплението. Предложеното с новия § 7 \"повдигнатото обвинение\" по реда на чл. 269, ал. 3 от НПК да презюмира наличие на опасност по чл. 63, ал. 2 от НПК, на първо място, е правно-технически неиздържано, доколкото безспорно теорията и практиката разбират под повдигане на обвинение внасянето на обвинителен акт в съда – дейност, която няма как да се отнесе към тази по вземане на решение за първоначалната мярка за неотклонение. На следващо място, не е необходимо такова препращане да бъде извършвано, тъй като при вземане на мярка за неотклонение конкретното поведение на обвиняемия по укриване се преценява от съда, като относим към предмета на делото въпрос. Недостатъчно аргументирано и противоречащо на принципите на наказателния процес е предложението с новия § 13 за придаване на доказателствено значение на ревизионни актове и доклади, изготвени от органи по приходите, органите на Държавната финансова инспекция и Сметната палата. По съществото си с тази норма изготвянето на такива доклади от органи, различни от тези на наказателното производство, се приравнява на процесуална дейност. Обуславящи нарушения на правото на справедлив процес и правото на защита са предложенията по § 24, § 27, т. 4 и т. 5 и § 53, които напълно игнорират самостоятелното качество на защитника, като страна в наказателния процес, в каквато насока теорията и практиката са категорични и последователни. Не намираме обяснение и за предлаганото с § 49 изменение на обединения законопроект в посочената му част, доколкото то предпоставя невъзможност за сочене на касационни основания при протестиране и обжалване на въззивни актове пред ВКС, изразяващи се в допуснати съществени процесуални нарушения при разглеждане на делото в първоинстанционното и въззивното производство, несвързани със събирането на доказателства. Известно е, че тези промени бяха въведени, за да се постигне съответствие с утвърдените в практиката на ЕСПЧ стандарти, в това число и за да се отстранят констатирани нарушения в редица осъдителни за България решения по дела на лишени от свобода. С предложеното изменение на практика се ограничава достъпът до съд на лишените от свобода и се стесняват критериите, подлежащи на преценка за основателността на искането. В положителна насока следва да бъдат оценени предлаганите промени, въвеждащи във вътрешното ни право разпоредбите на Директива 2012/29/ЕС за установяване на минимални стандарти за правата, подкрепата и защитата на жертвите на престъпления и на Рамково решение 2009/948/ПВР относно предотвратяване и уреждане на спорове за упражняване на компетентност при наказателни производства. Също така положително оценяваме и по-подробното регламентиране на хипотезите на съотношение между наказателно и административно-наказателно производство в съответствие с принципните съображения, изразени в ТР № 3/22.12.2015 г. по тълк. дело № 3/2015 г. на ОСНК на ВКС. Друго необходимо и решаващо въпрос, по който има противоречива съдебна практика, е законодателно предложение за изрично уточняване, че само претърпяването на съставомерни имуществени вреди е основание за упражняването на правата на пострадал, респективно на увредено юридическо лице. Тези положителни предложения обаче не дават основания за подкрепа на проекта в цялост. Някои от предлаганите и обсъдени по-горе промени се нуждаят от сериозно осмисляне и провеждане на широка професионална дискусия, доколкото предвиждат въвеждането на непознати на процесуалния ни закон институти и понятия, а противоречащото на конституционната забрана за създаване на извънредни съдилища предвидено разширяване на компетентността на специализираните съдилища и прокуратури и възлагането им на определен по категория обвиняеми лица критерий не следва да бъде законодателно реализирано.", "date": "2017.07.21", "title": "Съюзът на съдиите: Местенето на делата за корупция в специализирания съд е противоконституционно"}
{"url": "http://www.dnevnik.bg/politika/2017/07/21/3011034_kuneva_zaradi_sumneniia_za_korupciia_poeh/", "text": "Бившият министър на образованието и науката Меглена Кунева е поела управлението на оперативна програма \"Наука и образование за интелигентен растеж\" заради нарушения, конфликт на интереси и съмнения за корупция. Това обаче не е причината за нуждата от финансови корекции по проектите - те се налагат заради порочния модел на оценяване на  т.нар. ромски проекти . Това се казва в позиция на Кунева по повод публикацията на \"Дневник\"  \"България ще създаде нова агенция и ще се откаже от пари, за да бъдат размразени еврофондовете за наука\" , в която е посочено, че едно от най-големите нарушения, заради които плащанията по програмата са замразени, е  свръхконцентрация на власт в ръцете на образователния министър, по времето когато на поста е Кунева.  \"Защо се наложи да поема функциите на управляващ орган, вместо тогавашният директор на дирекция \"Структурни фондове\"? Заради нарушения, конфликт на интереси и съмнения за корупция. За съжаление такава има в значителни размери в сферата на образованието и имам намерение да назовавам точно проблема. Правех го и през всичките броени месеци, в които бях министър. По сигнал и след административна проверка установихме недвусмислено, че т.нар. \"ромски проекти\" за няколко милиона лева, чийто избор за изпълнители е правен от Дирекцията-управляващ орган, имат сериозни нарушения, които наложиха административни и дисциплинарни санкции. Директорът също беше подложен на дисциплинарна процедура. Докато тя траеше аз поех ръководството на програмата за няколко месеца. Разбира се с всичката предпазливост, проверки и помощ от администрацията. За тези действия бях информирала министър-председателя, ресорния вицепремиер и Европейската комисия (ЕК)\", се казва в позицията на Кунева. Бившият министър на образованието допълва още: \"Финансови корекции по едната ос на програмата се налагат заради  порочния модел на оценяване на ромските проекти . Не защото, поради откритите нередности и нарушения, се наложи да поема отговорността за кратък период от време. Крайно тежка отговорност, но ако корупционният сигнал не беше разследван, рискувахме спиране на програмата и намеса на ОЛАФ. В момента, в който административните процедури по проверка и санкции приключиха, върнах ръководството на програмата. Така че тази препоръка на одита отдавна е изпълнена и не може да бъде причина за каквито е да е финансови корекции\". Меглена Кунева подчертава, че едновременното съвместяване и на управленска, и на бенефициентска функция от страна на министерството е само една от критиките от Брюксел. \"Одитът на ЕК включва 15 препоръки, една от сериозните и добре известна и на настоящия министър на образованието и науката е, че министерството и получава пари, и в същото време ги управлява - т.е. то е бенефициент и управляващ. В предишния период МОН е било само междинно звено, т.е. не е управлявало средствата и затова е можело да ги харчи. Трябвало е много отдавна, още при стартирането на самостоятелната оперативна програма, това положение да се промени. Моето мнение беше такова, работехме по него с тогавашния главен секретар и настоящ министър. Надявам се, че извършената работа тогава, ще даде шанс бързо да се довърши сега\", подчертава бившият министър. \"На служебния министър оставих списък с необходимите стъпки, които спешно да се направят. Същите, които сега редовният министър предприема. За съжаление големият проблем - парите за наука - е все още висящ.  Служебният министър не завърши проведена обществена поръчка за оценители на научни проекти,  отмени я, а в последствие съдът отхвърли действията му като незаконосъобразни. Ако новият министър, който познава добре МОН, се справи с бързото извеждане на управляващият орган извън МОН и с оценката на научните проекти, което е в тежък риск, се надявам подкрепата за българското образование и наука да получи силен тласък. Моралният и законов ангажимент да не се допуска корупция в тази сфера изискват смелост, откритост и постоянен контрол. Без симпатии и антипатии. Обективно\", се казва още в позицията на Кунева.", "date": "2017.07.21", "title": "Кунева: Заради съмнения за корупция поех еврофондовете за наука, но не поради съвместяването на функции ще загубим пари"}
{"url": "http://www.dnevnik.bg/sport/2017/07/21/3011086_haiduk_e_globen_s_50_hil_evro_za_rasizum_v_purviia/", "text": "\"Хайдук\" (Сплит) беше наказан с един мач без публика и глобен с общо 55 000 евро заради поведението на своите привърженици  в първия двубой с \"Левски\" . Срещата от втория квалификационен кръг на Лига Европа, която беше спечелена от хърватския отбор с 1:0, се играе на 13 юни. Дисциплинарната комисия на УЕФА наказа \"Хайдук\" за две провинения. Заради расистки прояви на феновете клубът получава глоба от 50 000 евро и трябва да изиграе следващия си домакински мач в евротурнирите при закрити врати. Останалите 5000 евро глоба са за хвърлени предмети от трибуните. В четвъртък \"Хайдук\" спечели и втория двубой с \"Левски\" - с 2:1, след като направи обрат в последните десет минути пред празните трибуни на стадион \"Виваком арена Георги Аспарухов\". В следващия кръг тимът от Сплит ще се изправи срещу датския вицешампион \"Брьондби\". Първата среща е на 27 юли в Дания, а реваншът, в който хърватите ще изтърпят наказанието без публика, е на 3 август. Двубоят между \"Хайдук\" и \"Левски\" в Сплит  беше съпътствана от редица инциденти . Те започнаха още през деня на 12 юли, когато четирима фенове на сините участвали в спречкване с местни привърженици. След като българите се прибрали да нощуват в Задар, автомобилът им е бил опожарен. Впоследствие се е стигнало до масови сблъсъци между български и хърватски фенове,  в резултат на което общо 22 запалянковци на \"Левски\"  прекараха две денонощия в ареста в Задар.  Националният клуб на привържениците на сините определи действията  на местните като опит за убийство, а на хърватската полиция - като гавра с българите. ", "date": "2017.07.21", "title": "\"Хайдук\" е глобен с 50 хил. евро за расизъм в първия мач с \"Левски\""}
{"url": "http://www.dnevnik.bg/sport/2017/07/21/3011105_lekoatletkata_silviia_dunekova_poluchi_chetirigodishno/", "text": "Българският спортен арбитраж (БСА) наложи четиригодишно наказание на лекоатлетката Силвия Дънекова. Националната рекордьорка в бягането на 3000 метра в препятствия беше хваната с положителна допинг проба на олимпийските игри в Рио де Жанейро. През април дисциплинарната комисия към Българския олимпийски комитет (БОК) оневини лекоатлетката и обяви, че  \"не са налице доказани по безспорен начин нарушения на антидопинговите правила\" . Спортният арбитраж, който също се явява независима комисия към БОК, обаче отмени това решение. От БАС заявиха, че то е в нарушение на антидопинговите правила, приложими за олимпийските игри в Рио де Жанейро. Как се разви случаят \"Дънекова\" Дънекова беше  първият хванат с допинг спортист в Рио . Лекоатлетката и адвокатът й Георги Стефанов обявиха, че положителна проба изобщо не е имало и заподозряха, че българката е била натопена. Още по време на игрите тя получи остри критики от федерацията и спортния министър Красен Кралев, които  я обвиниха, че е лепнала огромно петно на България. Лозанов определи действията на президента на БФЛА Добромир Карамаринов и Националната агенция по антидопингов контрол като национално предателство. Той допълни, че се чувства обиден от отношението на федерацията и множеството обвинения към него, че е причина за положителната проба на Дънекова. Дънекова подозира донос  Целият случай е политически въпрос и в частност касае Красен Кралев и Карамаринов,  заяви по-рано този месец Дънекова пред \"Дневник\".  Тя вижда общи действия от страна на спортния министър и президента на БФЛА. \"Те бяха първите, които говореха по случая още в Рио, когато беше конфиденциален. Оплюваха ме брутално.\" Състезателката посочва, че важен момент в казуса е отсъствието на Б пробата от урината й. Според нея и адвокатът й причината все още да липсва е, че е отрицателна. \"Странно е защо антидопинговият център, който е на подчинение на спортното министерство, е обжалвал\", каза още тя. ", "date": "2017.07.21", "title": "Лекоатлетката Силвия Дънекова получи четиригодишно наказание"}
{"url": "http://www.dnevnik.bg/sviat/2017/07/21/3011233_brjuksel_moje_i_da_ne_nakaje_polsha_no_varshava/", "text": "Европейската комисия разполага с малко лостове за въздействие върху управляващите националисти, които подкопават върховенството на закона в Полша. Но Варшава все пак рискува да стигне до последици като сериозно орязване на европейските фондове. Управляващата от края на 2015 г. свръхконсервативна и евроскептична партия \"Право и справедливост\" (ПиС) с бързи темпове прокарва в парламента внесен от нея законопроект, предвиждащ правителството да получи повече пряк контрол над Върховния съд. Това е най-новият от поредица законопроекти, които според критици заличават независимостта на съдебната система. Вчера, въпреки многобройните призиви да не го прави, долната камара на парламента прие закона. Силно подразнена от това как ПиС - която също така подчини обществените медии и други съдилища - подронва демократичните стандарти, ЕК се закани да образува  безпрецедентна наказателна процедура  срещу Варшава по член 7. Това означава, че от останалите правителства от ЕС ще бъде поискано официално да заявят, че  върховенството на закона в Полша  е под заплаха, три десетилетия след като поляците свалиха наложения от Москва комунистически режим и тръгнаха по пътя към членството в ЕС, станало факт през 2004 година. Но, макар и да е символично мощно средство, задействането на чл. 7 ще изисква единодушието на всички останали държави от съюза за наказване на Полша. Националистически настроеният и евроскептичен съюзник на Варшава Унгария се закани, че ще блокира подобна мярка. Лидерът на ПиС Ярослав Качински знае, че страната му почти сигурно ще избегне най-голямото потенциално наказание, а то е отнемане на правото ѝ на глас в Европейския съвет. Това може би е и единственото нещо, за което мненията на най-влиятелния човек във властта в Полша и Брюксел се припокриват. \"За такива санкции е нужно мнозинство от 100%, като не броим държавата, която е обект на процедурата\", заяви в сряда вечерта Качински пред полската телевизия. \"Убеден съм, че това няма да мине.\"  Брюксел заведе няколко дела срещу Варшава  за подкопаване на демократичните механизми за контрол и противовес и в резултат може да се стигне до налагане на тежки финансови глоби на Полша. Но ПиС не изглежда да е особено притеснена и досега не е предложила никакви отстъпки, отстоявайки тезата, че разполага с широка подкрепа сред народа, за да реформира страната. Партията определя критиките от Брюксел - както и от либерално-центристката вътрешна опозиция, защитници на демокрацията и много западни правителства от ЕС - като неприемлива политическа намеса във вътрешните работи на Полша. Давайки за пример  унгарския премиер Виктор Орбан , дипломати в Брюксел признават, че в действителност съюзът не разполага с никакви значими лостове да склони дадена държава към някакви действия, ако тя е решила да пренебрегне неща, за които се предполага, че са основополагащи ценности на блока. \"Ситуацията в Полша бързо се влошава, така че има силни настроения, че трябва да действаме, вървим към първата фаза на чл. 7. Но в крайна сметка - можем ли да ги принудим? Разбира се, че не\", заяви високопоставен дипломат. \"Не това е смисълът на ЕС. Лостовете ни са ограничени. Ако в обществените нагласи там не се стигне до обрат, нямаме кой знае какво повече да направим. Но трябва да реагираме, тук става дума и за имиджа на ЕС.\" Във Варшава и други градове хиляди поляци протестират ежедневно с искания президентът Анджей Дуда, който също произлиза от ПиС, да наложи вето на закона за съдебната система. Нещата се получиха така, че големият съперник на Качински и бивш премиер на Полша Доналд Туск в момента заема важния пост на председател на Европейския съвет. Туск също призова Дуда да спре влизането в сила на законопроекта за Върховния съд, заявявайки, че той е вреден, като и че крие риска да доведе до маргинализиране на Полша и да разруши репутацията ѝ. Дуда отказа да се срещне с Туск за обсъждания по този въпрос. Дилемата пред ЕС за това как да действа по  отношение на Полша  се усилва и от факта, че ПиС използва критиките отвън, за да разпалва евроскептицизъм във вътрешен план и да трупа точки пред националистическия си електорат като политическа сила, защитаваща полския суверенитет. Някои политици в ЕС се безпокоят, че засилването на натиска върху Варшава може да подхрани вълна на евроскептицизъм, подобна на тази, чиято кулминация бе решението от миналата година на Великобритания да напусне съюза. Дори и в момента такъв политически сценарий да изглежда невъзможен, тъй като подкрепата за ЕС в Полша е висока, последици ще има. Макар и да не бъде усетен веднага, в крайна сметка ефектът от тях ще е болезнен за Варшава, която и без това вече е все по-изолирана в ЕС след сблъсъците с Брюксел заради миграцията и полемиката около изсичането на девствена гора в Полша. Докато държавите от ЕС се готвят за трудните преговори за следващата обща бюджетна рамка - която е възможно да се свие с оглед на излизането на важен нетен платец като Великобритания - страни като Италия и Франция предлагат предоставянето на европейски средства да се обвърже със спазването на основните ценности на съюза. \"Тази обстановка около Полша ... тези законодателни актове, по които се работи в момента, със сигурност ще имат доста отрицателно въздействие върху бъдещите преговори за бюджета\", заяви Елжбета Бенковска, полският еврокомисар, която е съюзник на Туск и има критично отношение към ПиС. /БТА", "date": "2017.07.21", "title": "Брюксел може и да не накаже Полша, но Варшава рискува изолация"}
{"url": "http://www.dnevnik.bg/politika/2017/07/21/3011246_borisov_poiska_ostavkata_na_rukovodstvoto_na_gerb-/", "text": "Председателят на ГЕРБ Бойко Борисов е разпоредил на заместник-председателя на партията Цветан Цветанов да предприеме незабавни действия за информиране на Изпълнителната комисия с предложението за освобождаване на всички членове на областното ръководство на ПП ГЕРБ – Добрич. Това съобщиха от пресцентъра на партията. Поводът за оставката е проверка на прокуратурата, която е установила, че депутатът от ГЕРБ Живко Мартинов, чийто имунитет по-рано днес поиска главният прокурор Сотир Цацаров, е упражнявал натиск над търговец за предоставяне на 4 тона суджук. За целта народният представител е използвал името на премиера Бойко Борисов. Цацаров каза, че нито един суджук не е достигнал до премиера. Борисов предлага на комисията да освободи общинския ръководител, общинския организационен секретар и членовете на общинското ръководство на ПП ГЕРБ – Добрич. Освен освобождаването на членовете на областното и общинското ръководство, предложението на Бойко Борисов включва още да бъдат утвърдени нови ръководства на областната и общинската структури. Решението на Изпълнителната комисия ще бъде гласувано и приведено в действие още в понеделник.", "date": "2017.07.21", "title": "Борисов поиска оставката на ръководството на ГЕРБ- Добрич, заради аферата със суджука"}
{"url": "http://www.dnevnik.bg/sport/2017/07/21/3011251_livurpul_zakrepi_leviia_flang_sus_zashtitnik_na_hul/", "text": "\"Ливърпул\" привлече левия краен бранител на \"Хъл сити\" Андрю Робъртсън. 24-годишният шотландец премина днес медицински прегледи и подписа дългосрочен договор, обявиха мърсисайдци. Според Би Би Си и \"Скай спортс\" трансферът е на стойност 8 млн. паунда, като може да достигне 10 милиона с бонусите за добро представяне. \"Чувството е невероятно. Като дете всеки футболист мечтае да играе за голям клуб като \"Ливърпул\". Днес сбъднах своята мечта. Искам да докажа на хората, че мога да се справя на такова високо ниво\", каза Робъртсън при представянето си. Шотландецът е третото ново попълнение на \"Ливърпул\" след Мохамед Салах, който беше привлечен от \"Рома\" за 37 млн. паунда, и Доминик Соланке от \"Челси\", за когото бяха платени 3 млн. паунда. Робъртсън пристигна в Англия през лятото на 2014 г., когато \"Хъл сити\" го купи за 2.85 млн. паунда от \"Дънди юнайтед\". В трите сезона, които изигра с екипа на \"тигрите\" - два във Висшата лига и един в Чемпиъншип, защитникът изигра 115 мача и отбеляза пет гола. Левият бранител е тренирал в академията на \"Селтик\", но на 15-годишна възраст е освободен, тъй като бил \"твърде нисък\". След това се присъединява към школата на друг шотландски отбор - \"Куинс парк рейнджърс\". Робъртсън е бил на път да се откаже от футбола и да постъпи в университет през 2012 г. Тогава обаче получава покана да се присъедини към първия отбор на \"Куинс парк рейнджърс\". Само след един сезон в тима, който тогава се състезава в четвъртото ниво на шотландския футбол - Втора лига, той подписва с елитния \"Дънди юнайтед\". Сега тимът от Дънди ще получи 600 хил. паунда от трансфера му в \"Ливърпул\". \"За Анди това е още една голяма стъпка напред в кариерата. Той измина невероятен път за много кратко време. Възхищавам се на неговата история - откъде е тръгнал, за да стигне до тук. Анди е играч, за чиито амбиции няма лимит\", заяви мениджърът на \"Ливърпул\" Юрген Клоп. През миналия сезон германският мениджър имаше големи проблеми с левия фланг на защитата. Той беше принуден да преквалифицира Джеймс Милнър в ляв бек и изкара така целия шампионат. В същото време дефанзивният полузащитник на мърсисайдци Кевин Стюарт премина в \"Хъл сити\", който през миналия сезон изпадна от Висшата лига. \"Тигрите\" ще платят 4 млн. паунда за 23-годишния англичанин.", "date": "2017.07.21", "title": "\"Ливърпул\" закрепи левия фланг със защитник на \"Хъл сити\""}
{"url": "http://www.dnevnik.bg/video/2017/07/21/3011241_video_drugite_novini/", "text": "Акцентите в емисията днес: Без ново строителство на Калиакра Илън Мъск с карт бланш за Hwperloop", "date": "2017.07.21", "title": "Видео: Другите новини"}
{"url": "http://www.dnevnik.bg/sviat/2017/07/21/3011262_pressekretariat_na_trump_napusna_sled_edva_shest/", "text": "Прессекретарят на американския президент Доналд Тръмп Шон Спайсър подаде оставка едва шест месеца, след като встъпи в длъжност. Причината за това е назначението на Антъни Скарамучи за директор на комуникациите, твърди източник от Белия дом пред агенция \"Ройтерс\". Той е финансист от Ню Йорк и стар поддръжник на Тръмп, освен това е близък с най-големия му син Доналд Тръмп Младши и с дъщеря му Иванка, съобщава в. \"Ню Йорк таймс\". От май насам Белият дом няма директор по комуникациите, след като Майк Дубке напусна и Спайсър пое и тази роля. Той е бил силно против назначението на Скарамучи. Първата половин година от управлението на Тръмп бе белязана от редица скандали и  недопустимо отношение към медиите , както и от разпространяване на откровени лъжи от екипа на Белия дом. Пример за това бе опитът на администрацията да убеди хората, че на  неговата клетва е имало повече публика , отколкото на първата клетва на предшественика му Барак Обама. Неадекватното поведение на Спайсър и забраната за записване на ежедевните прес брифинги станаха повод за множество шеги и критики. През април, опитвайки да опише варварството на сирийския президент Башар Асад, той направи злополучната забележка, че \"дори Хитлер\" не е използва химически оръжия. Наложи му се да се извинява многократно.", "date": "2017.07.21", "title": "Прессекретарят на Тръмп напусна след едва шест месеца на поста"}
{"url": "http://www.dnevnik.bg/sport/2017/07/21/3011263_boason_hagen_sloji_krai_na_shestgodishnoto_chakane_s/", "text": "Норвежецът Едвалд Боасон Хаген спечели 19-ия етап в колоездачната обиколката на Франция. Състезателят на \"Дайменшън дата\" записа трета етапна победа в \"Тур дьо Франс\" в кариерата си, но първа от 2011 г., когато триумфира в 6-ия и 17-ия етап. Днес основната група си даде почивка след тежките битки в Алпите. Това позволи на откъсналите се колоездачи да се борят за победата в най-дългия етап от тазгодишната обиколка - 222.5 км от Ембрун до Салон дьо Прованс. Боасон Хаген успя да влезе в откъсването в началото на отсечката. Три километра преди края той атакува заедно с Никиас Арнд от \"Сънуеб\", след което с лекота се справи с германския колоездач във финалните метри. 30-годишният норвежецът финишира за 5.06:09 часа. Арнд пристигна втори с изоставане от пет секунди, а трети с пасив от 17 секунди завърши белгиецът Йенс Кейкелейре. Основната група пресече финала 12:27 минути след победителя.  Боасон Хаген взе реванш за болезнената загуба във финалния спринт на седмия етап, когато буквално остана на косъм от победата. Тогава той завърши втори след фотофиниш, който  отреди първото място за Марсел Кител с преднина от 0.001 сек. Норвежецът трябваше да преглътне  още една загуба с фотофиниш  - от Майкъл Матюс в 16-ия етап, а в други два етапа остана трети.  С днешния успех Боасон Хаген на практика спаси обиколката за \"Дайменшън дата\", след като Марк Кавендиш напусна с контузия след сблъсъка с Петер Саган в четвъртия етап, а Марк Реншоу не успя да хване контролното време в деветия. В челото на генералното класиране не настъпиха никакви промени, а всички фаворити завършиха спокойно с основната група. Крис Фрум е все по-близо до четвъртата си победа в \"Тур дьо Франс\". Той има комфортен аванс от 23 секунди пред Ромен Барде и 29 секунди пред Ригоберто Уран. Микел Ланда е четвърти на 1:36 мин, следван от Фабио Ару (+1:55 мин.). До края на 104-ото издание на \"Тур дьо Франс\" остават два етапа. В събота предстои 22-километрово индивидуално бягане по часовник в Марсилия. Това е последната възможност да бъдат правени разлики в генералното класиране. В неделя е последният 21-и етап, който по традиция е параден и завършва с битка между спринтьорите на \"Шанз Елизе\". ", "date": "2017.07.21", "title": "Боасон Хаген сложи край на шестгодишното чакане с победа в най-дългия етап на Тура"}
{"url": "http://www.dnevnik.bg/sport/2017/07/21/3011272_cherno_more_razgromi_vereia_kato_gost_v_purva_liga/", "text": "\"Черно море\" спечели убедително гостуването си на \"Верея\" във втория кръг в Първа лига. Варненци се наложиха с 4:0 и излязоха на върха. Два гола вкара Мариян Огнянов, а по един добавиха Ондрей Сукуп и Цветелин Чунчуков. С успеха си воденият от Георги Иванов-Гонзо отбор събра шест точки и е начело с голова разлика 5:0. \"Верея\" остава с една точка и без отбелязан гол, след като в първия кръг  направи нулево равенство в дербито с \"Берое\" . Срещата започна отлично за \"Черно море\" и в четвъртата минута Сукуп получи от Огнянов и с прехвърлящ удар даде преднина на отбора си. Почти веднага домакините имаха възможност да изравнят, но Андонов не се възползва от подаване на Илиев, като това беше и най-доброто положение за \"Верея\". Огнянов удвои в 28-ата, когато Сукуп му върна жеста от първия гол. Бранителят центрира и бившият футболист на \"Левски\" с хубаво изпълнение направи 2:0. В 77-ата минута Огнянов използва грешка в защитата на съперника след разбъркване и вкара отблизо. Пет по-късно Чунчуков получи от Цветков и отбеляза. Малко по-късно \"Черно море\" улучи и греда.", "date": "2017.07.21", "title": "\"Черно море\" разгроми \"Верея\" като гост в Първа лига"}
{"url": "http://www.dnevnik.bg/bulgaria/2017/07/21/3011271_v_gocedelchevsko_spriaha_dvijenieto_za_gurciia_v_znak/", "text": "Жителите на гоцеделчевските села Ново Лески и Мосомища блокираха движението за Гърция в знак на протест срещу кариера за добив на мрамор. Недоволните пропускаха чакащите автомобили в определени периоди от време, след което отново прекосяваха пешеходната пътека в Ново Лески. Те заявиха, че няма да спрат да протестират, докато концесията на кариерата не бъде отнета. \"Това е истинския оазис на целия гоцеделчевски край и ние няма да позволим да го разрушат\", заяви Спас Алмишев - един от протестиращите. На протеста дойде и директорът на дирекция \"Природни ресурси, концесии и контрол\" към Министерството на енергетиката Станислав Станков, който обясни, че оценката на инвестиционното предложение е изтекла. \"Тя е с давностен срок 5 години и сега трябва компетентният орган – РИОСВ – Благоевград, да вземе решение дали ще трябва да се направи нова\", обясни той и допълни, че има сигнал за незаконна каменна кариера в община Гоце Делчев. Организаторът на протеста Десислава Йованович сподели, че опасенията на хората са, че въздухът ще се замърси. \"На 20 метра от кариерата има плантация на пирински чай, а на 30 има лозови масиви. На 1200 метра е карстовия извор \"Топлицата\", който е единственият безплатен плаж в региона и той може да изчезне\", обясни Йованович. Подкрепата за протеста на местните расте и те заявиха, че протестите им ще продължат.", "date": "2017.07.21", "title": "В гоцеделчевско спряха движението за Гърция в знак на протест срещу каменна кариера"}
{"url": "http://www.dnevnik.bg/sport/2017/07/21/3011274_voleibolistkite_na_bulgariia_otnovo_otstupiha_sreshtu/", "text": "Женският национален отбор по волейбол допусна четвъртата си загуба от седем мача във втора група на Гран при. Българките отстъпиха за втори път срещу Пуерто Рико - този път с 1:3 (25:17, 16:25, 18:25, 26:28). Това беше първият мач от последния състезателен уикенд в междуконтиненталния етап на надпреварата. Българският отбор е шести в класирането с 11 точки. До края остават срещите с домакина Хърватия в събота и с Аржентина в неделя. Воденият от Иван Сеферинов състав изигра силно първия гейм и спечели убедително. След това Пуерто Рико направи обрат, като по огледален начин взе два поредни гейма. Най-оспорвана беше четвъртата част, която вървеше точка за точка. След 20-ата точка съперникът поведе с 24:21. Българките успяха да спасят три мачбола и изравниха, но малко по-късно Пуерто Рико спечели. Центърът Нася Димитрова завърши с 13 точки, а Гергана Димитрова добави 12. За съперника Стефани Енрайт и Дейли Сантана направиха по 19.", "date": "2017.07.21", "title": "Волейболистките на България отново отстъпиха срещу Пуерто Рико в Гран при"}
{"url": "http://www.dnevnik.bg/sviat/2017/07/21/3011280_trump_naredi_totalna_reviziia_na_otbranitelnata/", "text": "Президентът на САЩ Доналд Тръмп подписа заповед, с която започва цялостна проверка на отбранителната индустриална база на страната, включително състоянието на работната ръка и веригите за доставки на военно-промишления комплекс. Според новата говорителка на Белия дом Сара Хъкаби подобно нещо не е правено в такъв мащаб от времето на президента Дуайт Айзенхауер насам. \"В САЩ има само една единствена компания, която може да ремонтира витлата на военните подводници\", обясни пред репортери Питър Наваро, директор на Националния съвет по търговията към Белия дом. \"Тази заповед се дължи на факта, че от 2001г. насам в САЩ са закрити над 60 000 предприятия и повече от 5 милиона работни места. Американската отбранителна индустриална база е изправена пред растящ недостиг на възможности\", добави той. Целта е да се изясни къде са потенциално слабите места във военно-промишления комплекс, включително и кои са компаниите, които може да бъдат закрити и така да оставят празнини във веригите за доставки за американската система за производство на въоръжение. Наваро посочи, че в \"застрашени видове\" са се превърнали някои видове полупроводници и платки за военни цели. \"Изобщо не произвеждаме\" плоски екрани за самолетите, а зад граница се извършва преработката на редки елементи, добави той. \"Способността на САЩ да произвежда и закупува продукти, които са критично важни за нашата национална сигурност, може да се окаже ограничена пореди неспособността ни да се сдобием с основни компоненти, иначе несвързани пряко с националната сигурност\", каза Александър Грей, който работи за Службата за търговска и индустриална политика към Белия дом, цитиран от \"Ройтерс\". Ревизията ще се ръководи от Пентагона и трябва да приключи за 270 дни. Министерството на отбраната ще координира работата с Министерството на труда, Министерството на вътрешната сигурност и другите правителствени агенции и структури. \"Като прави ревизия на базата на отбранителната ни индустрия не само в тесния смисъл на отбранителния сектор, тази заповед демонстрира разбирането ни, че всеки елемент от националната ни мощ - производствен капацитет, обучена работна ръка и изобилие от енергия, стабилни вериги за доставки и балансирана международна търговия - е необходим за гарантиране на международната сигурност и просперитет\", каза още Наваро. \"Действаме като шахматистите - опитваме се да видим няколко хода напред в бъдещето и да предположим от какво ще имаме нужда като част от едно по-широко подсилване на нашата армия, което трябваше отдавна да се случи.\"", "date": "2017.07.21", "title": "Тръмп нареди тотална ревизия на отбранителната индустрия на САЩ"}
{"url": "http://www.dnevnik.bg/sviat/2017/07/21/3011282_sudiite_v_chehiia_osudiha_promenite_v_pravorazdavaneto/", "text": "Всички високопоставени съдии в Чехия осъдиха законите, с които в Полша се прави промяна в правораздавателната система и ги определиха като атака срещу върховенството на закона. Те заявиха, че повече не могат да мълчат по повод промените, случващи се в съседната им държава. Това стана, докато полският Сенат обсъждаше проектозакон за поставяне изцяло под контрола на парламента на назначаването на членовете на Върховния съд. Очаква се до края на петъчния ден сенаторите да гласуват закона, въпреки протестите на десетки хиляди поляци в множество градове и предупреждението от Европейската комисия, че влизането му в сила ще бъде последвано от санкции. Унгария застана зад консервативно-националистическите власти във Варшава с мотива, че Еврокомисията надвишавала правомощията си. Но чешките съдии определиха закона като атака срещу независимостта на полското правораздаване. \"Имайки предвид уважението ни към суверенитета на полската държава, не можем да мълчим за стъпките, заплашващи източника на този суверенитет - безспорните ценности на европейската цивилизация, хуманизмът и фундаменталните права и свобода\", се казва в декларацията им. Тя е подписана от ръководителите на Конституционния съд, на Върховния съд и на Върховния административен съд на Чешката република, както и от Главния прокурор и Омбудсмана на страната. По-рано този месец министърът на правосъдието Роберт Пеликан писа на полския си колега, за да изрази \"загриженост\" за промените, включващи и прекратяване мандатите на част от върховните съдии на Полша, които не са назначени от сега управляващите. \"Ройтерс\" припомня, че в правомощията на Върховния съд е определянето на това дали изборите в страната са били проведени честно.", "date": "2017.07.21", "title": "Съдиите в Чехия осъдиха промените в правораздаването в Полша"}
{"url": "http://www.dnevnik.bg/bulgaria/2017/07/21/3011285_hristo_ivanov_cvetan_vasilev_ni_se_predlaga_kato/", "text": "Бившият правосъден министър и лидер на \"Да България\" Христо Иванов поздрави прокурорите за частта, която са свършили по  делото за  Корпоративна търговска банка (КТБ). По думите му обаче бившият мажоритарен собственик на банката Цветан Василев \"ни се предлага като господин за един ден, сякаш сам, с още няколко души, е свършил всичко това\". Но липсват много части от пъзела, а най-голямата от тях е Делян Пеевски, каза Христо Иванов в ефира на БНТ. \"Абсурдно е. Очевидно много внимателно, на връхчетата на пръстите си, прокуратурата е ходила около Пеевски по време на това разследване и това е скандално. Липсва цялата политическа класа, която е направила възможно явлението КТБ. КТБ не свърши с фалита, имаме КТБ след КТБ и това е разграбването на банката\", обясни Иванов, коментирайки липсата на депутата от ДПС Делян Пеевски в обвинителния акт. Той допълни: \"със и без Цветан Василев тези практики са възможни заради цялата политическа и институционална среда. Нищо не се е променило в БНБ. Всички политици продължават да се правят, че не знаят за какво става въпрос. Анкетната комисия не си свърши работата. Всички заедно в сговор покриха в парламента какво се случва\", каза Иванов. Според него България трябва да извлече полезни уроци от съдебната реформа в Румъния и да не забравя, че й е необходима реформа на цялата прокуратура, защото \"прокуратурата не само се проваля в борбата с корупцията, а е източник на корупция\". \"Без да реформираме прокуратурата като цяло, няма да можем да се справим с който и да е проблем\", каза бившият министър на правосъдието. Помолен да коментира изказването на президента Румен Радев, че съдебната система в България ще заработи едва след като бъде създаден орган за борба с корупцията, Иванов заяви: \"Президентът има проблем с юридическия си екип и не съм сигурен, че разбира какво говори.\" \"Този мастодонт, чието създаване се проектира, ще бъде поредната имитация. Опитваме се да създадем хибрид между орел, рак и щука, който обслужва конюнктурни политически цели. Госпожа Кунева започна с един набор правомощия. Като втори законопроект ГЕРБ добавиха Комисията за отнемане на незаконно придобито имущество. И сега сме щели да добавяме, отново като оправдание за ново забавяне, части от ДАНС. И тази лоена топка ще нараства, без да стигне до парламента - това ме притеснява\", заяви той. По думите му това е създаване на трети път на един и същи орган - комисията Златанов. \"И това е едно уморително повтаряне на едни и същи сценични номера. Когато няма политическа воля, едни и същи хора, които и виждаме в стенограмите за КТБ, водени от сговор да покрият едно чудовищно престъпление. Същите тези хора, които назначиха и преназначиха Искров и не му търсят по никакъв начин отговорност. Те ще създават някакъв орган и ще назначават поредния Искров там и това не може да е нищо друго, освен много пошла имитация. За промяната в закона за съдебната власт, която забранява организации да получават чуждо финансиране, бившият правосъден министър каза, че става дума за нежелание на българските магистрати да чувстват, че имат международна подкрепа от своите колеги. Той смята, че опитът отново да се даде т.нар кариерен бонус за членовете на Висшия съдебен съвет (ВСС) е възможност управляващите да се отблагодарят. На въпрос дали следващия ВСС ще бъде съставен по свободна воля и избор, Иванов отговори: \"Да, но на Цацаров и Пеевски, защото отново имаме тотално надмощие на парламетнарата квота, която ще бъде създадена от хора по белег, който госпожа Нинова има безочието да формулира с думите \"да са си мълчали\".", "date": "2017.07.21", "title": "Христо Иванов: Цветан Василев ни се предлага като \"господин за един ден\", но липсват много части от пъзела \"КТБ\""}
{"url": "http://www.dnevnik.bg/sport/2017/07/21/3011293_vitosha_i_etur_vzeha_purvite_si_tochki_v_elita/", "text": "\"Витоша\" и \"Етър\" завършиха 1:1 в среща от втория кръг в Първа лига. С равенството на \"Васил Левски\" двата състава взеха първите си точки в елита. Иван Петков даде преднина на гостите в 30-ата минута, а осем по-късно Григор Долапчиев изравни и донесе историческата първа точка за отбора си в най-високото ниво на българския футбол. В началото на мача \"Витоша\" беше по-дейният отбор. Гол на Николай Христозов беше отменен заради засада. В 27-ата минута Долапчиев поиска дузпа след сблъсък със защитника Яни Пехливанов. Три по-късно Петков вкара с глава отблизо след центриране на Димо Атанасов от левия фланг. В 38-ата Долапчиев получи от Румен Гьонов, изпревари защитата на \"Етър\" и преодоля Акалски. В последната минута на първата част Петков стреля от 6-7 метра, но улучи гредата. След почивката отборът от Велико Търново беше по-активен. Най-доброто положение дойде в 90-ата минута, когато след подаване от ляво Тодор Колев се хвърли, но не можа да засече пред вратата на \"Витоша\".", "date": "2017.07.21", "title": "\"Витоша\" и \"Етър\" взеха първите си точки в елита"}
