{"url": "http://www.dnevnik.bg/sviat/2017/05/13/2970409_ne_klikvaite_ili_nai-vajnoto_za_virusa_zasegnal/", "text": "Зловреден софтуер принуди британски болници да пренасочват пациенти и удари испански телекоми в нападение, което зарази десетки хиляди компютри по света., познат още като WanaCrypt0r 2.0, WannaCry and Wcry, обяснява агенция \"Ройтерс\".WannaCry е вид \"ransomware\" (или рекетьорски вирус), който заключва файловете на засегнатия компютър и ги криптира така, че потребителят няма достъп до тях.Програмата влиза в компютъра по два начина: при кликване върху или при сваляне на нещо. В случая, тя иска плащане в биткойни, за да върне достъпа на потребителя. Експерти по сигурността предупреждават, че няма гаранция, че плащането ще доведе до резултат. Възможно е хакерите просто да поискат още пари, за да върнат \"отвлечените\" файлове.Други форми на ransomware изпълняват програми, които \"заключват\" компютъра изцяло и не показват друго, освен искането за откуп. Трети създават изскачащи прозорци, които са трудни или невъзможни за затваряне и така затрудняват работата с машината.В много държави, поне седемдесетина засега. От тях поне осем са азиатски, има страни в Европа, Турция, Обединените арабски емирства и Аржентина. Вероятно ще има и още.WannaCry не е просто вирус, а \"червей\". Това значи, че програмата влиза в компютъра и започва да търси други компютри, които да зарази. Зловредният софтуер мутира, така че всеки път търси различни начини за достъп или за преодоляване на защити.Няколко компании за киберсигурност твърдят, че WannaCry се възползва от слабост в Microsoft, която е била поправена през март. Хората обаче невинаги инсталират ъпдейтите си, така че е възможно слабите места да са останали открити за по-дълго.Става въпрос за уязвимо място в операционната система \"Уиндоус\", развито от Агенцията за национална сигурност преди. Информацията за него стана публична миналия месец, след като я разпространи група, известна като Shadow Brokers. Те твърдят, че са я получили от таен сървър на АНС.", "date": "2017.05.13", "title": "Не кликвайте, или най-важното за вируса, засегнал компютри в десетки държави"}
{"url": "http://www.dnevnik.bg/politika/2017/05/13/2970401_sds_si_izbira_lider/", "text": "СДС трябва да си избере днес нов лидер на Национална конференция, която ще се проведе в \"Интер Експо Център\" в София. Сегашният председател Божидар Лукарски подаде оставка след като СДС, която се яви в коалицията Реформаторски блок, остана извън парламента на изборите през март.Лукарски най-вероятно ще бъде преизбран тъй като до петък имаше само двама кандидати, той и редовият член Тодор Грозданов. Номинации за кандидати за лидери може да се правят до последния момент преди конференцията.Дневният ред на синия форум започва с отчет на председателя в оставка Божидар Лукарски. След дискусия ще бъде проведена процедурата за избор на ново ръководство, което включва и избор на заместник-председател. Предвидени са и промени в устава и програмна декларация.", "date": "2017.05.13", "title": "СДС си избира лидер"}
{"url": "http://www.dnevnik.bg/sport/2017/05/13/2970420_magiiata_na_futbolniia_turizum_ot_sofiia_do_drugiia/", "text": "Да пропътуваш половината земно кълбо, за да ходиш от мач на мач по стадиони, някои от които в опасни квартали, където дори такситата отказват да те качат. За мнозина тази идея не само не звучи привлекателно, а дори носи усещане за лудост.Не и за трима българи, почитатели на футболния туризъм. Христо Колев, Даниел Стоименов и Христо Якимов може да са разделени от пристрастията си към \"Левски\" и ЦСКА, но поемат заедно към другия край на света, водени от голямата си страст. В края на миналия месец за десет дни те посетиха седем футболни и един ръгби мач в Аржентина. И останаха на косъм от още един футболен двубой в Уругвай...Наситената им програма включва срещи на най-големите аржентински отбори - \"Бока хуниорс\", \"Ривър плейт\", \"Естудиантес\", \"Расинг\", \"Индепендиенте\" и \"Сан Лоренсо\".За тримата посещението на мачове в чужбина носи уникални емоции. А някои откровено опасни моменти увеличават тръпката. \"В опасността има и своеобразен чар\", разказва Колев пред \"Дневник\".Той има богат опит в преследването на страстта си отвъд границите на България. По негови сметки вече е бил на 54 мача в чужбина, включително и на 11 гостувания на любимия му \"Левски\". Дори не е сигурен колко пъти е бил на дербито \"Цървена звезда\" - \"Партизан\" в Белград. Изживяванията по стадионите в Южна Америка също са му познати, тъй като е бил на мачове от световното в Бразилия през 2014 г., както и на голямото дерби между \"Бока\" и \"Ривър\".Сега обаче своеобразният тур е изцяло насочен към футболните преживявания. Десет дни и всеки от тях включва посещение на стадион.Колев вече има опита от мачовете на \"Сан Лоренсо\" и е добре запознат с предизвикателствата. \"Местните казват, че стадионът е в най-опасния квартал в Аржентина. Такситата изобщо не искаха да ни заведат там. Добре, че един сервитьор ни съдейства и успяхме да вземем.\" Уговорката е шофьорът да изчака тримата българи след мача на мястото, на което ги е оставил, за да могат да се върнат до хотела си.На стадиона Колев има повторна среща с вероятно втория най-известен фен на \"Сан Лоренсо\" (след папа Франциск) - Дебелия Вентилатор. Наричат го така, защото по време на всеки мач не спира да върти тениската си с ръка. Определено една \"задължителна забележителност\" във футболния туризъм е отметната.На това пътешествие Колев изживява и най-смущаващия момент в богатата си \"кариера\" на пътуващ фен. \"Имахме желание да посетим мач от втората дивизия между \"Нуева Чикаго\" и \"Гилермо\". Отново бяхме с такси и шофьорът ни отведе до стадиона, където мястото се оказа много съмнително. Нямаше полиция, само някакви стюарди и група пийнали фенове.\"\"Към нас се приближи един от тях и ни предложи билети, но се усъмнихме. Като видяхме каква е картината, решихме да продължим и за да се измъкнем, питахме дали това е мястото за ръгби мача (на който тримата са отишли по-късно). Този, който искаше да ни продаде билетите, каза: \"Да, да, тук е\" и това съвсем ни убеди, че не трябва да слизаме от таксито\", разказа Колев.А Стоименов допълва, че феновете на \"Нуева Чикаго\" имат славата на едни от най-опасните в Аржентина. Казано накратко - когато няма с кого да се сбият, се бият помежду си.Българите останали впечатлени от отношението на местните към футбола. \"Билетите са скъпи, но хората ходят на мачове и създават уникална атмосфера. Фланелките на отборите са по-скъпи от тези на европейските, въпреки това местните купуват оригиналната екипировка за всеки член на семейството си\", казва Стоименов.Най-силното му впечатление е от това колко малки деца има по стадионите. И също, че местните фенове пеят мелодични песни, а не скандирания.Като почитател на \"Бока\" сбъдва мечтата си да отиде на \"Бомбонера\". Където, оказва се, комфортът е много нива под това на адреналина. \"Трибуната за правостоящи е толкова пълна, че хората не могат да се разминат. Човек не може и да падне, защото тълпата те държи. Ако си с ръце в джобовете, не можеш да си ги извадиш.\" Но пък емоцията е незабравима.Също като въздуха в Аржентина, където хората живеят и дишат с футбола. \"Ако си облечен с фланелка на футболен отбор, дори и да е чуждестранен, където и да отидеш, те заговарят. Жени, мъже, на летището, на улицата...\", продължава Стоименов и допълва, че на един от мачовете е бил с фланелка на ЦСКА. Местен запалянко поискал да си разменят тениските. \"Отказах, защото това е фланелката от миналия сезон, когато ЦСКА спечели купата. Малко странно ме изгледа човекът.\"Липса на предварително осигурени билети разколебава тримата българи за посещението на мача в Монтевидео, където уругвайският \"Пенярол\" приема \"Палмейрас\" в Копа Либертадорес. Но дори и с този \"пропуск\" картината на пътуването остава пълна.Включително и заради група фенове на \"Расинг\", които ги канят да се присъединят към традиционния им ритуал преди мач - ядене на телешки стекове, пиене и забавление. \"Обстановката около срещите е впечатляваща. Около стадиона се продава типична местна храна (аржентинския вариант на хотдог) и фенартикули. В България единственият случай, в който съм виждал подобно нещо, беше на мача ни с \"Лацио\" по случай 100-годишния юбилей на \"Левски\", казва Колев.Двамата със Стоименов вече мислят за следващите си пътувания. Малко преди аржентинското турне Стоименов \"отскача\" до Мадрид, където посещава срещи на неприятния му \"Реал\" и на \"Атлетико\". \"Не съм привърженик на \"Атлетико\", но това е последният им сезон на \"Висенте Калдерон\". Много ми хареса емоцията, докато на \"Реал\" публиката е доста по-театрална.\"На въпроса дали има стадион, който не би посетил, той отвръща: \"След като гледах \"Реал\", значи няма\". Голямата му страст са дербитата - независимо от града и държавата. \"Щом сбъднах мечтата си да гледам \"Бока\", сега може би най-много искам да посетя \"Селтик\" - \"Рейнджърс\" в Шотландия. Искам да гледам и мароканското дерби \"Уидад\" - \"Раджа\" заради публиката и атмосферата\", добавя Стоименов.", "date": "2017.05.13", "title": "Магията на футболния туризъм: От София до другия край на света в преследване на страстта"}
{"url": "http://www.dnevnik.bg/razvlechenie/2017/05/13/2970432_koga_kak_i_za_kogo_moje_da_se_glasuva_na_evroviziia/", "text": "Седемнайсетгодишният Кристиан Костов ще представи България на финала на песенния конкурс \"Евровизия\", който ще бъде излъчен тази вечер от 22 ч. по БНТ и БНТ HD, както и в YouTube.Костов и песента му Beautiful Mess ще се състезават с още 25 участника от различни страни - Украйна, Франция, Германия, Италия, Испания, Великобритания, Молдова, Азербейджан, Гърция, Швеция, Португалия, Армения, Австралия, Полша, Кипър, Белгия, Беларус, Хърватия, Унгария, Дания, Израел, Румъния, Норвегия, Холандия и Австрия.Зрителите от територията на република България ще могат да гласуват за всяка една от тях, но не и за българското участие. Кристиан обаче може да бъде подкрепен от зрители в чужбина. Той се състезава под номер 25, с който ще бъде идентифициран и вотът към него. То става чрез есемес, телефон или официалното мобилно приложение на \"Евровизия\", по време на живото предаване, но след края на всички изпълнения - приблизително между 24 и 24.40 ч.. Съответните номера ще бъдат изписани на екрана на телевизията, излъчваща конкурса. Пълен списък с каналите за различните държавиВ конкурса могат да гласуват единствено жителите на страните участнички. В България има ограничение до 20 есемеса, изпратени от един номер, но в други страни може и да е по-рестриктивно, предупреждават от БНТ. В късните часове на вечерта те публикуваха във \"Фейсбук\" инструкция с номерата, на които може да се гласува във всяка държава.", "date": "2017.05.13", "title": "Кога, как и за кого може да се гласува на \"Евровизия\""}
{"url": "http://www.dnevnik.bg/bulgaria/2017/05/13/2970310_izborite_za_nov_sudeben_suvet_na_principa_edin/", "text": "Днес е първата от шестте поредни съботи, в които ще се проведат изборите за новия състав на Висшия съдебен съвет (ВСС) от професионалната квота на магистратите. Те започват с общите събрания на следователите, които имат едно място в прокурорската колегия. Кандидатът е само един - директорът на Националната следствена служба и зам.-главен прокурор Евгени Диков.Прокурорската колегия се състои от 11 членове - 5 прокурори и 1 следовател, избрани пряко от професионалната общност, и 5-има избрани от парламента.Общото събрание на следователите за определяне на комисии и за задаване на въпроси към кандидата е днес. Седмица по-късно - на 20 май ще се проведе самото гласуване за избора му, в който право да участват имат 444 следователи от цялата страна.Мандатът на ВСС изтича през октомври тази година. След промените в Закона за съдебната власт от миналото лято изборът от квотата на магистратите - и за съдиите, и за прокурорите, и за следователите - ще става пряко, на принципа един глас - един магистрат. стана известно в края на февруари.Той започва работа в съдебната система през 1981 г., и е минал през всичките ѝ нива, като е натрупал 25 години опит в прокуратурата и следствието.\"Към настоящия момент не се налага промяна на нормативната уредба, уреждаща дейността на ВСС. В приетия през 2007 г. Закон за съдебната власт, са извършени общо 18 промени за по-малко от 10 години. Сляпото и понякога прибързано съобразяване с препоръките на всякакви експерти, съветници и т.н. (понякога взаимоизключващи се през годините), не винаги води до подобряване работата на ВСС и на органите на съдебната власт\", пише Диков в концепцията си.Повече от нея четете .На 27 май и 3 юни ще се проведат изборите за четирите прокурорски места в колегията, тъй като петото по право е за главния прокурор. Номинираните бяха 13, но изненадващо другият зам.-главен прокурор Борислав Сарафов се оттегли от надпреварата.Повече за причините четете .Сега дванадесетте кандидатури са на Даниела Машева от Върховната касационна прокуратура (ВКП), Галина Стоянова, зам.-шеф на Софийската апелативна прокуратура, Ясенка Шигарминова от Апелативна прокуратура - Пловдив, Ивайло Медаров – заместник окръжен прокурор на София, и Пламен Найденов, шеф на Окръжен прокурор - Перник.Другите са Огнян Дамянов, Магдален Маринов, Гергана Мутафова, Пламен Марков, Георги Кузманов и Мери Найденова.Изборите за членове от професионалната квота в съдийската колегия са на 10 и 17 юни. В нея ще бъдат избрани шестима от колегите им съдии, двамата председатели на върховните съдилища са членове по право, и шестима ще бъдат избрани от парламента.Номинираните съдии са 27. Повече за кандидатите четете  и .", "date": "2017.05.13", "title": "Изборите за нов съдебен съвет на принципа един магистрат - един глас започват днес"}
{"url": "http://www.dnevnik.bg/bulgaria/2017/05/13/2970280_dnes_shte_e_toplo_no_s_dujd_i_grumotevici_na_mesta/", "text": "През деня ще е предимно слънчево. След обяд и привечер ще се развива купеста и купесто-дъждовна облачност. На места ще има краткотрайни валежи, в отделни райони с гръмотевици. Това показва прогнозата на Националния институт по метеорология и хидрология на БАН.Ще духа слаб вятър предимно от запад-северозапад, който в следобедните часове в Западна България временно ще се усили. Ще бъде топло с максимални температури между 27° и 32°.Атмосферното налягане е по-ниско от средното за месеца, привечер ще започне да се повишава.Над Черноморието ще бъде предимно слънчево. След обяд ще се развива купеста и купесто-дъждовна облачност, възможно е да превали. Ще духа слаб югоизточен вятър, който привечер ще се ориентира от запад-северозапад. Максималните температури ще са между 23° и 26°.Температурата на морската вода е 15-17°. Вълнението на морето ще е 2-3 бала.Над планините ще е предимно слънчево, около и след обяд ще се развива купеста и купесто-дъждовна облачност. На места главно в Стара планина ще превали и прегърми. Ще духа умерен югозападен вятър, който в следобедните часове ще се ориентира от северозапад и ще се усили. Ще бъде топло с максимална температура на височина 1200 метра – около 20°, на 2000 метра – около 13°.", "date": "2017.05.13", "title": "Днес ще е топло, но с дъжд и гръмотевици на места"}
{"url": "http://www.dnevnik.bg/analizi/2017/05/13/2970204_ima_li_iasen_kurs_v_socialnoto_podpomagane/", "text": ".", "date": "2017.05.13", "title": "Има ли ясен курс в социалното подпомагане"}
{"url": "http://www.dnevnik.bg/istorii_na_denia/2017/05/13/2970043_kakvo_durji_boris_v_rukata_si_i_zashto_se_otkaza_ot/", "text": "Това са грамота (нищо че наопаки) и оранжева статуетка във формата на ръка (нищо че скрита), на която пише \"Годишни награди за доброволчество 2017\". Тези неща държи Борис, защото е един от отличените доброволци в . Защото с енергията и отдадеността, с които работи с деца от социални домове, успява да променя съдбите им.Това е Борис Тодоров - програмист по образование, но не и по призвание. Вече не. Преди около четири години решава да се върне от Брюксел, където работи за една от големите и важни ИТ компании - тази, която разработва софтуерите за държавните институции. Връща се без да погледне назад, защото \"колкото и да е подредено там, тук е по-добре\" и защото в сърцето му вече има ново чувство, което иска да изпита отново и отново.Завършил е магистратура по информатика и е софтуерен програмист. В Брюксел отива с намерението да остане за дълго, но докато живее и работи там, Боби често си идва. Решава да запълва уикендите си тук с доброволчество, защото не вижда по-смислено занимание за свободното си време.Няколко месеца след като открил фондация \"Подарете книга\" решил, че не му се пътува вече до Белгия и обратно. \"Малко равна и скучна страна\", описва я Борис. Решението да се върне не било никак трудно. Стъпката за връщането, \"осмислянето на празния живот там\", дошло от доброволчеството и приятелството с децата без родители.\"Нищо ново не ми даде Брюксел или Западът, което да няма тук. Вярно, по-уредено и подредено е всичко, но това не мога да го оценя като плюс и не ми беше особено интересно. Ако сега трябва да избирам, пак бих се върнал. Много неща са им по-уредени, отколкото в България, но пак бих си останал, особено заради инициативите, които имат силата да осмислят свободното ти време извън бирата в парка\", казва той.Започнал като външен доброволец във фондация \"Подарете книга\", но сега вече е постоянна част от екипа и участва във всички дейности на организацията, включително събитията за събиране на книги и посещенията по домове за деца. Преди това е доброволствал и в доста други организации, но тази му се сторила \"най-свободна, най-достъпна, приятно отворена и със страхотни хора\".Покрай кампания на \"Подарете книга\" Боби се озовава в дома за деца във Враца. Отнело няколко месеца да изгради доверие и приятелство с децата там - \"в началото малко по-трудно, после доста по-лесно\". Най-много си паснали със Станчо и Илия - двама братя близнаци, за които доброволецът започва почти всяка седмица да организира образователни и опознавателни приключения. Прави го и до днес - три години по-късно, а благодарение на насърченията на своя приятел, момчетата напредват в училище и започнали да се явяват на състезания по математика.Точно такава е стратегията на фондация \"Подарете книга\". Организацията се ражда през 2010 г., когато група доброволци със свои сили започват инициатива за събиране и подаряване на книги в домовете за деца, лишени от родителска грижа из страната. Но постепенно каузата се разраства, защото в контакта си с децата, доброволците открили, че по-ценна от книгата е вниманието и досегът с \"външния свят\", които им дават.Сега мисията на организацията е \"Стани приятел на дете от дом\". защото това приятелство може да помогне на децата да завършат училище, да осъзнаят какво ги влече и как могат да се развиват, да видят възможностите пред себе си, независимо от предисторията си. Всеки месец \"Подарете книга\" координира вече над 400 доброволци и организира посещения в домовете в цялата страна, за да даде шанс за нови приятелства, които да отварят кръгозора и да променят животите на тези деца. Организират за тях екскурзии, спортни мероприятия, образователни игри, посещения на музеи и изложби и всякакви други дейности.Освен да им помагат с училището, докато са още малки, и да им показват места и занимания, които в социалните домове по принцип не виреят, важна задача, която е възприела фондацията е и да им помага да се устроят, след като навършат пълнолетие и трябва да си тръгнат от дома. \"Това е голям проблем, защото е тотално неуреден на държавно ниво въпрос и има много малко организации, към които можеш да се обърнеш за съдействие\", разказва Борис Тодоров.По думите му проблеми има и на всички други нива. В образованието на децата има огромни пропуски, според Боби не толкова заради условията, в които живеят, колкото заради отношението на училището към тях като към бройка, определяща бюджета.И така наречената деинституционализация, която от години е поводи за гордост и хвалби на социалното министерство, всъщност отблизо не изглежда толкова добре, колкото се представя. Веротятно има и успешни примери, казва Боби, но това, което е виждал, не е това което би трябвало да бъде.Децата, които имат семейства, често се връщат в условия, които изобщо не са подходящи за живот, а помощта и грижите за тях в този момент прекъсват. Борис разказва, че е попадал при такива семейства - на места, до които няма път, в къщи без каквито и да е нормални битови условия. \"Осем човека с три легла на 12 квадрата. Това за министерството е отчетено като една успешна деинституционализация, а според нас е един тотално лош пример\", коментира той.Проблем като цяло при децата, израснали в такива домове, е и това, че \"много неща им идват на готово и те не могат да ги оценят\". \"Трудно разбират, че когато излязат от дома или институцията, в която са настанени, светът е коренно различен, че не всичко е на готово, да не кажем почти нищо, и борбата да се адаптират и да постигнат нещо е огромна\", казва Борис.Става въпрос за храната, дрехите, избора на училище - те не взимат участие в решенията, изготвянето или бюджетирането на нищо, свързано с детството им, затова трудно боравят с тези концепции и когато си тръгнат от там. \"Обядът при тях винаги е подсигурен, дори и да е бистра супа\". Това е проблем също и в новите типове институции, също част от деинституционализацията, допълва той., казва Борис.Няма нужда да допълва, че и той самият е от тези хора. Пише го на грамотата му за вдъхновяващ доброволец на годината, нищо че я държи наопаки.", "date": "2017.05.13", "title": "Какво държи Борис в ръката си и защо се отказа от перспективната си работа в чужбина"}
{"url": "http://www.dnevnik.bg/sviat/2017/05/13/2970131_kak_stanah_vrag_nomer_edno_na_putin/", "text": "Изключителен документален трилър, в който става дума за пари, власт, политика и за финансова измама, заради която един млад човек заплаща с живота си.Това е \"от американският бизнесмен Бил Браудър, който чрез фонда \"Хермитидж Кепитъл\" е най-големият чужд инвеститор в страната до 2005 година, когато е принуден да напусне.Две години по-късно полицията прави обиск в офисите на компанията на Браудър и конфискува документи, чрез които висши държавни служители успяват да поемат контрол върху ключови фирми от фонда. Малко след това Браудър с изумление разбира, че срещу неговата фирма има заведена жалба за неизпълнение на договор, какъвто никога не е бил сключван. Ищецът претендира за загуби от 1 милиард долара, точно колкото е печалбата на \"Хермитидж Кепитъл\" за 2006 г. Въпреки, че на разследващите са подадени всички необходими документи и аферата излиза наяве, правителството изземва от фонда 230 милиона долара корпоративен данък. Браудър наема екип от адвокати, които разследват случая, но след силови действия от страна на Кремъл, повечето са принудени да напуснат страната. Изключение прави младият адвокат Сергей Магнитски, баща на две малки деца, който не се подава на заплахите, вярвайки, че правото е на негова страна.През 2008 г. Магнитски разкрива огромно данъчно престъпление, извършено от висши държавни служители, които са откраднали въпросните 230 милиона долара. Установени са сметки в чужди банки, договори за покупки на луксозни автомобили и луксозни жилищни имоти в Москва и Дубай. Вместо виновните обаче, с помощта на скалъпено обвинение, в затвора попада Магнитски. Въпреки влошеното му здравословно състояние, той отказва да оттегли показанията си и не се пречупва под натиска да натопи Браудър за скандала. Следват многократни откази да му бъде оказана адекватна медицинска помощ, състоянието му става критично, а след поредния жесток побой е открит мъртъв в изолираната си килия.След смъртта на Магнитски, Браудър инициира широка кампания за разследване на неговото убийство. Конгресът във Вашингтон приема \"Законът Магнитски\", който налага забрана на различни длъжностни лица от Русия да посещават САЩ, както и ограничава достъпа им до американската банкова система.След казаното от Путин клиентите ми вече имаха отговор. Не можеха да очакват в Русия да се случи нищо добро.Следващата дата за изплащане беше 25 април и този път 215 клиенти изтеглиха повече от 30 процента от активите на фонда. В моя бизнес наричат това \"бягство на инвеститорите\" от фонда и подобно на бягството на вложителите от някоя банка, веднъж започнало, е почти невъзможно да се спре. Ако не извадех като фокусник заек от шап- ката, фондът \"Хермитидж\" бързо щеше да престане да съществува.През кариерата ми съм имал стотици успехи и про- вали. Понякога цените на акциите се покачват или падат без видима причина и аз се научих да приемам лошите новини, без да губя увереността си. Не я загубих, след като през 1998 година стойността на фонда спадна с 90 процента, и тъй като успях да се задържа на повърхността, след време бях възнаграден с пълно- то възстановяване на загубите.Но този път беше различно. Цялата ми професионална дейност беше насочена към това да съм инвес- титор в Русия. Не бях мислил за нищо друго. Обаче сега, след като вече не можех да работя там, тряб- ваше да търся нещо ново. Какви бяха възможностите ми? Не си представях, че мога да се върна в Америка и да се конкурирам с хиляди други като мен. Нито пък, че мога да се установя на ново място, като Китай, където трябва да прекарам десет години в опити да се наложа.Същевременно нямах намерение да се оттегля от бизнеса. Бях на четиридесет и две години и все още пълен с енергия. Никоя от възможностите пред мен не ми изглеждаше привлекателна и колкото повече се замислях за положението си, толкова по-безнадеждно ми изглеждаше то.Фактът, че \"Хермитидж\" вероятно щеше да престане да съществува, натъжаваше дори повече хора- та, които работеха за мен. След толкова вълнения и преживявания, свързани с дейността ни в Русия, никой от екипа ни не искаше това да става и да бъде принуден да търси редовна работа в инвестиционни банки или брокерски фирми.Като преценявах нашите сили, все повече стигах до убеждението, че сме най-добри в намирането на подценявани възможности за инвестиции. Освен това бяхме натрупали опит в защитата на тези инвестиции от крадливи мениджъри. Помислих си, че бихме могли да използваме тези две умения и да ги приложим в други развиващи се пазари.Реших да изпратя Вадим и четирима други ана- литици в Бразилия, Обединените арабски емирства, Кувейт, Турция и Тайланд, за да видя дали ще могат да представят интересни идеи за инвестиране. Те се срещнаха с представители на двайсетте най-евтиникомпании във всяка страна. Бяха на стотици срещи, направиха сериозни анализи на десет компании и на- края посочиха три солидни възможности.Едната беше телефонна компания в Бразилия, чиято пазарна стойност беше три пъти по-голяма от печалбата им за предишната година, най-ниската в све- та за телефонна компания. Втората беше петролна рафинерия в Турция, чиито акции бяха със 72 процента по-евтини от тези на аналогични петролни рафинерии, а третата беше компания за недвижими имоти в Обединените арабски емирства, чиито акции се продаваха с 60 процента по-ниско от нетната стойност на активите ù.Започнах да инвестирам парите на фонда в тези акции и споделих резултатите от анализите с моя приятел Жан Каруби. Можех винаги да разчитам на обективното му мнение и реакцията му беше много по-положителна, отколкото очаквах:– Бил, тези идеи много ми харесват. Мисля, че това е бизнесът, който трябва да развиваш по-широко. Беше прав.Уменията ми бяха на инвеститор и те можеха да бъдат приложени навсякъде, особено в страни, изправени пред проблеми, подобни на тези, които има Русия. Не беше нужно да съм в Русия, за да успея.След като споделих тези идеи за инвестиране с други клиенти, повечето реагираха като Жан. През ­есента на 2006 година увереността ми нарасна толкова, че започнах да съставям проектоплан за създаване на нов фонд, който да се нарича \"Хермитидж Глобал\".Идеята беше той да е готов за Световния икономически форум в Давос в края на януари 2007 година. В света няма по-добро място от Давос за събиране на капитал.След първото ми пребиваване там през 1996 година положението ми се беше променило. Вече не се налагаше да спя на пода и да се мотая във фоайетата на хотелите с надеждата да срещна някои важни хора. От 2000 година бях виден член на Форума и ходех там всяка година.Този път реших да взема със себе си и Елена. Тя беше в началото на втората си бременност и си помислих, че интересните лекции и приемите в Давос ще бъдат приятно разнообразие от грижата за едно едногодишно дете у дома. Заминахме със самолет за Цюрих, а оттам взехме влака до Давос, както бяхме направили преди доста години с Марк Холцман, и се регистрирахме в хотел \"Дерби\". Срещите ми започнаха почти веднага след пристигането.Както предрече Жан, инвеститорите бяха много благосклонни за участие в \"Хермитидж Глобал\". Втория ден, докато представях плановете си на един от старите ми клиенти, той каза:–Бил, ще бъдеш ли утре на руската вечеря?–Каква руска вечеря?Знаех, че в Давос има голям руски контингент, но се случваха толкова много неща, че не бях чул за това събитие.–Ще бъде голяма работа. Всички важни руснаци ще са там.–Съмнявам се, че ще ми позволят изобщо да се приближа – казах с усмивка.–Тъкмо това му е хубавото. Не руснаците решават кой да присъства, а Световният икономически форум. Ти просто можеш да се запишеш.Идеята ме заинтригува. След срещата ни се насочих право към компютърния терминал, където ставаха записванията за събитията. С няколко кликвания на мишката записах Елена и себе си за вечерята.Следващата вечер пристигнахме десет минути по-рано, но установихме, че почти всички маси са заети. Огледахме залата и заехме последните две празни места, които бяха едно до друго. На всяка маса домакин беше руски ВИП и когато се огледах, с ужас открих, че на нашата домакин беше изпълнителният директор на експортния отдел на \"Газпром\". Не бих могъл да намеря по-неудобно място. Антикорупционната дейност на \"Хермитидж\" може би беше катализаторът, който доведе до експулсирането ми от Русия, а ето ме тук, готов за изтънчена вечеря с телешки ескалоп, печени картофи и морковена торта с един от най-важните хора в ръководството на \"Газпром\".По време на вечерята двамата с него избягвахме визуалния контакт, а докато тя продължаваше, руски официални лица и олигарси се редуваха да произнасят речи. Всяка реч беше по-безлична, по-сервилна и по-пълна с баналности от предишната. Руснаците много ги бива да говорят, без да казват нищо, и това беше демонстрирано в най-висша степен.Към края на събитието, докато сребърните прибори потракваха, а келнерите идваха и си отиваха, при входа настъпи голямо оживление. В залата влязоха двайсетина телохранители с грубовати физиономии, които оформиха подвижен кордон около дребен на ръст мъж. Не можех да кажа кой е, но се оказа, че е самият Дмитрий Медведев, първи заместник-председател на правителството на Русия. Той се кандидатираше за президент, който да замести Путин, чийто втори мандат щеше да свърши през юни 2008 година, и Давос беше първата възможност за Медведев да се представи на международната общност.След като чиниите с основното ястие бяха прибрани, той стана и взе микрофона в предната част на залата. Говори няколко минути на руски (слушах превода със слушалки). Речта му беше дори по-скучна и лишена от съдържание от другите. Не я изслушах до край.Веднага след като Медведев свърши, келнерите се понесоха из залата с чинии морковена торта и чаши кафе и чай. Докато пиех чая си и опитвах глазурата на тортата, Елена ме дръпна за сакото и прошепна:–Бил, дойде ми наум страхотна идея. Защо не помолиш Медведев да ти помогне за визата?Погледнах я през рамо.–Не ставай смешна.Бях изчерпал всички възможности да си върна визата чак до самия Путин. След Г-8 се бях примирил, че тази глава от живота ми е окончателно затворена. Нещо повече, не можех да си представя нещо по-унизително от това да отида при Медведев и да го моля за визата.Опитах се да го обясня на Елена, но тя не искаше да ме чуе. Настояваше.–Сериозно ти говоря, виж. Никой не говори с него. Хайде просто да опитаме.Стана и настойчиво ме изгледа. Да се противопоставям на Елена, беше по-плашещо от една неприятна среща с Медведев, затова и аз станах. Последвах я с нежелание през залата и когато стигнахме Медведев, подадох ръка и казах:–Здравейте, господин заместникминистър-предсе- дател. Аз съм Бил Браудър. Може би ме помните?Елена преведе. Медведев стана и разтърси ръката ми. Когато и други хора забелязаха това, в залата настъпи общо оживление. Щом като аз можех да разговарям с Медведев, и те можеха. Някои станаха и се насочиха в нашата посока.–Да, разбира се, помня ви. Как сте, господин Браудър?–Добре съм, но както вероятно знаете, вече пове- че от година не ми е позволено да влизам в Русия. Питах се дали не бихте могли да ми помогнете да получа отново визата?Докато кажа това, група хора, между които и един репортер от \"Блумбърг\" и друг от \"Ню Йорк Таймс\", се приближиха плътно до нас. Ако Давос беше международният дебют на Медведев, този разговор щеше да се превърне в един от най-интереснитемоменти на цялата конференция.Медведев погледна насъбралите се наоколо хора. Беше принуден да вземе бързо решение. Можеше да отхвърли молбата ми, което щеше да е интригуващо и интересно като новина, или можеше да помогне, а това нямаше да е чак толкова интересно за репортерите.–С удоволствие, господин Браудър. Ако ми дадете копие от молбата ви за виза, ще я предам на Федералната гранична служба с моята препоръка за одобрение.Това беше. Репортерите се скупчиха около Медведев, а ние с Елена се изнизахме от тълпата. Тя стисна ръката ми.–Видя ли? Бях права.Отидохме право в хотела и се свързахме по телефона с Лондон. Обикновено са нужни три или четири дни да се съберат всички документи за молба за руска виза, но екипът стоя буден през цялата нощ да работи върху това и в 8 часа сутринта факсът на хотела изплю документите.Тази сутрин имах важни срещи с инвеститори, затова в залата на центъра на конференцията, където щеше да говори Медведев, отиде Елена. При строгите мерки за сигурност имаше голяма вероятност да не успее да установи директен контакт с Медведев, но тя забелязала съветника на Путин Аркадий Дворкович, който се беше опитал и преди да ми помогне. Попитала го дали ще се съгласи да предаде молбата. Дворкович я взел и обещал да го стори.На следващия ден форумът завърши и двамата с Елена се върнахме в Лондон, горди от нашата щастлива намеса на най-високо равнище.Резултатът се забави няколко седмици, но на 19 февруари се обадиха от Москва във връзка с визата ми. Но обаждането не беше от Федералната гранична служба. Беше подполковник Артьом Кузнецов от московския клон на федералното Министерство на вътрешните работи. Това беше странно. Вътрешното министерство се занимаваше с криминални разслед- вания, а не с визи. Тъй като не говорех руски, помолих Вадим да отговори на Кузнецов.След като той обясни, че работи за мен, Кузнецов каза:–Добре. Ще ви обясня какво е положението.–Чудесно.–Доколкото знам, господин Браудър е изпратил молба да му бъде разрешено да влиза на територията на Руската федерация.–Да, да, изпратихме тези документи.–Просто исках да намина и да поговорим за това, ако е възможно – подхвърли небрежно Кузнецов.–Виждате ли, работата е там, че в момента не съм в Москва – отвърна Вадим. – Затова, ако ми изпратите въпроси, бихме могли да се опитаме да ви отговорим.–Не мога просто да ги изпратя, бих предпочел да ги обсъдим лично – рече Кузнецов.Това не беше нормално разследване. При законното разследване руските служители винаги изпращаха въпросите си в писмен вид. От десетгодишния си престой в Русия бях разбрал, че когато някой служител иска да се срещнете неофициално, това означава само едно: че ще иска подкуп. В многото случаи, когато служители се бяха опитвали да ме изръсят, неизменно им бях отказвал и те си отиваха с празни ръце.Кузнецов завърши разговора с думите:–Колкото по-скоро отговорите на въпросите, толкова по-бързо проблемът ще бъде ликвидиран.Както и при предишните подобни искания, реших да откажа.Този телефонен разговор щеше да ме разстрои повече, ако нещата по създаването на фонда \"Херми- тидж Глобал\" не вървяха толкова добре, и аз бързо забравих за него. Един по един клиентите ми и редица нови започнаха да се записват във фонда. Към края на април 2007 година бях събрал капитал от 625 милиона долара. Това не можеше да компенсира парите, изтеглени от руския фонд, но означаваше, че бях престанал да кървя и че фирмата ми щеше да остане в бизнеса.На 4 юни 2007 година трябваше да представя резултатите от проучването за създаването на \"Хермитидж Глобал\" пред борда на директорите в хо-тел \"Уестин\" в Париж. След всичките лоши новини от предишните две години за пръв път, откакто бях експулсиран от Русия, имах възможност да споделя добри новини с борда.Двамата с Иван пристигнахме на 3-ти вечерта, за да се подготвим. На следващата сутрин станах в 6 часа, отидох във фитнеса, взех душ и хапнах лека закуска. В 8 часа бях на телефона и разговарях с един брокер за акции в Дубай, които би трябвало да е продал няколко дни преди това. В борсата в Дубай имало технически проблем, който забавил продажбата. Сега цената на акциите рязко падаше надолу и аз бях бесен, че не е могъл да ги продаде, преди да започнем да губим пари. Той се оправдаваше, а аз ставах все по-гневен.Докато се разправяхме, телефонът ми сигнализира, че ме търсят от другаде. Погледнах кой ме търси само защото се безпокоях да не е Елена, която трябваше да роди второто ни дете по-късно през този месец. Не беше Елена. Беше Ема, секретарката на фонда \"Хермитидж\" в Москва. Тя беше приятна двадесет и една годишна руска девойка от провинцията, която изглеждаше няколко години по-млада. Рядко ми се обаждаше директно, затова казах на брокера да почака и се обадих.–Ема, това може ли да почака?–Не, не може, Бил – каза тя на безупречен английски.–В момента двадесет и пет цивилни полицаи обискират офиса!–Какво?Тя повтори току-що казаното.–Мамка му! Задръж така. – Кликнах на брокера, ка-зах му, че пак ще му се обадя, и поднових разговора с Ема: –Какво търсят?–Не знам, но има един човек – Артьом Кузнецов, който е отговорникът, и...–Кузнецов ли каза?–Да.Сигурно беше същият Артьом Кузнецов, който се беше опитал да ни изръси няколко месеца по-рано.–Той има ли заповед за обиск?–Да. Показа ми я, но не ми позволи да я задържа.–Можеш ли да напишеш какво се казва в нея?–Ще се опитам.Затворих и се обадих на Иван да му кажа какво става. Той също се разтревожи и се обади на Ема. После се обадих на адвоката си в Москва, Джеймисън Файърстоун – строен, четиридесетгодишен американец с приятна външност и живи очи, кестенява коса и невероятно момчешко лице. Беше русофил и пребиваваше в Русия от 1991 година. Той беше управляващият партньор на адвокатската кантора \"Файърстоун Дънкън\", основана от друг американец, Тери Дънкън. През 1993 година при опита за преврат в Русия Тери беше отишъл до телевизионната кула в Останкино да помогне на протестиращите. Когато властите открили огън по тях, той се опитал да изнася ранени, но бил улучен и по-късно починал. След това Джеймисън продължи да работи сам.Аз го харесах още в мига, когато се запознахме, не само защото беше прям американец, но и защото никога не ми вземаше повече от нормалното. През годините сме вършили много работа заедно и заедно бяхме постигнали успехите си.Веднага щом той вдигна телефона, аз спестих обичайните любезности.–Джейми, току-що ми се обади секретарката ни в Москва. В нашия...–Бил! Тъкмо щях да ти се обадя...–Джейми, в офиса ни са нахлули за обиск двадесет и пет ченгета!–И при теб ли?–Какво искаш да кажеш?–Две дузини цивилни полицаи обръщат наопаки и моя офис. Имат заповед за обиск за \"Камея\".Сякаш някой ме удари с юмрук в лицето.–Боже господи!\"Камея\" беше руска компания, собственост на един от нашите клиенти, когото съветвахме при инвестициите му в руски акции. След като полицията извършваше едновременни обиски в офиса ни и в този на Джеймисън, можех само да заключа, че целта ѝ беше \"Хермитидж\".–Мамка му, Джейми! Какво ще правим?–Не знам, Бил. Държат ни като пленници в конферентната зала. Не дават на хората дори да отидат до тоалетните. Заповедта за обиск не ми изглежда валидна. На ченгетата не е разрешено да правят обиск, преди да пристигнат нашите адвокати, но въпреки това те обръщат наопаки всичко.–Можеш ли да ми се обадиш веднага щом разбереш нещо повече?–Ще се обадя.Затворихме. Вече закъснявах за съвещанието на борда. Грабнах папката с дневния ред и доклада и бързо се спуснах долу. Адреналинът пулсираше във вени- те ми. Мислех само за обиските.Влязох в залата и заварих четиримата членове на борда – мъже между петдесет и шестдесет години, дошли от различни части на Европа, да си пият спокойно кафето и да похапват кроасани, докато си разменят клюки за фондовите борси. Наруших им спокойствието, като разказах какво ставаше в Москва. Докато говорех, Иван се втурна в залата, бледен като мъртвец. Един от членовете на борда попита какво друго ни е известно. Тъй като не знаехме нищо, реших да се обадя на Ема и включих говорителя на телефона.Тя отговори и също включи говорителя на нейния. Слушахме от две хиляди и петстотин километра как с трясък се изпразват кашони, крещят мъже, чува се тропане на крака и дори как пробиват сейфа ни с бургия.Минаха десет минути. После двадесет, тридесет. Бяхме едновременно шокирани и впечатлени, когато Ема се развика:– Не можете да пиете от кафето ни!... Оставете този компютър!... Оставете го на мира! Този човек няма нищо общо с \"Хермитидж\"! – Тя имаше предвид един служител на Дойче Банк, който, за негово нещастие, отишъл тази сутрин да занесе някакви документи. Полицията го принудила да остане и той бил задържан в конферентната зала насрал се от страх.Този обиск беше както тревожен, така и стряскащ. Уверих членовете на борда, че полицията не може да вземе от офиса ни нищо – никаква уличаваща информация, никакви поверителни папки и най-важното, никакви активи. Всичко важно беше изнесено от страната още миналото лято.Продължавахме да слушаме обиска в офиса на \"Хермитидж\", когато телефонът иззвъня. Беше Джеймисън. Излязох от залата, за да говорим.–Ббил. Случи се нещо ужасно!–Джеймисън, успокой се. – Беше разстроен и развълнуван. Беше адвокат с петнадесет години практика и никога не го бях чувал да говори така. – Какво става?–Максим, един от моите младши адвокати, им обърна внимание, че заповедта им е невалидна и не могат да вземат неща, които не са свързани с \"Камея\".–И какво се случи?–Пребиха го от бой! В момента отива в болницата.–Мама му стара! Той добре ли е?–Не знам.Почувствах как в гърлото ми заседна буца.–Джейми, трябва да документираш всичко, което правят тези хора. Няма да оставим тези копелета да се отърват безнаказано.–Бил, не става дума само за Максим. Те вземат почти всичко.–Какво искаш да кажеш с това \"всичко\"?–Вземат досиета на клиенти, които нямат нищо общо с \"Камея\". Отпред са спрели два микробуса. Взеха почти всичките ни компютри, сървърите, всички фирмени печати и марки, които държим за компаниите на клиентите. В това няма никаква логика. За някои от клиентите ни ще бъде трудно да работят без документите и печатите си. Дори не мога да си представя как ще можем да работим след всичко това. Не можем дори да получаваме имейли!Не знаех какво да кажа.–Аз... съжалявам, Джейми. Ще се оправим някак. Обещавам. По-важно е да ме уведомиш как е Максим веднага щом научиш нещо.–Добре.Върнах се в залата напълно изумен. Всички ме гледаха.– Затвори телефона. – Иван се сбогува с Ема и затвори.Разказах им какво се беше случило във \"Файърстоун Дънкън\". Никой не можеше да говори.Бяхме загазили здравата и доколкото познавах Русия, това беше само началото.", "date": "2017.05.13", "title": "Как станах враг номер едно на Путин"}
{"url": "http://www.dnevnik.bg/skorost/2017/05/13/2970493_bmv_razshiri_modelnata_gama_na_seriia_1/", "text": "Германският производител на автомобили БМВ разшири моделната гама на Серия 1 с три специални изпълнения - Sport Line Shadow, M Sport Shadow и BMW M140i Shadow. Те ще са налични както за изпълненията с пет врати, така и за тези с три.Серия 1 на БМВ за шест години е намерило близо един милион клиенти, като най-сериозно е търсенето в Европа. (над 70% от общите продажби). Най-големите пазари са Германия, Великобритания и Китай.Новите модели се отличават с черна бъбрековидна решетка, черни лайсни в LED фаровете и затъмнени задни светлини с LED технология. С разширяването на гамата дебютират и два нови външни цвята - Sunset Orange и Seaside Blue. Сред джантите пък има пет нови варианта.В салона впечатление правят ексклузивните материали и новата кожена тапицерия. На разположение са също навигационна системас 8.8-инчов тъчскрийн и гласови команди.Гамата от двигатели включва мотори с три, четири и шест цилиндъра с мощности между 109 и 340 конски сили. Серия 1 на БМВ се отличава със задно задвижване, каквото почти никой друг в сегмента не предлага, и варианти със задвижване на четирите колела.", "date": "2017.05.13", "title": "БМВ разшири моделната гама на Серия 1"}
{"url": "http://www.dnevnik.bg/sviat/2017/05/13/2970514_papata_prizova_ot_fatima_za_razrushavane_na_vsichki/", "text": "Папа Франциск беше приветстван от огромно множество снощи при пристигането му с папамобила на огромния площад пред светилището на Фатима, предадоха световните агенции.Главата на Римокатолическата църква е във Фатима, на около 130 километра северно от португалската столица Лисабон, по повод 100-годишнината от явяването на Дева Мария на три овчарчета. Две от тях днес ще бъдат обявени за светци от Франциск.При пристигането си на площада на светилището на Фатима папата бе посрещнат от 400 хил. души. Той ги призова да се помолят за мир по света, отправи апел за световно съгласие и хармония и за разрушаване на всички стени.Светилището във Фатима е огромен комплекс, включващ две базилики, голяма зона за молитви, няколко параклиса и почитана статуя на Дева Мария. Годишно тук идват 5.3 милиона богомолци.Папата влезе в Параклиса на явяванията на Дева Мария, който е в сърцето на светилището, и се помоли дълго и в мълчание пред статуята на Дева Мария от Фатима. Този миниатюрен параклис е издигнат точно на мястото, където според вярванията, Девата се появила за първи път на 13 май преди 100 години на три малки овчарчета от Фатима в разгара на Първата световна война.Смята се, че Дева Мария се е явила шест пъти в периода май-октомври 1917 г. на трите овчарчета - Франсишку и Жасинта Марту и на тяхната братовчедка Лусия душ Сантуш. Тогава те са били на възраст между 7 и 10 години. Тя им е споделила три тайни за историята на 20 век, смятани за пророчески от Римокатолическата църква.Днес на месата за канонизиране на две от овчарчетата - Жасинта и Франсишку, починали много рано от така наречения испански грип, се очаква да присъстват близо един милион поклонници. Третото дете Лусия стана монахиня и почина на 97 години през 2005 г. Процесът за нейното обявяване за блажена започна през 2008 г.", "date": "2017.05.13", "title": "Папата призова от Фатима за разрушаване на всички стени"}
{"url": "http://www.dnevnik.bg/sport/2017/05/13/2970484_konte_si_pojela_strahotniia_sezon_na_chelsi_da_stane/", "text": "Мениджърът на \"Челси\" Антонио Конте си пожела \"страхотния\" сезон на сините да стане \"фантастичен\" с триумф в турнира ФА къп. Отборът ще се изправи срещу \"Арсенал\" на 27 май.\"Челси\" спечели шестата си титла във Висшата лига след късна победа с 1:0 над \"Уест бромич\" с гол на Миши Батшуай.\"Чувствам се наистина горд, че вдигнах титлата още в първия си сезон в Англия. Футболистите ми показаха професионализъм, отдаденост и работиха много здраво. Сега ни предстоят два мача, в които да се насладим на този велик успех, а след това ще се опитаме да превърнем този страхотен сезон във фантастичен\", каза Конте пред Би Би Си.Италианецът, който пое \"Челси\" след европейското първенство от 2016 г., добави, че смяната към схема с трима защитници, дошла след загубата с 0:3 от \"Арсенал\" през септември, е бил основен момент за развитието на отбора.Сините бяха на осмото място на осем точки от първенеца тогава \"Манчестър сити\" след поражението на \"Емирейтс\". След това последва серия от 13 победи и в крайна сметка отборът в момента е на 10 точки от втория \"Тотнъм\" при два оставащи мача до края.\"Беше наистина много разочароващо за мен, защото след двубоя с \"Арсенал\" не видях нищо от моята работа или моите идеи за футбола. Но в този труден момент успях да намеря силите да направя промяна, да поема отговорност и да намеря смеха, подходяща за играчите\", коментира Конте.Той добави, че се е изправил пред много проблеми, когато е поел отбора. През миналия сезон сините завършиха на десетото място, а шампион стана \"Лестър\".\"Да направиш правилните решения бързо не е никак лесно и затова искам да благодаря на моите футболисти, които се довериха на моята философия. Заедно гледаме много видео записи, за да посочим грешките, и те показаха страхотно отношение и поведение\", продължи италианецът, който преди този успех спечели три поредни титли с \"Ювентус\" в Серия А.Конте закъсня за пресконференцията си след мача, като обясни, че неговите футболисти са му направили душ от бира и шампанско. Той добави, че е наранил устната си по време на радостта при гола на Батшуай.\"В такива моменти всичко може да се случи\", каза той и беше прекъснат от Диего Коща, Джон Тери и Давид Луис, които го изнесоха от залата в приповдигнато настроение.Капитанът Гари Кейхил добави, че всички в отбора са вярвали, че ще спечелят титлата, въпреки десетото място от миналия сезон. Тогава \"Челси\" остана на 31 точки зад \"Лестър\".\"Чувствахме се уверени в съблекалнята през целия сезон. Тази титлата е напълно заслужена. Работихме много здраво и бяха най-добрият отбор. Страхотно е, че си я си я осигурихме два мача преди края. Много е трудно в това първенство\", допълни Кейхил.", "date": "2017.05.13", "title": "Конте си пожела \"страхотния\" сезон на \"Челси\" да стане \"фантастичен\" с триумф във ФА къп"}
{"url": "http://www.dnevnik.bg/razvlechenie/2017/05/13/2970482_bat_venci_pritesniava_me_zastariavashtoto_obshtestvo/", "text": "- Аз нямам амбицията да изляза извън пределите на България, аз я нямам тази \"пробивност\" и за тук. За мен е удоволствие да се занимавам с музика и никога не съм го усещал като работа.Музиката е изкуството, което материализира чувства. Усещаш ли го, правиш ли го, разбираш, че най-малка роля играе мотивацията.- Някои хора пощуряват, други са по-обрани в емоциите си и най-много да барабанят с пръстче по бара или масата, докато гледат безизразно. Различни хора, различни емоции.- Дават шанс на всеки, който има талант и иска да пее, но сами виждаме, че не е достатъчно само това. Имат нужда от добри продуценти, които пък са много малко в сравнение с желаещите да пеят или да бъдат известни.- В България ме притеснява демографската криза. Застаряващото общество, решаващо бъдещето на малкото оставащите млади люде. А в света - нестабилният мир.", "date": "2017.05.13", "title": "Бат Венци: Притеснява ме застаряващото общество, което решава бъдещето на малкото оставащи млади"}
{"url": "http://www.dnevnik.bg/sviat/2017/05/13/2970510_kiberatakata_vchera_e_bila_nai-agresivna_v_rusiia/", "text": "\"Касперски Лаб\" - най-голямата европейска компания, специализирана в разработване на антивирусен софтуер, е регистрирала вчера 45 хил. хакерски атаки в 74 страни, като най-голям брой опити за заразяване са били извършени в Русия, съобщи ТАСС. Атакувани са били компютри на най-големи компании и ведомства, включително \"Сбербанк\", \"Мегафон\", Министерството на вътрешните работи и Министерството на извънредните ситуации. Използван е бил инструмент, създаден от Агенцията за национална сигурност на САЩ, каза Едуард Сноудън, бившият служител на агенцията, направил разкрития за шпионската й програма. Мащабите на масираната кибератака с т.нар. вирус изнудвач, който иска да се извърши плащане, за да се деблокира операционната система, се оказаха глобални, отбелязва телевизия \"Евронюз\". Засега никой не е поел отговорност.Как работи вирусът четете .Според специалисти от компанията за антивирусни продукти \"Аваст\" те са регистрирали 57 хил. заразявания в 97 страни, като основните мишени са били Русия, Украйна и Тайван, съобщи Ройтерс. Азиатски страни съобщиха днес, че засега няма информация за големи хакерски нападения срещу тях. В Китай са били атакувани гимназии и университети. За най-много атаки бе съобщено във Великобритания, където е била засегната здравната система и се е наложило да бъдат връщани пациенти, защото болниците не са имали достъп до компютрите си. Една от мишените в Испания е била телекомуникационната компания \"Телефоника\", но атаката е била ограничена до някои компютри от вътрешната й мрежа и не се е отразила на клиентите или услугите й. Засегнати са били малък брой организации, базирани в САЩ, защото хакерите изглежда са започнали кампанията си с удари по компании в Европа, каза един от ръководителите на софтуерната компания \"Симантек\".", "date": "2017.05.13", "title": "Кибератаката вчера е била най-агресивна в Русия, твърди \"Касперски Лаб\""}
{"url": "http://www.dnevnik.bg/bulgaria/2017/05/13/2970487_lozan_panov_ekvivalent_na_gyobels_e_peevski/", "text": "Лозан Панов, председател на Върховния касационен съд,(ВКС) обяви пред Би Ти Ви, че еквивалентът на Гьобелс (министър на пропагандата и просвещението на Националсоциалистическа Германия - бел. ред.) в България е депутатът от ДПС Делян ПеевскиТой направи това сравнение в коментар за ситуацията в България, където, по думите му, мафията си има държава. Той илюстрира твърдението си със \"странния пърформанс\", разиграван преди заседание на Висшия съдебен съвет, при което младежи с маски носят одрани агнешки главички и посочи, че го е страх от безушите на обществото, което не се впечатлява от тази демонстрация.\"Това е подход тип мафия и показва само едно, че мафията си има държава, а не само, че в държавата има мафия\", посочи Панов. На въпрос има ли си име мафията той каза, че за него асоциацията е с нацистката държава. \"В България имаме своето министерство на народното просвещение и пропагандата по гьобелсов модел, което завоалира недостатъците на управлението и го прави с парите на българския данъкоплатец – медиите на Пеевски, еквивалент на Гьобелс е Пеевски\", посочи той. Магистратът допълни, че когато се изобличават недостатъците на властта, цялата машина за лъжи и пропаганда се стоварва върху главата на този, който го прави.На въпрос каква е връзката между Пеевски и главния прокурор Сотир Цацаров, Панов припомни коментара на Цацаров, че нямало сценаристи, а само изпълнители(коментарът на главния прокурор беше в контекста на негов отговор за срещата му с бизнесмена и издател на в. \"Сега\" Сашо Дончев в офиса на бизнесмена Георги Гергов в ЦУМ - бел. ред.). Той призова медиите да намерят кои са сценаристите и кои - изпълнителите. \"Там ще се намери връзката между главния прокурор и Пеевски и всички останали, които имат отношение\", посочи председателят на ВКС.\"Ние се задоволихме само със самооценката на главния прокурор какво е направил. Той не каза абсолютно нищо, освен че срещата не е била по време на избори. Имаше ли журналисти, които поне тази изпусната реплика да проверят – не, нямаше. Ето защо когато някой говори и разобличава, той е обект и мишена именно на тези медии – медиите на Пеевски\", допълни още Панов.Трудно се работи така, но когато човек отстоява своите принципи няма пречка да го спрат. Знам како ще се излее срещу мен от тези Пеевски медии сега. Това е инструктиране на институциите какво да правят, включително и ВСС. Така Панов отговори на въпрос как се работи при такива отношения в рамките на ВСС.Според него основната цел на медиите на депутата е да го накарат да мълчи. \"Ако спра да говоря, ще съм последния който говори\", обяви Панов. Той цитира стиха на Мартин Нимьолер, протестантски богослов в Германия, пастор в протестантската евангелска църква, сред най-известните в Германия противници на нацизма:Когато нацистите дойдоха за комунистите, аз мълчах; не бях комунист.Когато дойдоха за социалдемократите, аз мълчах; не бях социалдемократ.Когато дойдоха за тези от профсъюзите, аз мълчах; не членувах в профсъюз.Когато дойдоха за евреите, аз мълчах; не бях евреин.Когато дойдоха за мен - вече нямаше кой да говори (източник - Уикипедия).Моделът, който същестувва и се възпроизвежда, не показва демокрация, а друга държава, посочи Панов.", "date": "2017.05.13", "title": "Лозан Панов: Еквивалент на Гьобелс е Пеевски"}
{"url": "http://www.dnevnik.bg/zelen/2017/05/13/2970516_ekoministurut_shte_chaka_sudut_da_reshi_za_plana_za/", "text": "Новият министър на екологията Нено Димов няма да излезе със свое решение да не бъде правена екологична оценка на плана за управление на национален парк Пирин. Като мотив за това министърът изтъкна, че подобно негово решение само ще удължи във времето водените вече съдебни дела по казуса и разрешаването на случая.Иначе Димов е убеден, че е грешно като практика да се прави оценка за въздействие върху околната среда на план за управление на национален парк, защото не става дума за инвестиционно намерение. Това свое мнението той изрази пред Дарик радио в събота.През март служебният министър Ирина Костова в рамките на седмица дали трябва или не да назначи такава екологична оценка на плана за Пирин, която да установи възможните рискове за защитените територии в парка.След голям  и  Костова тя да бъде направена. Това нейно решение беше обжалвано в съда от изготвилите плана \"Пролес Инженеринг\" и в момента делото не е приключило. Според природозащитните организации решението на Костова е така написано и мотивирано, че да е много лесно оборимо в съда.Димов не отговори на въпроса дали ще позволи втори лифт над Банско и вместо това заяви, че като цяло трябва да развиваме зимния туризъм в България.Министърът на екологията не отговори директно и дали подкрепя или не оспорваното предложение за законова поправка, с който депутати от мнозинството искат да удължат срока за застрояване на Черноморието. Според него в случая е важно да се изготвят и приемат плановете за управление на морските общини, за да стане ясно кое е разрешено и кое не. Ако става дума за голям инвестиционен проект, той минава през оценка за въздействие на околната среда, ако е малък – не минава..Според Димов трябва да има отделен закон за къмпингите, в който да се каже къде какво може да се прави. Така той коментира изказването на Валери Симеонов от Обединени патриоти, от чиято квота е издигнат самият Димов. По думите на министъра къмпингуването не трябва да замърсява и да вреди на околната среда.", "date": "2017.05.13", "title": "Екоминистърът ще чака съдът да реши за плана за Пирин"}
{"url": "http://www.dnevnik.bg/sport/2017/05/13/2970511_vashington_prati_seriiata_s_bostun_v_sedmi_mach/", "text": "\"Вашингтон уизърдс\" прати полуфиналната плейофна серия в Источната конференция на НБА с \"Бостън селтикс\" в седми мач след победа с 92:91. До успеха се стигна след тройка на гарда Джон Уол, който вкара 3.5 секунди преди края.Уол завърши с 26 точки, въпреки неубедителното си представяне в началото, когато вкара един кош от 12 опита. Брадли Бийл беше най-резултатен с 33. Двамата вкараха общо 23 от 26-те точки на отбора в последната четвърт.\"Бостън\" изпусна преднина си при резултат 87:82 две минути преди края. Айзея Томас и Ейвъри Брадли вкараха по 27 точки. Томас направи опит да спечели двубоя с изстрел с последната сирена, но топката се отби от ринга.Мач номер седем ще се изиграе в понеделник през нощта в Бостън. До момента отборите спечелиха всяко свое домакинство.Уол каза след двубоя, че всички в неговия отбор са показали характер и че заслужават да играят на финал в конференцията, въпреки че много хора са се съмнявали във възможностите на \"Вашингтон\".Томас добави, че седмите мачове са специални и в тях се \"раждат легендите\".Победителят ще играе срещу шампиона \"Кливланд кавалиърс\", който победи с 4:0 \"Торонто раптърс\". На финала на Запад ще се изправят един срещу друг \"Голдън стейт уориърс\" и \"Сан Антонио спърс\".", "date": "2017.05.13", "title": "\"Вашингтон\" прати серията с \"Бостън\" в седми мач"}
{"url": "http://www.dnevnik.bg/bulgaria/2017/05/13/2970534_proverka_ustanovi_che_tehnicheskite_neizpravnosti_pri/", "text": "Резултатите от проверките на язовири показват, че се изпълняват направените предписания за поддържане на свободен обем, но все още има технически неизправности, които не са отстранени или са в процес на ремонтиране. Това са установили експерти на Държавната агенция за метрологичен и технически надзор (ДАМТН), които след разпореждане на министъра на икономиката започнаха проверки, които са извършени в периода 6-8 май.Към този момент няма непосредствена опасност от преливане на никой от проверените язовири, посочват от агенцията. От там посочват, че продължават да следят ситуацията в цялата страна, като са в ход проверки на всички язовири с констатирани нарушения. Навсякъде, където не са отстранени, собствениците ще бъдат санкционирани.Денонощните дежурства на експертите през почивните дни са били съсредоточени в Северозападна България, където валежите бяха най-обилни. Постоянно е следено нивото на 9 язовира на територията на общините Враца, Хайредин и Борован (Гарвански геран, Езерска падина, Бързина, Рогозен 1, Лесура, Три Кладенци, Мраморчица, Лиляче, Девене). След 8 май контролът е засилен в цялата страна, като общо са били проверени 169 язовира, част от които в партньорство с други институции, включени в Областни комисии.Съставени са 33 акта и са направени 37 предписания за отстраняване на технически неизправности. Сред най-честите нарушения са неработещи затворни органи на основните изпускатели, нарушения по преливниците, наличие на храстовидна растителност по съоръженията и/или по откосите на язовирните стени и др.", "date": "2017.05.13", "title": "Проверка установи, че техническите неизправности при някои язовири си стоят"}
{"url": "http://www.dnevnik.bg/sport/2017/05/13/2970548_los_andjelis_vpechatli_mok_sus_suorujeniia_ot_koito/", "text": "Представителите на Комисията към Международния олимпийски комитет (МОК) по оценяването на градовете домакини за летните игри през 2024 г. са останали доволни след посещението си в Лос Анджелис. Патрик Бауман, който е председател на комисията, обяви, че в предложения план няма големи рискове, а съоръженията в града са такива, от които \"може да ти се завие свят\".Другият кандидат за игрите след седем години е Париж. Комисията ще посети френската столица следващата седмица.Изборът за домакин ще стане ясен на заседанието на МОК в Перу на 13 септември. Президентът на комитета Томас Бах предложи на срещата да се реши и домакинът за игрите през 2028 г.\"Лос Анджелис е вече един страхотен олимпийски град. Това посещение определено потвърди нашето мнение, че в града са разработили превъзходна кандидатура. Тяхната визия и концепция отговаря на условията, заложени в олимпийската програма 2020. Съоръженията им са от впечатляващи през внушителни до такива, от които може да ти се завие свят. Посещението ни беше особено ползотворно, защото успяхме да ги видим\", каза Бауман пред \"Ройтерс\".Той добави, че има още какво да се свърши, но подчерта, че положената основа е \"отлична\".Лос Анджелис и Париж ще имат още две възможности да представят кандидатурите си – в Лозана през юли и по време на конгреса в перуанската столица Лима през септември.И двата града обявиха, че усилията им са насочени само към игрите през 2024 г., но кметът на Лос Анджелис Ерик Гарсети не отхвърли възможността да се направи опит за 2028 г., ако Париж спечели.Към кампанията на Лос Андежлис се включиха и тенисистката Серена Уилямс и гимнастичката Симон Байлс.\"Това, че израснах в този град ме научи, че всеки може да постигне успех, стига да мечтае смело и да има цели. Лос Андежлис съчетава в себе си олимпийския дух, който вдъхновява децата да стават спортисти и да участват на такива игри\", каза Уилямс, която има четири златни медала от олимпийски игри.", "date": "2017.05.13", "title": "Лос Анджелис впечатли МОК със съоръжения, от които \"може да ти се завие свят\""}
{"url": "http://www.dnevnik.bg/politika/2017/05/13/2970541_lukarski_poiska_proshka_ot_chlenovete_na_sds_za/", "text": "Лидерът на СДС Божира Лукарски поиска прошка от делегатите на националната конференция, на която се избира нов лидер.Той посочва, че да него пътят е бил ясен – обединение на десните сили и общи действия за промяна на България към добро.\"Успехът, който постигнахме в коалиция \"Реформаторски блок\" на парламентарните избори през 2014 година и на местните избори през 2015 година показа, че тази стратегия е правилната\", посочи той, цитиран от пресцентъра си. Това, което му попречило да работи активно обаче е поетия от него министерски пост във втория кабинет \"Борисов\".\"Отдаден на работата в икономическия сектор обаче, не успях да обърна достатъчно внимание на структурите на партията, да пътувам повече из страната, да се срещам със седесарите и да чувам от първо лице какви са според тях проблемите в партията и в Реформаторския блок. И това е моята основна грешка в последните години. Отчитам я и Ви моля за прошка!\", обяви Лукарски.Обяви, че е длъжник на структурите и обяви, че ако получи отново доверието на членовете съюза, ще говори за бъдещето на СДС повече на срещи из страната отколкото в залата на 6-тия етаж на \"Раковски\" 134!Лукарски и редовият член Тодор Грозданов бяха до петък единствените кандидати за поста.Всички сме разочаровани от лошия резултат на изборите, но разочарованието не трябва да прераства в отчаяние. Ние сме партия с традиции и структури. Не сме отстъпвали през годините от основните ни каузи и идеи. СДС е, и винаги ще бъде, символ на свободата и демокрацията, посочва още Лукарски.Предлага през есента да се свика нова, програмна конференция, \"на която спокойно и от дистанция на времето да подготвим стратегията си за развитието на СДС и идеите си за дясно обединение\". Призовава междувременно да не се изпада в летаргия, защото политика можела да се прави и извън парламента.", "date": "2017.05.13", "title": "Лукарски поиска прошка от членовете на СДС за лидерството си"}
{"url": "http://www.dnevnik.bg/analizi/2017/05/13/2968211_ami_ako_sssr_beshe_sam_sreshtu_hitler_ili_koi/", "text": "Едно от най-често повтаряните десетилетия наред пропагандни твърдения за това, че СССР почти сам е спечелил Втората световна война, е направено през 1948г. Тогава първият вицепремиер и председател на Държавната комисия за икономическо планиране (Госплан) Николай Вознесенски прави първата официална оценка за ефекта от т.нар. ленд-лийз (заем-наем) помощ от САЩ и Великобритания. В книгата си \"Военната икономика на СССР в периода на Отечествената война\" той пише следното:Това твърдение е публикувано без коментари и аргументация и предизвиква много въпроси. Не е ясно, например, как Вознесенски и екипът му са изчислявали тези проценти. Да се оцени съветският БВП в парично изражение е трудно дори само заради това, че рублата не е конвертируема. Ако изчислението е правено на базата на общата продукция, то как танкове са сравнявани със самолети или храните с алуминий?Самият Вознесенски няма и кога да даде отговори, тъй като в следвоенната чистка, организирана от Сталин с т.нар. ленинградски дела, е снет през март 1949г. от всички постове, през октомври е арестуван и година по-късно - на 30 септември 1950г. е разстрелян.След кратък период на повече прозрачност в края на 50-те и началото на 60-те години, твърдението за 4-те процента започва масово да се цитира и препубликува в СССР и се превръща в официална гледна точка към ефекта от ленд-лийз програмата.Едва по време на перестройката съветски историци започват да разкриват в колко важен момент от войната идва западната помощ. В периода между 22 юни и 31 декември 1941г. Червената армия губи 20 500 танка и в края на ноември за защитата на Москва са останали само 670 танка. Едва 205 от тях са от тежък и среден тип. Тогава започват да пристигат британските танкове и към началото на декември представляват до 30-40% от тежките и средни танкове в защита на столицата. В момент, когато съветската индустрия е в хаос до края на годината Лондон доставя 466 танка. Към юли 1942г. СССР вече има около 13 500 танка и над 16% от тях са вносни.Ето, публикувани на 7 май под заглавието \"Кой победи Хитлер\":\"Историята не познава условното наклонение.\" Скъпи приятели, никога повече не повтаряйте тази глупост. Условното наклонение е невъзможно в хронологичните таблици - действително, странно би изглеждал изразът \"крал Луи XIV би мотъл да се роди в ... година\". Има само едно нещо - или се е родил, или не се е родил. Но за историята като съставна част от хуманитарното знание (до нивото на наука тя не успява да се извиси) виртуалният експеримент, формулирането и разглеждането на алтернативни варианти на развитието са също толкова важни, колкото и натуралният експеримент във физиката. И във всеки случай \"алтернативната реконструкция\" на събитията от Втората световна война би добавила разбиране за причините и механизмите на развитие на реални събития.И така, легендата за тази игра.До утрото на 22 юни 1941г. всичко се развива, както си е било в реалната история. Промените започват в 21 часа на 22 юни. Британският премиер Уинстън Чърчил прави обръщение към нацията по радиото, в което произнася знаменитата си фраза \"на нацисткия режи са присъщи най-лошите черти на комунизма\", напомня за това, че \"през последните 25 години никой не е бил по-последователен противник на комунизма от мен\" и съобщава решението на правителството: да се прекратят военните действия срещу Германия, за да не се пречи на двете адски изчадия (Хитлер и Сталин) да се унищожат взаимно.На следващия ден, 23 юни, Хитлер говори пред Райхстага и обявява, че се прекратява ненужната война между братските германски и англо-саксонски народи, предизвикана от юдео-болшевишките олигарси на Уолстрийт.На 24 юни към нацията се обръща и президентът на САЩ Франклин Делано Рузвелт. С присъщият за янките груб и циничен хумор той вади от джоба си вестник \"Правда\" от 1 септември 1939г. и чете на глас откъс от изявлението на съветския премиер Молотов: \"Ако тези господа (другарят Молотов има предвид ръководителите на Англия и Франция) имат толкова неудържимо желание да воюват, нека си воюват сами, без Съветския съюз (смях в залата, аплодисменти). Ние ще ги погледаме що за война ще водят (смях в залата, аплодисменти).\"След пауза, за да остави слушателите му да се посмеят, Рузвелт говори за това, че след като са се избавили от загубите и грижите, свързани с войната в Европа, Съединените щати насочват усилията си към нормализиране на отношенията с Япония и като начало като жест на добра воля са готови да подпишат споразумение за доставка на 10 милиона тона петрол годишно (напомням, че в реалната история през юли 1941г. САЩ въвеждат петролно ембарго срещу Япония, което фактически довежда японската икономика до ръба на пропастта)Как се развива в такава обстановка съветско-германската война? Да започнем да смятаме:В реалната история ние нямаме втори фронт (говоря за Червената армия, а вие за какво си помислихте?). Изобщо. Нито един изстрел, нито една бомба не пада по цялото гигантско протежение на границата между СССР и окупираният от японците Китай. И не защото партията и правителството в своята велика мъдрост са подписали някакъв договор с Япония (в онези дни кой ти гледа тези хартийки), а изключително в резултат на това, че всички сили на Япония са били хвърлени в грандиозната океанска война с Америка, в която Страната на изгряващото Слънце изгаря напълно.Но в нашата алтернативна реалност изобщо не става така.Японците преминават границата и с един кратък удар прекъсват Транссибирската магистрала. Няма кой и с какво да ги спре - сибирските дивизии са прехвърлени под Москва (в никаква реалност никой не би се отказал от подобно прехвърляне, тъй като защитата на столицата е най-важна).Така се оказваме без:- авиозаводите в Иркутск и Комсомолск на Амур (70% от съвкупното производство на Ил-4, т.е. единственият масов тип среден бомбардировач)- авиозавода в Новосибирск (15 500 изтребителя  Як-7/Як-9, т.е. почти половината от реалното производство на най-масовия за годините на войната изтребител на съветските ВВС)- зърното на Сибир и Алтай- Монголия, единственият ни верен съюзник (не се смейте, това е всеки пети кон на фронта, всеки пети шинел в Червената армия, 500 милиона килограма месо и всичкият волфрам, достъпен за съветската промишленост).Трудно е да се изрази в числа психологическият шок от това, че страната се е оказала между два воденични камъка, които безпощадно и систематично я притискат от запад и изток.Да предположим, че японците са проявили разумна сдържаност и са се ограничили със завземането на Източен Сибир, т.е. главните ни \"танкоградове\" (Свердловск, Нижний Тагил, Челябинск, Омск) са останали в наши ръце.Заводи има, но от какво да правим танкове?На минус сме с 27 хиляди тона американски и английски никел (три четвърти от главния закаляващ елемент за броните на Т-34);На минус сме със 17 хиляди тона молибденов концентрат (практически напълно покриващ целия реален разход)На минус сме с 34 хиляди тона цинк, на минус сме с 3300 тона феро-хром...В реалната история има и доставки от САЩ на готова стомана за брони, но данните в различните източници силно се разминават. Във всеки случай, стоманата трябва да се топи, закалява, пробива и реже... но с какво?На минус сме с 10 хиляди графитни електрода, 49 хиляди тона електроди за ваните за галванизиране, 14 милиона кг инструментална стомана, 45 хиляди металорежещи струга...В допълнение към това, да отбележим, че няма да дойдат 12 хиляди готови танка и самоходни артилерийски установки, 7 хиляди бронетранспортьора (съветски изобщо няма), 2 хиляди локомотива и 11 хиляди вагона.А какво общо имат локомотивите? Ами това, че доставките по ленд-лийз позволяват почти напълно да се спре родното производство на жп техника и да преминат заводите (включително гигантският вагоностроителен Нижне-Тагилски) към производство на танкове.Танковете, разбира се, привличат особено силно любителите на компютърни игри, но във Втората световна война основното средство за поразяване е артилерията. Тя изразходва планини от снаряди.В реалната история от съюзниците са получени 123 хиляди тона готови барути и 150 хиляди тона химикали за производство на барут. Това два пъти надхвърля разчетния разход за снаряжение с боеприпаси на основните артилерийски системи на пехотата.Барутът трябва да се насипва в гилзи - по ленд-лийз СССР получава 266 хиляди тона месинг.Барутът в гилза е метателен заряд, но това, което изстрелваш, трябва и да избухне. По ленд-лийз са получени 903 хиляди детонатора, 46 хиляди тона динамит, 146 хиляди тона тротил и 114 хиляди тона толуол.А освен това и 603 милиона патрона за ръчно стрелково оръжие, 522 милиона едрокалибрени патрона, 3 милиона снаряда за 20-мимилетрови самолетни оръдия и 18 милиона зенитни снаряда.В алтернативната историческа реалност това го няма.Няма ги и 8 хиляди зенитни оръдия и 6 хиляди комплекта полуавтоматични мерника към тях. Няма ги и най-добрите съветски противотанкови 57-мимилетрови оръдия ЗиС-2, тъй като много дългата им цев 73-ти калибър може да се изработи само на получените по ленд-лийз стругове.Съветските снаряди, изработени с американски месинг, пълни с американски барут и тротил, откарани с американски локомотиви и вагони по американски релси (от тях са доставени 620 000 тона), трябва някак да стигнат до огневите позиции на батареите. С какво?Няма ги 375 хиляди американски камиона, няма го каучукът по програмата ленд-лийз, благодарение на който в реалната история СССР произвежда една трета от гумите си. Няма в какво да бъдат обути и войниците - минус 13 милиона чифта армейски обувки и 50 хиляди офицерски ботуши.Командите се подават с флагчета и сигнални огньове, защото ги няма 16 хиляди танкови радиостанции, 29 хиляди различни видове радиостанции за пехотата, 619 хиляди полеви телефона, 1.9 млн. км телефонни кабели, 4.6 млн. акумулатора и 10 милиона радиолампи.В средата на ХХ век изходът от сраженията на земята в значителна степен се определя от госпдоството във въздуха. Няма ги 18 хиляди американски и английски бойни самолети. Ако добавим към това загубата на двата сибирски авиозавода, то СССР изобщо не разполага с бомбардировачи със среден и далечен обсег.За бомбардировач се използва Пе-2, който набързо е сглобен в секретните институти на НКВД от издигащият се на по-голяма височина изтребител с максимален бомбен товар от 600 кг. (германският едномоторен изтребител FW-190 е носел 500 кг. бомби, а американският едномоторен изтребител \"Тандърболт\" - 908 кг.)Пък и не е ясно от какво ще го правим този Пе-2 - при отсъствието на ленд-лийз алуминий и манганово-силициева стомана. Същият въпрос стои и за производството на изтребителите на Яковлев. Изтребителите на Лавочкин са направени от т.нар. делта дървесина (казано по-просто многослоен шперплат) - дървесина си имаме, но фенолните смоли за слепването ѝ са вносни.Дори и да се намерят някакви самолети, с какво ще ги зареждаме?В реалната история съветските ВВС са изразходвали около 3 милиона тона авиационен бензин. Една трета от него е американски. Втората третина е собствено производство, но след смесване с американски високооктанови компоненти. Последната трета от трите милиона е произведена в четири завода, доставени напълно окомплектовани отвъд океана. И да не забравяме за 6300 тона тетратилолово (горивна добавка срещу детонация), която поне аритметично напълно задоволява нуждите на съветския авиационен бензин.Понеже нищо от изброеното в алтернативната история не съществува, самолетите си стоят на земята и няма нужда дори от онези реални 12 хиляди тона ленд-лийз етиленгликол (антифриз, с който могат да се зареждат около 250 хиляди самолетни двигателя).А сега от дреболиите да преминем към главното - онова, което се случва от другата страна на фронта.В реалната история от първия до последния ден на войната във водите на Атлантика, в морските дълбини и във висините се води грандиозна битка. Грандиозна не заради броя на пряко участващите в сраженията хора, а заради загубата на материални ресурси. В частност, от 1939г. до 1945г. Германия произвежда 1113 подводници с общ тонаж от 960 хиляди тона. Дори да смятаме по най-елементарен начин, по тегло те съответстват на 40 хиляди средни танка от типа Pz-III или Pz-IV. Много ли е това?Фактически, за цялото време на войната германците пускат \"само\" 28 хиляди такива танка (включително самоходни артилерийски установки на базата на същото шаси).При това тези тонове не са нещо кухо - подводницата е натъпкана със системи (за хидроакустика, автономна навигация, радиовръзка на далечно разстояние, осигуряване живота на екипажа, оптика, хидравлика, акумулатори и т.н.), които са по-скъпи и сложни от тези на танка.В алтернативната реалност след като англо-американските съюзници напускат войната и германците намаляват производството на подводници, ресурсите им позволяват да строят 2-3 пъти повече танкове. Който се съмнява във възможностите на подобна конверсия, нека потърси в интернет думите \"Красное Сормово\" (бел.ред. - корабостроителен завод в Нижни Новгород, който в годините на войната произвежда 12 хиляди танка Т-34). И всичките тези немски танкове заминават на Източния фронт. Те вече са с дизелови двигатели (в реалната история по-голямата част от дизеловото гориво на Третия райх отива за войната в моретата, а цялата война танковете изкарват на бензин).Подводниците са били за германците главният, но далеч не единственият, инструмент на морската война - активно работи авиацията и тук също се пръскат колосални материални и интелектуални ресурси: хиляди самолети, стотици хиляди тонове авиационен бензин, торпеда, мини, локатори, радиоуправляеми планиращи бомби Fritz-X, крилати противокорабни ракети Hs-293 (тези два вида оръжие са изпреварили времето си с 10 години, използвани са над 500 от тях, а са произведени три пъти повече). Именно на морската авиация са предадени по-голямата част от бомбардировачите от нов тип - двумоторните Do-217 с далечен обсег и гигантските 30-тонни Не-177.В алтернативната историческа реалност всичко това отива на Източния фронт.В реалната война Германия се оказва без спокоен тил, който да работи за фронта. Авиацията на западните съюзници буквално изпепелява страната. Обекти на масирани бомбардировки стават четири пети от германските градове с население над 100 000 души. В 70 града са унищожени поне половината жилищни сгради. Средно между 12 и 15 милиона германци всяка нощ се събуждат от воя на сирените, грабват тичешком децата и бягат към бомбоубежищата с разбираеми последици за производителността на труда на следващия ден.През 1944г. над Германия са хвърлени 915 килотона бомби. В някои месеци този обем е достигал 110 килотона, а това за 50 Хирошими месечно. След края на войната американски специалисти изчисляват, че за да се постигне разрушителният ефект от ядрената бомбардировка на Хирошима, е трябвало над града да бъдат хвърлени 21 килотона авиационни бомби. За сравнение - над Щутгарт са хвърлени 21 килотона, над Дортмунд - 22, над Кьолн - 35, над Есен - 36. Берлин е подлаган на бомбардировки 363 пъти и над столицата са хвърлени 45.5 килотона бомби, унищожени са 612 хиляди жилищни сгради, зоната на пълната разруха достига 26 квадратни километра, или 5 пъти повече от тази в Хирошима.В реалната история Германия опитва да се съпротивлява с 10 хиляди зенитни оръдия, бранещи небето над райха. Ако ги пресметнем само като тегло и стойност, те се равняват на не по-малко от 35 хиляди противотанкови оръдия. И говорим за 75-мм Pak-40 (реално са произведени под 11 хиляди единици от тях), които с над 90% вероятност пробиват бронята на Т-34.Тъй като традиционните ПВО средства се оказват безсилни, германците създават и хвърлят в боя все по-сложна военно-техническа екзотика. Наземни локатори, бордови радиолокатори, автоматични зенитни мерници, свързани с радари, радиоуправляема зенитна ракета \"Варесфал\", ракетен изтребител Ме-163, двумоторен реактивен изтребител Ме-262, ракетен изтребител с вертикално излитане (по-скоро своеобразна \"пилотирана зенитна ракета\") Ва-349, реактивен изтребител Не-162.Всичко изброено реално лети и стреля. От реактивния Ме-262 са произведени 1433 бройки, ракетните Ме-163 са над 400. В отчаян опит да изхвърлят Великобритания от войната германските инженери създават първата в света крилата ракета Fi-103 (Фау-1) - произвеждат ги на конвейр и са пуснати около 8000 бройки.Без прецедент е създаването на балистичната ракета със среден обсег Фау-2. Високата колкото 4-етажна сграда система с двигател с течно гориво достига хиперзвукова скорост от 1700 м/с, напуска атмосферата (височината на траекторията е 90 км) и стоварва 1 тон експлозив на разстояние от 320 км. От това чудо на техниката са произведени 5200 единици. Само си помислете в какво количество противотанкови гранати за Източния фронт можеха да се превърнат тези 5000 балистични и 8000 крилати ракети.Цялата тази лавина от цифри се свежда до това, че в предложената алтернативна реалност СССР разполага с 3-5 пъти по-малко оръжие и боеприпаси, а германците се сражават само на Източния фронт и със същите 3-5 пъти повече техника и 1.5 пъти повече хора.И всичко това е дреболия в сравнение с най-главното:Хитлеристка Германия разполага с огромен фрот от бойни кораби. В реалната история от първия до последния ден на войната той се сражава със западните съюзници. В нашата алтернативна реалност тази армада - двата нови линейни кораба \"Тирпиц\" и \"Шарнхорст\", трите тежки крайцера \"Дойчланд\", \"Адмирал Шпеер\", \"Принц Ойген\", двата стари линейни кораба \"Шлезиен\" и \"Шлезвиг-Холщайн\", трите леки крайцера \"Емден\", \"Лайпциг\" и \"Нюрнберг, както и десетки ескадрени миноносеца - всичко това преминава през Босфора и влиза в Черно море.В реалната история Турция, зад която стои англо-американският блок, затваря Провиливите за германците. В алтернативната турците се ограничават до дипломатическа нота, в която изразяват дълбока загриженост (освен ако самите те не се присъединят към похода срещу СССР).В реалната история само с авиацията и десетина торпедни катера (нито един кораб от категорията на ескадрен миноносец и нагоре не е влизал в Черно море) натикват Черноморския флот в района на Поти и Батуми, където той прекарва до края на войната.Няма основание да се съмняваме, че появата в Черно море на германска армада би завършило с второто за четвърт век потапяне на Черноморския флот и безпрепятственото изсипване на немски десант на черноморския бряг на Грузия. От Батуми до Баку по права линия са 700 км и най-много след месец германците завземат петролните инсталации или ги унищожават с ударите на авиацията (който се съмнява, нека да прочете за нападенията на Луфтвафе срещу Ярославл, Горки или Саратов).За СССР загубата на петрола от Баку означава катастрофа със стратегически мащаб. Западно-сибирският петрол още не се е появил, а \"второто Баку\" - находищата в Татарстан и Башкирия, дават не повече от 5-7% от \"първото Баку\".Червената армия воюва с тачанки, в уралските колхози жени са се впрегнали в ралата. Как, къде и кога би приключила войната при подобни условия?Мисля, че със същото, с което би завършила войната на Западния фронт, ако в другата алтернативна реалност той бе единственият. Както ние без англо-американските съюзници, така и те без нас, щяхме да сме обречени на неминуемо поражение.В реалната история хитлерова Германия е разгромена от коалиция от държави от цял свят, която така и се нарича - антихитлеристка коалиция. Участието на страната ни в тази коалиция, въпреки целият ужас на войната и трагедията от гибелта на милиони хора, бе най-достойното, най-светлото събитие в хилядолетната история на Русия.Това трябва да се помни. С това можем да се гордеем.В крайна сметка Москва връща 722 млн. долара, или около 7% от оригиналната сума. Но когато се вземе предвид обезценяването на долара спрямо 1945г., през 1990г. то е 7.7 пъти. Иначе казано на американците са върнати малко над 1%.", "date": "2017.05.13", "title": "Ами ако СССР беше сам срещу Хитлер, или кой всъщност победи Германия"}
{"url": "http://www.dnevnik.bg/zelen/2017/05/13/2970567_ima_risk_bulgariia_da_ne_zakrie_starite_depa_za/", "text": "Има риск България да не успее да закрие до края на година всички сто депа за отпадъци, какъвто  е поела пред Брюксел. Това означава, че Европейската комисия може да ни осъди за финансови санкции срещу страната, напомни министърът на екологията Нено Димов в ефира на Дарик.При завеждането на исковата молба на ЕК през март 2014 г. България не беше прекратила експлоатацията на 113 стари общински депа за битови отпадъци.Проблемът е, че най-вероятно няма да бъде завършена новата система за събиране на отпадъци, която да замести закритите депа. Това обясни пред Дарик радио министърът на околната среда и водите Нено Димов.\"Проблемните са 32 депа. Като цяло са над сто, но мисля, че при останалите няма да има съществен проблем със закриването. Проблемът произлиза от това, че няма да бъде завършена новата система за събиране на отпадъците\", каза Димов.По думите му трябва да се изчисли кое излиза по-евтино за страната – между това да плаща глоба от Брюксел или да се извозват отпадъците в проблемните общини до други градове докато там бъдат изградени новите системи. Тези изчисления предстоят, както и срещи с кметове и местната власт по тази тема. \"Тук имаме проблеми от няколко естества. Знаете, че обществените поръчки в България много се обжалват. На места кметовете не успяват навреме да си свършат процедурите по преотреждане на терени, устройствени планове, което забавя изграждането на съвременните депа. Ще се търси вариант, в който ние да можем да затворим депата и да се търсят други места, на които да се депонират отпадъците, може би в съседни общини\", каза екоминистърт.Димов каза, че разговорът предстои. Трябва да се направи всичко възможно тези депа да се закрият, защото страната ни вече е осъдена и ако не ги закрие, ще трябва да плаща евросанкции, коментира той.По темата с мръсния въздух в страната, с който България трябва да предприеме ефективни мерки, екоминистърът отново наблегна на това, че към момента завишените прахови частици са в пъти по-малко, отколкото в годините на тежка промишленост при комунизма у нас. \"Представете си само голямата тежка промишленост, която имаше по времето на комунизма с липсата на пречиствателни съоръжения какво бълваше във въздуха. Естествено, това вече го няма. Колите също са много по-добри.\" Метрото, газификацията и идеята за безплатен градски транспорт в столицата в дните, в които се очаква повишено ниво на замърсяване на въздуха бяха мерките срещу смога, на които Димов наблегна. ", "date": "2017.05.13", "title": "Има риск България да не закрие старите депа за отпадъци до края на 2017 г."}
{"url": "http://www.dnevnik.bg/zelen/2017/05/13/2970564_neno_dimov_shte_naznachi_novo_prouchvane_za_razmera_na/", "text": "Министърът на екологията Нено Димов ще назначи ново проучване на териториите, които отдавна трябваше да бъдат обявени като защитена зона \"Рила-буфер\". Заради дългото отлагане във времето Съда на Европейския съюз ни съди заради неосигуряване на защитени зони за дивите птици в Рила.Според Димов не е логично този огромен обем територии да бъде затворен като защитен, а събираните през годините данни какви са в момента тези територии и какви видове трябва да бъдат опазвани там са стари. Това обясни новият министър пред Дарик радио в събота.Затова предстои МОСВ да обяви обществена поръчка, с която \"незаинтересовани\" изпълнители ще съберат нови научни данни за териториите и да преценят кои зони там имат нужда от защита.От 2007 г. всички управляващи отлагат приемането на защитени зони от европейската мрежа \"Натура 2000\" в Рила, които са важни за опазване на вековните гори и води там. Именно водите в Рила снабдяват с питейна вода София и още няколко града.Заради неприетите защитени зони ЕК води срещу България, а се очаква такава и по Директивата за местообитанията. Делото е свързано с неизпълнение на задължението за опазване на уникални местообитания и на важни видове птици. Българските власти не са разширили зоната, поставена под специална защита, за да се предпазят по необходимия начин застрашените видове диви птици, смятат от ЕС.Рила е най-високата планина в България и на Балканския полуостров, и е сред най-ценните площи в страната и в ЕС за опазването на 20 уязвими вида птици.Вместо да се задействат, от Министерството на околната среда и водите реагираха на заведеното дело през лятото на 2016 г. с изявление, че финалното решение на българската държава за нова защитена зона \"Рила-буфер\" ще бъде взето след две години.Списъкът на защитените зони с техния териториален обхват, предложен от МОСВ, е приет от Министерския съвет през 2007 г. За да отговори на наказателната процедура, започнала година по-късно, през 2011 г. България допълва списъка с нова защитена зона \"Рилски манастир\" за опазване на дивите птици. Така 72% от територията на орнитологично важно място (ОВМ) е включена в границите на защитените зони. ЕК продължава да настоява цялата територия на ОВМ да бъде определена като защитена, но през годините страната ни защитава позиция за достатъчност на екологичната мрежа.", "date": "2017.05.13", "title": "Нено Димов ще назначи ново проучване за размера на \"Рила-буфер\""}
{"url": "http://www.dnevnik.bg/photos/2017/05/13/2968800_videogaleriia_oshte_5_ekscentrichni_izpulneniia_ot/", "text": "Пингвини, ангели, еднорози - какво ли не е излизало на сцената на \"Евровизия\". В навечерието на днешния финал предлагаме още пет изпълнения от златния фонд на конкурса, удивили зрителите със сценография, хореография или изпълнение. Първите 5 видеа от поредицата С екстравагантни костюми и оперни елементи дуото от Азербайджан Елнур и Самир представи родината си на \"Евровизия 2008\", облечени като дявол и ангел. В интервю за конкурса двамата обясниха значението на песента си така: \"Глобално, главната тема в момента е войната.\"", "date": "2017.05.13", "title": null}
{"url": "http://www.dnevnik.bg/sport/2017/05/13/2970565_kralev_disciplinarnata_komisiia_kum_bok_niama/", "text": "Министърът на младежта и спорта Красен Кралев обяви, че дисциплинарната комисия към Българския олимпийски комитет (БОК) няма правомощия да оправдава спортисти, употребили допинг, и крайното решение по случая със Силвия Дънекова ще се вземе от Международния арбитражен съд в Лозана.В края на април ДК излезе с решение по казуса с положителната проба на Дънекова от олимпийските игри в Рио де Жанейро, в което беше посочено, че \"не са на лице доказани по безспорен начин нарушения на антидопинговите правила\".\"ДК към БОК няма правомощия да взима такива решения. Решението за наказание е взето на 12 август от Международния арбитражен съд. Оттам нататък, понеже тя не е атлет от международна класа, Международната федерация (IAAF) взима решение да не се занимава с определяне размера на наказанието и го прехвърля към БФЛА. Федерацията също отказва да вземе решение за размера на наказанието и го прехвърля към ДК към БОК. Правомощията на тези две структури – БФЛА и ДК – са само да определят размера на наказанието, а не да се произнасят по същество\", каза Кралев пред Би Ти Ви.Той добави, че след произнасянето на ДК, БФЛА е посъветвана от Международната федерация да обжалва. Антидопинговият център също е длъжен да обжалва подобно решение, посочи още той. \"Защото, ако не бяха го направили, така или иначе IAAF щеше да го обжалва и крайното решение се взима от Международния арбитражен съд в Лозана\".Дънекова и адвокатът й Георги Стефанов обявиха, че имат подозрения за донос от високопоставен служител в БФЛА в случая с положителната й проба. Двамата казаха, че всъщност положителна проба изобщо не е имало.Кралев добави и че рекорда на Стефка Костадинова от 209 см в скока на височина от световното в Рим през 1987 г.) не е застрашен. \"Това за сега са само предложения за реформи на ниво работна група на Европейската асоциация. Става дума основно за по-стриктни правила, които да важат за в бъдеще - съответно техническо оборудване, по-сериозен допинг-контрол. Например допинг-пробата на рекордьора да се пази 10 години\", каза министърът.Идеята за пренаписване на световните рекорди дойде от президента на Европейската атлетическа асоциация Свен Арне Хансен.Президентът на БФЛА Борислав Карамаринов подкрепи идеята и това разбуни духовете в общността.\"Доколкото съм запознат Карамаринов поддържа предложенията за по-строг и последващ контрол, но не и тези, които касаят рекордите. Мисля, че Карамаринов допусна грешка, че не обясни подробно какво е предложението на работната група на IAAF\", допълни Кралев.", "date": "2017.05.13", "title": "Кралев: Дисциплинарната комисия към БОК няма правомощия да оправдава спортисти, употребили допинг"}
{"url": "http://www.dnevnik.bg/sport/2017/05/13/2970571_ranieri_e_gord_che_predade_shtafetata_na_sunarodnika/", "text": "Бившият мениджър на \"Лестър\" Клаудио Раниери поздрави Антонио Конте за  и добави, че е горд, че \"предава щафетата\" на сънародник. Раниери триумфира през миналия сезон, но след неубедително представяне на отбора през този беше уволнен.Котне стана четвъртият италианец, спечелил титлата в Англия, след Раниери, Роберто Манчини и Карло Анчелоти.\"Наистина съм горд да предам щафетата на Антонио - от един италианец на друг. Това е огромно признание за нашата треньорска школа\", каза Раниери пред \"Гадзета дело спорт\".През миналия сезон \"Челси\" завърши на десетото място, като разликата с първия \"Лестър\" беше 31 точки.\"След приказката с моя \"Лестър\", сега това невероятно приключение на \"Челси\". Не е лесно да станеш шампион още в първия си сезон, но Конте премина теста с отлични оценки в дебюта си в английското първенство\", добави Раниери.Той добави, че мениджърът на сините е свършил добра работа във всяко отношение - както в отношенията му с футболисти, така и с медиите.", "date": "2017.05.13", "title": "Раниери е горд, че \"предаде щафетата\" на сънародника си Конте"}
{"url": "http://www.dnevnik.bg/morski/2017/05/13/2970576_zapochna_subariane_na_nezakonni_postroiki_na_plaj_v/", "text": "Новият стопанин на плаж \"Слънчев бряг – Север\", \"Булимпекс АД\" започна да разрушава незаконно изградените заведения върху ивицата. Акцията започна днес със събарянето на емблематичния бар \"Бикини\".Това съобщават от Съюза на собствениците в курорта. През седмицата вицепремиерът, който има и ресор икономика, Валери Симеонов, обяви, че ще има събаряне на незаконни постройки по плажовете от идната седмица. На акцията присъства и министърът на туризма Николина Ангелкова.Според съюза наемателят на ивицата бил категоричен, че ще премахне всичките 300 обекта, които са били вдигнати от предшественика му незаконно, но тъй като късно влязъл във владение на концесията това няма да е възможно до началото на активния летен сезон. Министърът, цитирана от пресцентъра си, посочи, че за нея е необяснимо защо се е забавило въвеждането във владение.Тази сутрин започна демонтаж на заведенията, а по-късно тежка техника събори първите две заведения върху пясъка.\"Това е изненадваща акция, която предприе новият наемател на плаж \"Слънчев бряг - Север. Делата, заведени от предишният концесионер, бяха спечелени в края на март, но владението бе предадено на новия наемател през месец май от служебното правителство. Днес и утре ще бъдат премахнати една част от обектите извън одобрената схема. Основният мотив за прекратяване на концесията е, че преместваемите обекти на плажа нахвърляха 8 000 кв.м. Колко са точно незаконните обекти не мога да кажа. Допустимата площ е 4600 кв.м., а са надстроени 8000 кв.м.\" , каза министър Ангелкова, цитирана от Съюза.В края на предишния мандат тя обяви, че е отнета концесията за този плаж.Днес и утре ще бъдат премахнати 1200-1300 кв.м. Става въпрос за две от най-оборотните заведения, които са с бетонни основи и павилиони за дюнери.\"За следващия летен сезон Северния плаж в Слънчев бряг ще има съвсем различен облик. Връчиха ни акта за въвод от областна управа на 10 май, за 5 дни ние не можем да премахнем всичко, защото на 15 май изтича забраната за строителство. Общо 300 обекта трябва да бъдат премахнати\", обясни представителят на наемателя, адв. Николай Борисов. Той уточни, че след края на сезона ще се съборят и останалите преместваеми обекти. Първо ще се започне с тези, при които има излят бетон – масивните и тези, които закриват гледката към морето.\"До края на лятото ще има непрекъснати изненадващи проверки и ще се реагира на всеки един подаден сигнал. Забраната за строителството влиза в сила на 15 май и след това не са разрешени никакви действия по събаряне, заяви Ангелкова.Тя обяви и че през този летен сезон цените на плажните принадлежности на \"Слънчев бряг-север\" са съответно: 8.00 лв. за чадър и 8.00 лв. за шезлонг. За сравнение, през миналата година посетителите заплащаха по 10.00 лв. за чадър и 10.00 лв. за шезлонг. В Слънчев бряг вече има чуждестранни гости от Великобритания, Германия и Белгия, съобщават от министерството.", "date": "2017.05.13", "title": "Започна събаряне на незаконни постройки на плаж в Слънчев бряг"}
{"url": "http://www.dnevnik.bg/kultura/2017/05/13/2970017_otkus_ot_da_ulovish_goliamata_riba_na_deivid_linch/", "text": "Излезе ново издание на \"Да уловиш голямата риба\" от Дейвид Линч, един от гениалните експериментатори в световното кино!Номинираният три пъти за наградата \"Оскар\" режисьор е сред водещите кинотворци на съвремието ни. От началото на 70-те години до днес филми като \"Гумена глава\", \"Човекът слон\", \"Диво сърце\", \"Туин Пийкс\", \"Синьо кадифе\", \"Мълхоланд Драйв\" и \"Инланд Емпайър\" събарят стени между арт филмите и холивудското кино. \"Да уловиш голямата риба\" (превод: Павел Иванов, 96 стр., цена: 12 лв.) съдържа 85 кратки, изящни фрагмента, напомнящи коани.Линч разказва за техниките, чрез които развива съзнанието си, улавя идеите и придава форма на абстрактното. Едновременно с това той разкрива немалко от своята биография, споделя размисли за киното и подробности от работата си на снимачните площадки. \"Гневът, депресията и мъката са красиви неща като част от сюжет, но за един творец или автор на филми те са като отрова. Те са като усмирителна риза за творческия дух. За да създавате, трябва да имате пълна яснота. Трябва да можете да улавяте идеите\", пише режисьорът.Дейвид Линч е роден през 1946 год. в град Мисула, щата Масачузетс (САЩ). Завършва колеж по изкуствата във Вашингтон (живопис), академията за изобразителни изкуства във Филаделфия и кинорежисура в Лос Анжелис. Младият Линч бързо покорява кинематографичния Олимп. Още от края на 70-те се нарежда сред най-задълбочените киноизследователи на сферите на ирационалното и необяснимото.Идеите са като рибите.Ако ще ловите дребна риба, оставате на плиткото. Но ако искате да уловите голяма риба, трябва да влезете надълбоко.В дълбокото рибите са по-силни и по-истински. Там те са огромни и абстрактни. И много красиви.Аз търся една определена риба, която е важна за мен – тази, която може да се превърне в кино. Но там в дълбокото е пълно с всякакви риби. Има риби за бизнес, риби за спорт – има риби за всичко.Всичко, което значи нещо и има някакъв смисъл, идва от \"най-дълбокото\". Модерните физици го наричат Единното Поле. Колкото повече неща обхващат възприятията и съзнанието ви, толкова повече се приближавате към него и толкова по-големи стават рибите, които можете да уловите.Програмата за Трансцендентална Медитация изигра ключова роля за работата ми в киното и изкуството – въобще в целия ми живот през трийсет и трите години, в които я практикувам. За мен тя бе начинът да се гмурна още по-дълбоко в търсене на голямата риба. В тази книга искам да споделя някои свои преживявания. Добре дошли.Първото гмурканеТози, чиито щастие и удовлетворение са вътре в него самия, чиято светлина е вътре в него самия, този йога, едно с Брахман, е постигнал вечна свобода в чистото съзнание.Бхагавад-ГитаКогато за пръв път чух за медитацията, не проявих абсолютно никакъв интерес. Не проявих дори любопитство. Стори ми се загуба на време.Това, което събуди интереса ми, бе фразата \"истинското щастие е вътре\".В началото това ми прозвуча малко подло, защото не се уточняваше нито къде е това \"вътре\", нито как се стига до него. Но въпреки това звучеше някак на място. Започнах да си мисля, че може би медитацията е начинът да вляза \"вътре\".Поразпитах за медитацията и за различните й форми. Някъде по това време се обади сестра ми и каза, че се занимавала с Трансцендентална Медитация от шест месеца. Гласът й беше особен. Имаше някаква промяна. Тя звучеше щастлива. Реших: \"Точно това искам и аз\".И така, през юли 1973 г. отидох в центъра за Трансцендентална Медитация в Лос Анджелес и се запознах с инструкторката. Харесах я. Приличаше на Дорис Дей. Тя ме научи на една техника. Каза ми една мантра – това е мисъл или фраза с определена звукова вибрация. Човек не медитира върху буквалното й значение, но тя е много специфична.Тя ме заведе в малка стая за първата ми медитация. Седнах, затворих очи, започнах да повтарям тази мантра и сякаш бях в асансьор и прерязаха въжето. Бум! Изпаднах в блаженство – чисто блаженство. Бях влязъл вътре. Изведнъж инструкторката ми каза: \"Време е да излизате, минаха двайсет минути\". Казах: \"ВЕЧЕ СА МИНАЛИ ДВАЙСЕТ МИНУТИ?\"Тя допря пръст до устните си, имаше други хора, които също медитираха. Усещането бе толкова близко и познато, и в същото време толкова ново и силно. Тогава реших, че думата \"уникално\" може да се отнася единствено за това преживяване. То ви потапя в океан на чисто съзнание, на чисто съзнаване. Но той ви е познат – това сте вие самите. И още от самото начало се заражда усещане за щастие – не някакво безсмислено доволство, а наситена красота.За трийсет и три години никога не съм пропуснал медитация. Медитирам сутрин и следобед за около 20 минути. След това се захващам със задачите си за деня. Откривам, че радостта от работата се увеличава. Интуицията нараства. Удоволствието от живота също. А отрицателните емоции избледняват.Задушаващ гумен костюм на клоунПо-лесно е да завиеш цялото небе в парче плат, отколкото да постигнеш истинско щастие, без да познаеш себе си.УпанишадиКогато започнах да медитирам, бях изпълнен със страхове и притеснения. Чувствах се потиснат и бесен.Често изкарвах яда си на първата ми съпруга. Около две седмици след като започнах да медитирам, тя дойде при мен и ме попита: \"Какво става?\" След няколко секунди казах: \"Какво искаш да кажеш?\" А тя ме попита: \"Гневът ти, какво стана с него?\" Дори не бях разбрал, че той е изчезнал.Наричам тази депресия и гняв \"Задушаващият гумен костюм на клоун на отрицателните емоции\". Той наистина ви задушава, а гумата смърди ужасно. Но щом веднъж започнете да медитирате и да се потапяте вътре във вас, този костюм на клоун започва да се разпада. Разбирате колко ужасно смърди чак когато започвате да го губите. И след като той се разпадне, вие сте свободни.Гневът, депресията и мъката са красиви неща като част от сюжет, но за един творец или автор на филми те са като отрова. Те са като усмирителна риза за творческия дух. Когато сте с тази риза, едва събирате сили да станете от леглото, да не говорим за това да почувствате прилив на идеи. За да създавате, трябва да имате пълна яснота. Трябва да можете да улавяте идеите.", "date": "2017.05.13", "title": "Откъс от \"Да уловиш голямата риба\" на Дейвид Линч"}
{"url": "http://www.dnevnik.bg/sport/2017/05/13/2970579_chelsi_shte_poluchi_150_mln_paunda_ot_noviia_dogovor/", "text": "Новият шампион във Висшата лига \"Челси\" ще получи около 150 млн. паунда от новия договор за телевизионните права, който е на стойност 8 млрд паунда. Това е с 65% повече отколкото получи миналогодишният първенец \"Лестър\" (93 млн.). През миналия сезон сините завършиха на десетото място и получиха 87.3 млн.Приходите за последния в таблицата \"Съндърланд\" ще бъдат малко над 100 млн. паунда.Тази година всички участници във Висшата лига ще получат отделно по 80 млн. паунда, а шампионът допълнителни 40 млн. През миналата кампания клубовете прибраха по 56 млн. а квотата за шампиона беше 25 млн.От сезон 2017-18 ще влезе в сила нов договор между \"Челси\" и компанията \"Найки\", който е на стойност 60 млн. паунда на година. Отборът ще се завърне и в Шампионската лига, което също ще се отрази финансово. За последното си участие в турнира сините прибраха 35 млн. от телевизионните права и още 24 млн., защото достигнаха до осминафиналите.", "date": "2017.05.13", "title": "\"Челси\" ще получи 150 млн. паунда от новия договор за телевизионните права"}
{"url": "http://www.dnevnik.bg/bulgaria/2017/05/13/2970584_mvr_niama_informaciia_hakerskata_ataka_da_e_zasegnala/", "text": "Към момента МВР няма информация хакерската атака, която засегна близо 100 държави, да е засегнала български институции.Това каза главният секретар на МВР главен комисар Младен Маринов, във връзка с кибератаките, от които пострадаха хиляди организации в почти 100 държави от целия свят.\"Разговарях и с директора на Главна дирекция \"Борба с организираната престъпност\" и нямаме такива данни при нас. Следим информацията и имаме контакти с партньорските служби\", каза още гл. комисар Маринов, цитиран от агенция \"Фокус\".По думите му са взети мерки във връзка със заплахата от хакерски атаки и има звена, които работят в тази посока.", "date": "2017.05.13", "title": "МВР няма информация хакерската атака да е засегнала институции"}
{"url": "http://www.dnevnik.bg/sport/2017/05/13/2970589_ljuis_hamiltun_shte_startira_ot_polpozishun_v_gran_pri/", "text": "Пилотът на \"Мерцедес\" Люис Хамилтън ще стартира първи в Гран при на Испания. Той завърши с време 1:19,149 мин и постигна 64-ия си полпозишън в кариерата си.На второ място завърши пилотът на \"Ферари\" Себастиан Фетел, а трети остана съотборникът на Хамилтън Валтери Ботас. Четвърти е Кими Райконен.Топ 10 се допълни от пилотите на \"Ред бул рейсинг\" Макс Верстапен и Даниел Рикардо, които завършиха съответно пети и шести, а на седмо място е Фернандо Алонсо. Осми е Серхио Перес от \"Форс Индия\", девети Фелипе Маса, а десети - другият пилот на \"Форс Индия\" Естебан Окон.\"Беше много оспорвана квалификация. Браво на Люис. Благодаря на моя отбор за усилията\", каза Фетел, който имаше проблеми в началото.В генералното класиране Фетел е пред Хамилтън с 13 точки. Германецът спечели състезание в Бахрейн, както и това в Австралия, а в Гран при на Китай триумфира британецът. В последната надпревара, която се проведе в Русия, първи завърши Ботас. ", "date": "2017.05.13", "title": "Люис Хамилтън ще стартира от полпозишън в Гран при на Испания"}
{"url": "http://www.dnevnik.bg/sport/2017/05/13/2970593_siti_napravi_vajna_krachka_v_borbata_za_tretoto_miasto/", "text": "\"Манчестър сити\" победи с 2:1 \"Лестър\" и зае третото място във Висшата лига, като изпревари \"Ливърпул\". \"Гражданите\" имат 72 точки, докато \"мърсисайдци\" са с две по-малко. В неделя отборът на Юрген Клоп гостува на \"Уест хем\".През второто полувреме при резултат 2:1 се стигна до любопитна ситуация. \"Лисиците\" получиха правото да изпълнят дузпа след нарушение на Гаел Клиши срещу Рияд Марез. Алжирецът изпълни и вкара, но съдията Робърт Мадли не зачете попадението, защото Марез се подхлъзна и докосна топката два пъти.Резултатът беше открит в 29-ата минута, когато Лерой Сане проби в наказателното поле и подаде към Давид Силва, който с удар от движение прати покрай Каспер Шмайхел.Гостите имаха претенции за засада, защото Рахим Стърлинг беше зад защитата при удара и не игра с топката, но посегна към нея.В 36-ата минута Сане падна в наказателното поле след влизане на Йоан Беналюн и съдията посочи бялата точка. Габриел Жезус изпълни, като прати в долния десен ъгъл, докато Шмайхел се хвърли към левия.Три минути преди края на първото полувреме \"Лестър\" намали изоставането си след красив гол на Шинджи Оказаки, който отправи удар от въздуха след центриране на Марк Олбрайтън.В заключителните минути нападателят на \"лисиците\" Джейми Варди можеше да изравни с удар от средна дистанция, който обаче премина много близо до дясната греда.", "date": "2017.05.13", "title": "\"Сити\" направи важна крачка в борбата за третото място във Висшата лига"}
{"url": "http://www.dnevnik.bg/bulgaria/2017/05/13/2970594_obviniaemi_za_tragediiata_v_hitrino_ostavat_samo/", "text": "Двама остават обвиняемите за трагедията на гара Хитрино. Миналия декември там избухнаха вагони-цистерни, при което загинаха седем души, а близо 30 бяха ранени. Наказателна отговорност ще се търси само от двамата машинисти, управлявали първия локомотив на влака - Димитър Михнев и Радослав Петков. Това обяви директорът на националното следствие Евгени Диков, цитиран от БНР.Той посочи още, че се полагат всички усилия делото да влезе в Шуменския окръжен съд до началото на лятната съдебна ваканция. ", "date": "2017.05.13", "title": "Обвиняеми за трагедията в Хитрино остават само машинистите"}
{"url": "http://www.dnevnik.bg/bulgaria/2017/05/13/2970596_lukarski_ostava_nachelo_na_sds/", "text": "Божидар Лукарски беше преизбран за лидер на СДС. Той получи подкрепата на 521 от делегатите на Националната конференция на СДС при проведеното явно гласуване, съобщи държавното радио. За опонента му Тодор Грозданов гласуваха 79, а 10 от членовете на СДС се въздържаха.След избора Лукарски заяви, че СДС трябва да бъде в центъра на силна десница. Той подчерта, че обединение на дясното трябва да има и е убеден, че лидерите на партньорските формации са си взели поуките. Десният съюз обаче трябва да бъде на ясни принципи, посочи той:\"Силно дясно не е възможно само със СДС, но СДС трябва да бъде центърът. Нямам бърза работа да убеждавам нито Радан Кънев, нито Христо Иванов в момента. Моята работа се съсредоточава върху това, че трябва да заздравим СДС\", обяви Лукарски.>На 22-рата си редовна Национална конференция днес СДС провежда и таен вот за заместник-председатели, като за четирите места се състезават шестима кандидати.Форумът започна с констатация за тежкото състояние на партията след парламентарните избори. В речта си пред делегатите Божидар Лукарски се извини за провала на изборите и поиска прошка.На националната конференция беше прочетено и обръщение на председателя на ЕНП Жозеф Дол, който определя загубата на парламентарния вот като голямо отстъпление. Дол обещава подкрепа, но добавя, че само обединеният център-дясно има бъдеще.След загубата на изборите СДС няма право на държавна субсидия и сграда, гласи законът. Вече има заявени намерения на парламентарно представени партии към централата на \"Раковски\"134 . По повод съдбата на емблематичната за СДС сграда днес Лукарски каза, че ще иска и среща с премиера Бойко Борисов, за да постави въпроса за законови промени, чрез които партии от коалиции, преминали един процент на изборите, да могат да запазят централите си.", "date": "2017.05.13", "title": "Лукарски остава начело на СДС"}
{"url": "http://www.dnevnik.bg/sport/2017/05/13/2970599_guardiola_pozdravi_chelsi_i_obiavi_che_siti_shte_se/", "text": "Мениджърът на \"Манчестър сити\" Хосеп Гуардиола поздрави \"Челси\" за титлата във Висшата лига и добави, че всички в неговия отбор съжаляват, че изпуснаха шансовете си за първото място рано през сезона.  и направиха важна крачка към третото място в крайното класиране.\"Трябва да отдам заслуженото на \"Челси\". Днес играхме срещу шампиона от миналата година. С резултатите от последните два-три месеца сега \"Лестър\" можеше отново да е в позиция за участие в Шампионската лига. Именно заради това тази победа е много ценна\", каза испанецът.В следващия предпоследен кръг \"Сити\" ще играе срещу \"Уест бромич\". Гуардиола заяви, че ако отборът му спечели, математически ще си гарантира място в топ 4, но целта е завършване в тройката.\"Остават ни още двама мача и този беше много важен. Когато играеш срещу \"Лестър\", разбираш защо станаха шампиони миналата година\", добави той.Наставникът на \"гражданите\" коментира първия гол, при който футболистите на \"лисиците\" имаха претенции за засада на Рахим Стърлинг.\"Не знам дали той докосна топката. Съдията не говори за това положение. Ако искате, го питайте него. Поздравявам го (Робърт Мадли), че не зачете гола от дузпа на Марез. За първи или втори път виждам подобно нещо. Футболистите трябва да гледат в краката си и да внимават\", допълни Гуардиола.", "date": "2017.05.13", "title": "Гуардиола поздрави \"Челси\" и обяви, че \"Сити\" ще се подобри през следващия сезон"}
{"url": "http://www.dnevnik.bg/biznes/2017/05/13/2970598_rabotodatelite_poiskaha_zavurshvane_na_reformite_v/", "text": "Либерализацията в енергетиката да се довърши докрай. Това искат в писмо до премиера работодателите от КРИБ, АИКБ, БСК и БТПП.Либерализацията в електроенергетиката продължава над 10 години и все още не е завършена. В газовия сектор тепърва се правят първите стъпки към открит, прозрачен и пазарно-функциониращ модел. Ускорени реформи в енергетиката се проведоха в мандата на второто Ваше правителство при министър Теменужка Петкова. Настояваме тези реформи да продължат, за да се оздрави напълно сектора и да заработи реално и пълноценно в конкурентна среда, пишат от организациите.Те припомнят, че доклад на Световната банка също препоръчва стъпки за реформи и пълна либерализация.Според организациите са необходими решителни действия за недопускане на \"високоефективни когенерации\" да заобикалят регулаторните режими и да ползват субсидирани от обществото цени, работещи самоцелно за изключително производство на субсидирана енергия, а не като реални заводски генерации. Те дават като пример за такива мощности ТЕЦ \"Видахим\" и ТЕЦ \"Свищов\" както и някои оранжерийни стопанства.\"Очакваме и по-енергични действия за промяна на скандално неизгодните за потребителите на електроенергия в България договори с т.н. американски централи\", се казва още в откритото писмо.В него се подкрепя това държавните електроцентрали да продават през енергийната борса всичките количества, предназначени за свободния пазар. \"Само по този начин би се постигнала справедлива пазарна цена на електроенергията през новия регулаторен период при необходимата адекватна ликвидност, като по този начин се ограничат съществено възможностите за злоупотреби, клиентелизъм и непазарно преразпределение на финансови ресурси\", пишат работодателите.Те се противопоставят на това бившият шеф на НЕК Красимир Първанов да бъде назначен като заместник-министър на енергетиката. От асоциацията им посочват, че научили това от медиите и не искали да се месят в кадровите решения на правителството, но в конкретния случай не можели да останат безучастни \"към назначаване на човек с лоша репутация и коментирани зависимости в енергийните среди\".Те припомнят и че Първанов бе уволнен по време на първия кабинет на Борисов за превишаване на правомощия и подписване на ангажименти по строителството на АЕЦ \"Белене\".", "date": "2017.05.13", "title": "Работодателите поискаха завършване на реформите в енергетиката"}
{"url": "http://www.dnevnik.bg/zdrave/2017/05/13/2970603_onkobolna_osudi_zdravnoto_ministerstvo_da_i_plati_95/", "text": "Онкоболна пациентка осъди Министерството на здравеопазването да й плати 95 000 лева обезщетение, съобщава Нова телевизия.Така в рамките на няколко дни спечелените дела срещу ведомството стават две. И в двата случая пациентите са получили отказ за лечение в чужбина.Друго успешно дело срещу министерството е свързан отпадането на пръстовия отпечатък в болниците, който беше атакуван в съда от пациенти и болнични сдружения.По данни на неправителствени организации годишно държавата губи стотици хиляди левове от подобни обезщетения. Близо 40 дела са заведени от пациенти само за последната година.", "date": "2017.05.13", "title": "Онкоболна осъди здравното министерство да й плати 95 хил. лв."}
{"url": "http://www.dnevnik.bg/sport/2017/05/13/2970602_borusiia_dortmund_i_hofenhaim_shte_reshat_spora_za/", "text": "\"Борусия\" (Дортмунд) и \"Хофенхайм\" ще решат спора за третото място в Бундеслигата в последния кръг на първенството. И двата отбора имат по 61 точки. В 33-ия кръг жълто-черните завършиха при равенство 1:1 при гостуването си на \"Аугсбург\", а \"Хофенхайм\" постигна победа с 5:3 над \"Вердер.На стадион \"WWK арена\" резултатът беше открит в 28-ата минута, когато Макс овладя в половината на \"Борусия\" напредна и отправи удар, който беше отразен от Роман Бюрки, но вратарят прати топката право към исландския национал Алфред Финбогасон, който от близо не сгреши.Отговорът на отбора на Томас Тухел не закъсня и след четири минути Пиер-Емерик Обамеянг изравни след удар от дъгата на наказателното после, след като се възползва от недобре изчистена топка.През второто полувреме \"Борусия\" създаде повечето опасни положения, но Обамеянг, Рафаел Герейро и Шинджи Кагава направиха пропуски, като всеки път вратарят Андреас Луте се намесваше решително.Шампионът \"Байерн\" постигна впечатляваща победа над \"Лайпциг\", който ще завърши втори в класирането. Баварците се наложиха с 5:4. Отборът на Карло Анчелоти успя да навакса изоставане от 2:4.По два гола вкараха Тимо Вернер и Роберт Левандовски. Другите попадения за \"червените бикове\" реализираха Юсуф Поулсен и Марсел Забицер. Тиаго Алкантара и Дейвид Алаба също се разписаха, а Ариен Робен донесе успеха в шестата минута на добавеното време след пас на Томас Мюлер.Борбата за петото място, което дава право на участие в Лига Европа, и шестата позиция, от която се играе квалификация за турнира, също ще се реши в последния кръг. За тях спорят три отбора - \"Херта\", \"Фрайбург\" и \"Кьолн\". Пети е \"Херта\" с 49 точки, след това се нареждат \"Фрайбруг\" с 48 и \"Кьолн\" с 46.", "date": "2017.05.13", "title": "\"Борусия\" (Дортмунд) и \"Хофенхайм\" ще решат спора за третото място в последния кръг"}
{"url": "http://www.dnevnik.bg/sport/2017/05/13/2970624_karanga_vduhnovi_cska_za_pobeda_nad_cherno_more_v/", "text": "ЦСКА надигра и победи \"Черно море\" в двубоя от 32-ия кръг на Първа лига, който се изигра на стадиона в Каварна. Мачът завърши 1:0 с гол на нападателя Фернандо Каранга, като всички опасни положения бях пред вратата на \"моряците\". Отборът на Георги Иванов не успя да отправи нито един точен удар.Червените, които постигнаха третата си поредна победа, заемат второто място с 62 точки, като имат три повече от третия \"Левски\". Сините загубиха с 1:2 в петък гостуването си на \"Локомотив\" (Пловдив).\"Черно море\" завърши двубоя с 10 души, след като Стефан Станчев получи втори жълт картон в 78-ата минута и малко след това ЦСКА стигна до попадението си.В края на двубоя Антон Недялков съзнателно игра с ръка след опит на Пируло да пробие в наказателното поле отдясно и домакините имаха претенции за дузпа. Главният съдия Никола Попов и асистента му зад вратата отсъдиха, че нарушението е малко пред линията. Футболистът на червените получи жълт картон, а след прекия свободен удар до нищо опасно не се стигна.В добавеното време Кубемба можеше да вкара втори гол. Влезлият от пейката нападател получи от Недялков в наказателното поле и отправи моментален удар, но Емил Михайлов спаси, като отклони топката в напречната греда.През първото полувреме отборът на Стамен Белчев доминираше и още в началото Каранга отправи опасен удар с глава, но прати над вратата. В 36-ата минута Арсенио Нунеш отправи силен удар, който беше спасен от Михайлов, а при опита си за добавка Рубен Пинто не сполучи. Последваха пропуски на Меркадо и Густаво Кулма.\"Много трудно дойде тази победа. \"Черно море\" много добре се защитава. На почивката треньорът ни обясни, че трябва да имаме търпение и нещата ще се получат. Радвам се още веднъж помогнах на отбора и победихме. Следващият мач е още по-важен за нас\", каза голмайсторът Каранга.Той се разписа, след като засече с глава центриране отдясно на Станислав Манолев.ЦСКА ще играе срещу \"Локомотив\" (Пловдив) в следващия кръг, а \"Черно море\" ще се изправи срещу \"Дунав\".", "date": "2017.05.13", "title": "Каранга вдъхнови ЦСКА за победа над \"Черно море\" в Каварна"}
{"url": "http://www.dnevnik.bg/sport/2017/05/13/2970652_cska_ne_vodi_bitka_za_vtoroto_miasto_obiavi_milko/", "text": "ЦСКА не води битка за второта място, обяви административният директор на клуба Милко Георгиев след . Той посочи, че червените са по-добри от \"Левски\" и не е \"ненормално\" да са пред сините. ЦСКА е втори с 62 точки на три от отбора на Николай Митов. \"Искам да се разгранича от тези неща. На ЦСКА никога не е било самоцел второто място. Какво значи психологически предимство? Смятам, че сме по-добрият отбор от \"Левски\" и отборите зад нас. Не виждам нищо ненормално да сме пред тях. Битка за второ място аз не водя. И ЦСКА не води\", каза Георгиев.Той добави, че не е доволен от представянето срещу \"Черно море\", но посочи, че победата е най-важна.\"Без да обиждам отбора на \"Черно море\", трябваше по-рано да си решим мача и да е по-изразителна победата. Важното са трите точки. Пропускаме, какво да направя? Важното е, че бихме. Трети мач бием без да допускаме гол, мисля, че е ок\", допълни директорът.Наставникът на отбора Стамен Белчев каза, че двубоите срещу този съперник никога не са лесни и поздрави футболистите си желанието и старанието им.\"Радва ме, че създаваме положения, лошото е, че не ги реализираме. Може би прибързаността и това, че на моменти показахме неспокойствие, е проблем. Заслугата за добрите резултати е изцяло на футболистите, аз помагам с каквото мога. Смятам, че вървим в правилна посока и в края на първенството се надявам да има удовлетворение\", коментира той.Белчев отказа да говори за бъдещето си на \"Българска армия\", като обяви, че предпочита да остане тайна дали са водени преговори.", "date": "2017.05.13", "title": "ЦСКА не води битка за второто място, обяви Милко Георгиев"}
{"url": "http://www.dnevnik.bg/sport/2017/05/13/2970626_nadal_se_naloji_nad_djokovich_i_stigna_finala_v_madrid/", "text": "Рафаел Надал се класира за финала на турнира в Мадрид. Испанецът се наложи с 6:2, 6:4 над Новак Джокович.Надал се намира в страхотна форма и няма загуба от началото на сезона на клей, докато за Джокович това беше първи турнир, след като официално обяви, че се разделя с целия си треньорски екип.Сърбинът не успя да се противопостави на съперника си, който сервира силно в първата част и постигна два пробива, без да даде нито един шанс на опонента си.Във втората част носителят на 14 титли от Големия шлем направи нови два пробива и макар че Джокович се опита да се върне в мача, Надал затвори мача след час и 38 минути игра.\"Много добър резултат. Да спечели срещу Новак с такъв резултат, трябва да играеш наистина много добре, иначе е невъзможно\", каза испанецът. Джокович добави, че победата на Надал е напълно заслужена, защото играе на много високо ниво.Надал, който постигна първи успех над този съперник от финала на Ролан Гарос през 2014 г., може да спечели пета титла в Мадрид, като във финала в неделя ще се изправи срещу победителя от двубоя между Пабло Куевас и Доминик Тийм, които играят по-късно тази вечер.", "date": "2017.05.13", "title": "Надал се наложи над Джокович и стигна финала в Мадрид"}
{"url": "http://www.dnevnik.bg/zelen/2017/05/13/2970647_zavisheni_niva_na_uran_sa_izmereni_v_piteinata_voda_v/", "text": "Завишени нива на \"естествен уран\" са измерени в питейната вода в община Димитровград, в мрежата на село Върбица. За това са инфрмирали от областната администрация в Хасково, цитирани от БиТиВи. Данните са от проба в Националния център по радиология и радиационна защита от 11 май 2017 г.В тази връзка се ограничава ползването на вода за питейни нужди във Върбица. Водата обаче може да бъде ползвана без проблем за хигиенни цели, гласи още съобщението на администрациятаРегионална здравна инспекция в Хасково е издала предписание на управителя на ВиК - Димитровград за осигуряване на питейна вода - бутилирана или от водоноски, за населението на селото. При получаване на нови резултати периодично ще бъде предоставяна информация.Временната парламентарна комисия за установяване на причините за наличие на уран във водата на Хасково ще проведе открито заседание в областна администрация - Хасково идния понеделник от 16 часа, съобщава още пресслужбата на администрацията.В работата се предвижда да участват главният санитарен инспектор д-р Ангел Кунчев, кметовете на Хасково и Димитровград, управителите на ВиК - дружествата и експерти от компетентните ведомства.", "date": "2017.05.13", "title": "Завишени нива на уран са измерени в питейната вода в община Димитровград"}
{"url": "http://www.dnevnik.bg/sport/2017/05/13/2970655_cvetana_pironkova_otpadna_v_kvalifikaciite_v_rim/", "text": "Цветана Пиронкова отпадна в квалификациите на турнира от сериите \"Мастърс\" в Рим. Пловдивчанката отстъпи пред американката Бетани Матек-Сандс след 6:7(6), 4:6. Срещата продължи малко над два часа.Пиронкова имаше преднина в първия сет с 4:2. При 5:4 българката сервираше за спечелване на сета, но допусна обрат.Матек-Сандс стартира с пробив втория сет, който беше веднага върнат. Американката проби отново за 5:4, след което сервира за мача. Тя поведе с 40:0 и направи две двойни грешки, но при третия мачбол успя.Пиронкова си тръгва с една точка за ранглистата, където е №74. За последно Пиронкова записа победа на 12 февруари срещу Евгения Родина в квалификациите в Доха.Григор Димитров ще започне участието си в италианската столица срещу аржентинеца Хуан Мартин дел Потро. До момента двамата са играли четири срещи, като сребърният медалист от олимпийските игри в Рио 2016 има четири победи. Димитров и Дел Потро никога не са играли един срещу друг на клей.", "date": "2017.05.13", "title": "Цветана Пиронкова отпадна в квалификациите в Рим"}
{"url": "http://www.dnevnik.bg/bulgaria/2017/05/13/2970662_oshte_dva_pametnika_na_kulturata_moje_da_budat/", "text": "След разрушаването на така наречената Двойна къща в София с разрешението на бившия министър на културата Вежди Рашидов, който отмени този й статут, сега това може да се случи с още две. Това се разбира от репортаж на БиТиВи.Едната къща се намира на няколко метра от вече разрушената - на улица \"6 септември\" 49. Малко след отмяната на статута й тя се сдобива с нови собственици. До няколко месеца ще изникне нов хотел, твърди телевизията.Имотът е собственост на компанията \"Сънхотелс\". Наемателите в сградата са предупредени, че скоро трябва да напуснат.В съседство също има къща, която е паметник на културата. Според живеещите в района, след като се построи хотела, и тя ще бъде съборена, твърди в репортажа си телевизията.На няколко метра има следи от още един паметник на културата, отстъпил място на новостроящ се хотел. Планът е предвиждал адаптация на старата сграда към новата, но са запазени само няколко тухли от фасадата.", "date": "2017.05.13", "title": "Още два паметника на културата може да бъдат съборени в София"}
{"url": "http://www.dnevnik.bg/sport/2017/05/13/2970659_arsenal_se_dobliji_na_tochka_ot_top_4_sled/", "text": "\"Арсенал\" победи \"Стоук сити\" като гост и се доближи на точка от топ 4. \"Топчиите\" се наложиха с 4:1 след голове на Оливие Жиру, който се разписа на два пъти, Месут Йозил и Алексис Санчес. Точен за \"грънчарите\" беше нападателят Питър Крауч, който влезе на мястото на Джо Алън през второто полувреме. Двуметровият футболист прати топката във вратата на Петър Чех с ръка, но това остана незабелязано от съдиите.\"Арсенал\" събра 69 точки на петото място. Четвъртият \"Ливърпул\" има 70, като в неделя \"мърсисайдци\" гостуват на \"Уест хем\". Шести е \"Манчестър юнайтед\" с 65, който ще играе срещу \"Тотнъм\" на \"Уайт харт лейн\" също в неделя.През първото полувреме отборът на Арсен Венгер надигра съперника си. В деветата минута Шкордан Мустави принуди Джак Бътланд се намесва решително с удар, насочен точно под гредата, а малко след това Начо Монреал удари греда, след като засече с глава центриране отдясно.Три минути преди края на частта Жури откри. Френският национал завърши атака, при която Ектор Бейерин проби в наказателното поле и подаде успоредно на голлинията.В 55-ата минута Йозил направи 2:0. Той беше изведен от Сансеч и между двама защитници технично завърши.След това отборът на \"Стоук\" погледна по-смело към вратата на Чех и в 68-ата минута Марко Арнаутович центрира отляво и на близката греда Крауч скочи и вкара. Той обаче игра с ръка, но съдиите не видяха ситуацията.Последва натиск на \"грънчарите\", но устремът им беше спрян с трети гол в 76-ата минута. Бейерин подаде към Санчес пред наказателното поле и чилиецът проби, след което с десния крак прати покрай Бътланд. Санчес почувства болка малко преди попадението и след като се разписа беше сменен.Крайното 4:1 оформи Жиру в 80-ата минута, когато отправи удар от движение след пас на Аарън Рамзи.\"Арсенал\" вкара четири или повече гола в пет мача през този сезон за първи път от сезон 1936-37. В следващия кръг \"топчиите\" играят срещу \"Съндърланд\" на 16 май, на 21 май - срещу \"Евертън\", а шест дни по-късно излизат срещу \"Челси\" във финала на ФА къп.", "date": "2017.05.13", "title": "\"Арсенал\" се доближи на точка от топ 4 след категоричен успех над \"Стоук сити\""}
{"url": "http://www.dnevnik.bg/politika/2017/05/13/2970645_sds_se_predlaga_za_obedinitel_na_desnite/", "text": "В СДС са убедени, че само обединени, десните и десноцентристките сили ще бъдат истинската алтернатива на антиевропейските настроения и примамливия популизъм. Обединеното дясно трябва да бъде носител на европейското бъдеще на България и да я превърне в силна и модерна държава. Това се казва в декларация на Националната конференция на СДС, която по-рано. След тайно гласуване за негови заместници бяха определени Емил Кабаиванов, Румен Христов, Борислав Миланов и Костадин Марков.От СДС се обявяват за последователна политика на координиране и консолидиране на действията на всички демократични политически партии и граждански организации, на всички десни и дясно-центристки политически субекти, което да доведе до реалното им обединение. \"СДС е против братоубийствената война в дясното политическо пространство и призовава за прекратяването й!\", пише във финалната декларация на организацията.Нейн основна цел е да се превърне в обединител на дясното. Съюзът на демократичните сили започва работа по създаването на Нова Българска национална доктрина, която предложихме в програмата на Реформаторския блок за последните избори, обявяват от там.", "date": "2017.05.13", "title": "СДС се предлага за обединител на десните"}
