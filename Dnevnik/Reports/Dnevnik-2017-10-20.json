{"url": "http://www.dnevnik.bg/sport/2017/10/20/3063449_grigor_dimitrov_se_klasira_za_finalite_na_atp_za_pruv/", "text": "Григор Димитров постигна  целта, която си постави по-рано през сезона , и за пръв път в кариерата си се класира за финалите на АТП в Лондон. Заключителният турнир за годината ще се проведе от 12 до 19 ноември. Мястото на българския тенисист сред осемте участници в надпреварата беше потвърдено след отпадането на Кевин Андерсън от турнира в Стокхолм. Южноафриканецът загуби с 6:7 (1), 6:7 (1) от Фернандо Вердаско. По-рано Димитров си осигури място в полуфиналите в шведската столица след  успех с 6:3, 6:4 срещу Миша Зверев . \"Много съм щастлив. Хубаво е, че успях да се справя в два сета. Знаех, че няма да е лесно, но в същото време усещах, че поддържам много добро темпо през целия мач\", каза българинът след победата срещу Зверев. Финалният турнир на АТП събира най-добрите осем тенисисти през сезона. В момента Димитров е шести с 3500 точки. Дотук през 2017 г. българинът спечели три титли,  включително и най-голямата в кариерата си - от мастърса в Синсинати . Освен това игра полуфинал на Australian Open. До момента сигурни участници във финалите на АТП са водачът в световната ранглиста Рафаел Надал, рекордьорът по титли от Големия шлем Роджър Федерер, Александър Зверев, Доминик Тийм и Марин Чилич. Финалистите са разпределени в две групи по четирима, като играят всеки срещу всеки през ден. След това предстоят полуфиналите и финалът.", "date": "2017.10.20", "title": "Григор Димитров се класира за финалите на АТП за пръв път в кариерата си"}
{"url": "http://www.dnevnik.bg/sport/2017/10/20/3061957_tri_sa_mnogo_pet_sa_malko_kakvo_e_budeshteto_na/", "text": "За милиони хора по света бягането е страст, а участието в маратони съчетава върховното изпитание на духа и физическата подготовка с чистата емоция от преживяването. В последните години този спорт (във всичките му разновидности) постепенно набира скорост и в България. Обществото на бегачите се разширява и интересът расте. И ако допреди пет години в страната традиционно се провеждаше само един класически градски маратон -  този в София , то броят им вече скочи на пет. Освен в столицата, в през последните две години се състояха състезанията в Плевен, Пловдив, Варна и Стара Загора. Помежду си те имат много прилики, но и разлики, които поставят важни въпроси за бъдещето на маратоните и развитието на бегаческата култура в страната. Колко много бягаме Увеличаването на интереса към бягането логично доведе до нарастването на броя на състезанията и в частност на маратоните. Софийският маратон има дълга традиция, като миналата седмица се проведе за 34-и път. През 2014 г. беше създаден и този в Плевен. През 2016 г. дойде истинският \"бум\" - тогава стартира и пловдивският, а успоредно с това беше поставено началото на веригата \"Бягането - начин на живот\". В нея влязоха общо три маратона - традиционният в София, към който се присъединиха и тези във Варна и Стара Загора. За маратоните от веригата  спортното министерство отпусна 200 хил. лева . За да се измери успехът на един маратон, трябва да се вземат предвид много фактори. За разлика от други големи събития в професионалния спорт, тук спортните резултати са важни, но не са единственият елемент за оценка. Ключова е масовостта, а това води със себе си и икономическия ефект, тъй като този род събития могат да привличат стотици и дори хиляди туристи от страната и чужбина в съответния град. Резултатите показват, че макар и с малки стъпки маратонът в София върви в правилната посока. Броят на участниците в него расте непрекъснато, като тази година организаторите отчетоха включването на над 700 чужденци (около 40% ръст). Той е и единственият от веригата \"Бягането - начин на живот\", който осигурява голяма част от финансирането си чрез спонсори. Тази година около 105 хил. лева са били осигурени от \"Уиз ер\" и останалите партньори, обяви пред \"Дневник\" Анатоли Илиев, който е сред организаторите на трите маратона от веригата. Отделно Столичната община е отпуснала 23 хил. лева. Големият проблем пред събитието в София е трасето, което търпи критики от част от запалените бегачи. Надеждите им са, че занапред маршрутът ще бъде по-разнообразен и ще се състои от до две обиколки. \"Въпросът за трасето винаги е бил актуален. То е лицензирано от международната федерация до 2020 г. и засега нямаме възможност да правим промени\", обясни Илиев, като уточни, че организаторите се съобразяват с ремонтите в София. Въпреки това с колегите му ще направят опит за 2019 г. да бъдат направени промени. \"Сега денивелацията е по-голяма, отколкото трябва, и има два остри завоя, които ще опитаме да избегнем\", посочи той. Организаторите отчитат като положителен знак ръста на участниците и в частност на чужденците в София. Маратонът в София е поел по прав път, но все още изостава от сравними маратони в столиците на съседните страни - като Белград, Букурещ (който се проведе за десети път) и Скопие. Тема за размисъл При по-новите български маратони се открояват два различни модела. Тези в Плевен и Пловдив са стъпили на пазарен принцип, докато двата във Варна и Стара Загора все още се носят от инерцията на държавната подкрепа. Бюджетът на събитието в Плевен е 37 хил. лева, като общината е осигурила 5000 лева. В Пловдив тази година общината е отпуснала 20 хил. лева. Останалите приходи на събитието са дошли от такси за участие и от спонсори в съотношение около 35% към 65%, обясни пред \"Дневник\" Милена Ален от екипа, организиращ маратона в Пловдив. Маратоните във Варна и най-вече в Стара Загора все още се опитват да се утвърдят и да привлекат почитатели. При тях много се разчита на наградния фонд от парите, отпускани от спортното министерство, за да се спечели интересът на чуждестранни бегачи, които пък да вдигнат нивото и да постигнат по-добри времена. Разчита се и на местните общини, които тази година са дали по 50 хил. лева, но пък липсват парите от спонсори. Според Станислав Георгиев, който с клуб \"Бегач\" е в основата на организацията на плевенския маратон, много важен е въпросът дали маратоните във Варна и Стара Загора имат устойчивост, за да не се окажат \"еднодневки\" при евентуална политическа промяна. Важен е и въпросът за програмата на маратоните. А за 2018 г. тя е интересна - четири от петте състезания в България са събрани между 1 април и 20 май. Любопитно е, че маратонът във Варна е на 13 май, което е извън летния сезон и вероятно също поставя тема за размисъл. Друг проблем пред състезанието във Варна е свързано с трасето, като организаторите са наясно и търсят варианти за излизане от Морската градина. \"Варненският маратон е много атрактивен, като тази година имаше 14 съпътстващи събития. Така че при него е постижимо да се получи масово събитие\", каза Илиев. Колкото поеме пазарът Всички замесени в организацията на маратоните в България отчитат развитието на бегаческото общество и посочват, че е необходимо време, за да се дават оценки. Пред въпроса малко или много са пет маратона по-скоро стоят други - дали има стратегия, ясно поставени цели и как се организират те. \"Тук важи пазарният принцип - търсенето определя предлагането. Важно е организаторите да си дадат сметка какво търсят - високи спортни резултати или да имат цялостна пазарна стратегия\", смята Георгиев. \"Трябва да минат четири-пет години, за да се видят истинските резултати от работата ни. Сега в движение се стараем да увеличаваме ползите и да изчистваме грешките\", посочи Илиев. Проверката на времето ще покаже най-ясно каква е оценката, смята и Милена Ален. \"Безспорно повечето събития в последните години, в това число не само маратони, генерират голям интерес и повишаването на популярността е факт. Но както маратон \"Пловдив\", така и всички останали, ще трябва да понесат проверката на времето, за да можем реално да оценим ефекта им. Ако с общи усилия успеем да преобърнем негативната тенденция в българското общество на налагащи се вредни навици и застоял начин на живот, това ще бъде най-голямата награда за усилията ни, и тогава броят на състезанията няма да има никакво значение\", заяви тя пред \"Дневник\". При създаването на веригата \"Бягането - начин на живот\"  спортният министър Красен Кралев каза пред \"Капитал\" , че ако има успех, тя може да се разшири със състезания в Бургас и Русе. Илиев посочи, че засега трите маратона в програмата, в която влизат и пет шосейни пробега, са оптималният вариант. От друга страна, нарасналият интерес към този спорт показва, че при правилно развитие, в България има място дори за повече събития, стига да са пълни със съдържание и участници.", "date": "2017.10.20", "title": "Три са много, пет са малко: какво е бъдещето на маратоните в България"}
{"url": "http://www.dnevnik.bg/biznes/2017/10/20/3063281_masloto_izchezva_ot_frenskite_supermarketi/", "text": "Най-големите потребители на масло в света, французите, се сблъскват с недостиг на този продукт поради връщането на интереса към животинските мазнини, дълго смятани за вредни, предаде Франс прес. \"В резултат на недостиг на френско мляко, доставчиците не са в състояние да изпълняват поръчките ни за масло\", гласи надпис в един от френските супермаркети. Това е много неприятно за французите, които са шампиони по потребление на масло с 8.2 кг годишно на човек. След тях се нареждат датчаните (6.4 кг годишно) и Германците (6.1 кг), по данни на Международната млечна федерация (IDF). В основата на този недостиг е засиленото търсене както в развитите, така и в развиващите се страни на продукта, отхвърлян в продължение на 30 години от специалистите по храненето, но и в резултат големия апетит към кроасаните и други лакомства с масло, най-вече в Китай. Едновременно с бума в търсенето намалява производството на най-големия износител на мляко в света - Нова Зеландия, както и на Европа, където отмяната на млечните квоти преди две години предизвика свръхпроизводство и спад на цените, принуждавайки животновъдите да намалят млеконадоя. В резултат на това цените хвръкнаха - от 2500 евро за тон през април 2016 година маслото поскъпна до 7 хил. евро миналото лято.  Увеличението е с 60 процента за една година, като през август килограм масло е достигнал 6.7 евро, според официални данни, цитирани от Асошиейтед прес. Наскоро от Държавната комисия по стоковите борси и тържищата съобщиха, че и в България за година маслото е поскъпнало с 50%. Причината за това е предпочитанието на преработвателите да влагат млякото в продукти, различни от масло. ", "date": "2017.10.20", "title": "Маслото изчезва от френските супермаркети"}
{"url": "http://www.dnevnik.bg/bulgaria/2017/10/20/3062643_koi_e_vinoven_za_piar_krizata_na_ban/", "text": "Пиар специалистът, заявил в съобщение до медиите, че \"не прави чест на представителите на българското правителство да приписват заслугите си\" [за признаването на бългаското малцинство в Албания] единствено на себе си и дори да не споменат за ключовият принос на БАН\", е получил ултиматум да напусне по собствено желание или да бъде уволнен дисциплинарно за уронване на престижа на институцията, съобщи той във \"Фейсбук\". В  групата \"Кой е БАН\" , която призовава \"да се обединим всички учени, журналисти и граждани, които искаме да запазим честта и достойнството си, а не само столовете и хляба си\" д-р Петър Кърджилов (да не се бърка с кинокритика със същото име) от Института за етнология и фолклористика с етнографски музей (ИЕФЕМ-БАН) заявава, че няма да напусне, защото не неговото съобщение, а последвалите опровержения на Академията и института \"обиждат със сервилността към политиците, както моето, така и достойнството на цялата научната общност\". И твърди, че е бил информиран от началника си, че Кризата започна на 14 октомври, когато от имейла на ИЕФЕМ-БАН бе разпратено съобщение (вж. изображението за пълния текст), което подчертава десетгодишния труд на учени от БАН и конкретно доц. Веселка Тончева за признаването на българското малцинство в Албания и застъпничеството й пред депутати. В него фигурираше изречението \"Не прави чест на представителите на българското правителство да приписват заслугите за този \"исторически пробив за България\" (по думите на премиера г-н Бойко Борисов) единствено на своите \"изключителни дипломатически усилия\" и дори да не споменат за ключовия принос на БАН\". След като това стана тема в медиите, на 16 октомври последваха  серия опровержения  от БАН и ИЕФЕМ,  първото от които гласеше , че \"признаването на българското малцинство в Албания е изключителен успех на правителството на Бойко Борисов\", а \"усилията на учените винаги са били насочени към това да подпомагат българската държава.\" Резкият обрат в посланията стана повод за още повече публикации. Петър Кърджилов смята, че съобщението му е било изтълкувано от някои медии манипулативно, но именно опроверженията са нанесли истински удар по престижа на БАН. \"На 15 октомври (неделя) вечерта ми се обади директорът на ИЕФЕМ и ми каза, че премиерът Борисов се е обадил на председателя на БАН акад. Юлиан Ревалски, бил много ядосан и му искал обяснение за публикациите в медиите по темата. Ревалски, на свой ред вбесен, се обадил на директора на ИЕФЕМ доц. Петко Христов и му наредил незабавно човекът, който е замесен в това да бъда освободен. [...] Ръководството на ИЕФЕМ ми казаха, че изпратеното от мен е \"огромен гаф\", при това седмици преди гласуването на бюджета, от който е част и бюджетът на БАН, че неизбежно ще се прекрати работата ми в института по един от двата начина!\", пише той. бяха отречени от пресцентъра на министерския съвет, от този на ръководството на БАН и от самия доц. Петко Христов пред \"Дневник\". От правителствената пресслужба определиха скандала като изкуствено създаден и посочиха, че публикацията на премиера във \"Фейсбук\" завършва именно с благодарности към всички, работили в последните години за признаването на българското малцинство. Доц. Христов подчерта пред \"Дневник\", че ИЕФЕМ е отделно юридическо лице и като негов директор не е получавал писмени или устни искания да освобождава служител. без да съгласува с ръководството на института да прави политически спекулации. Това е липса на всякакъв професионализъм\", заяви доц. Христов пред \"Дневник\", като допълни, че писмото на своя сметка пренебрегва приноса на други учени, а и политици още от времето на президентите Жельо Желев и Петър Стоянов. \"Опитът да се противопоставят усилията на политичи и учени е нещо недопустимо, още повече когато това не е съгласувано. Той не го е съгласувал дори със самата Веселка Тончева\", подчерта директорът на ИЕФЕМ-БАН. Доц. Христов категорично отрече председателят на БАН да му е оказвал натиск и да е споменавал разговор с премиера Борисов. \"Акад. Ревалски ми посочи противопоставянето в нашето съобщение, но не сме говорили за натиск. Г-н Кърджилов се опитва да представи случая като спекулация на медиите, но всъщност спекулира той.\" На въпроса дали бързото  опровержение на ръководството на академията , в което се говори за \"изключителен принос на правителството на премиера Бойко Борисов\" не представлява също уронване на престижа, доц. Христов насочи към  отделното опровержение на ИЕФЕМ към БАН . \"То е различно. Фактологически ясно. Признаването на българското малцинство в Албания е политически акт и съответно е резултат от усилията на политиците\". Институтът и академията са отделни юридически лица със собствени пиар екипи. От този на БАН заявиха пред \"Дневник\", че г-н Кърджилов не е уволнен и също отрекоха за телефонен разговор между ръководството на академията и правителството. Но отказаха друг коментар, включително на обвиненията в сервилност. \"Раболепна\" нарече позицията на академията и членът на общото й събрание проф. Лъчезар Аврамов. \"Жалко е, но може би трябва да се напомни, че учените не са обслужващ персонал на правителствата, а именно политиците на власт са \"слуги на народа\", които дължат благодарност към нашите колеги, допринесли за постигнатия успех\", написа той в социалната мрежа. Петър Кърджилов заяви, че не е била налагана практика да съгласува изявленията си. Той стои зад думите в прессъобщението си, с които \"...е изразено недоволство, както моето лично, така и това на мои колеги, скоито съм говорил - срещу политиците, заради това, че загърбват работата и усилията на учените. А после ни атакуват. Помните думите на Симеон Дянков, Менда Стоянова и много други.\" Посочва, че писмото му не противопоставя постиженията на учените на политическите, а само напомня за тях и случаят наистина е поставил приноса на БАН на дневен ред. Пише, че е създал фейсбук групата \"...не толкова в моя подкрепа, колкото в подкрепа на работата на всички честни и достойни учени в Академията и в България. Повечето получаваме заплати от 400 и няколко лева - колкото тези на хигиенистките в БАН, но с тази разлика, че работим в пъти повече време, а и работата ни е малко по-различна. [...] Създадох страницата, за да се обединим всички учени, журналисти и граждани, които искаме да запазим честта и достойнството си, а не само столовете и хляба си!\"", "date": "2017.10.20", "title": "Кой е виновен за пиар кризата на БАН"}
{"url": "http://www.dnevnik.bg/biznes/2017/10/20/3063328_asociacii_suzdadoha_kamara_na_avtoservizite/", "text": "Няколко асоциации учредиха Национална камара на автосервизите в България. Това стана по време на провеждащия се в София автомобилен салон. Безопасността на автомобилите зависи в голяма степен и от качествените ремонти, извършвани в регистрирани сервизи от обучени монтьори - в тази посока ще работи новосъздадената камара, съобщават от там. Учредители на сдружението са 5 браншови организации, които на практика обхващат почти всички дейности по сервизиране и поддръжка на автомобила: Съюзът на механичните автосервизи, Асоциацията на авторепаратурните сервизи, Асоциацията на автогаз-сервизите, Асоциацията на фирмите работещи с автогуми и Съюзът на ключарите и автоключарите в България. Общата цел на камарата е запълването на законово-нормативния вакуум в автосервизния бранш – липсата на правила и законова рамка, регламентиращи авторемонтната дейност, заяви Владимир Дочев, председател на Управителния съвет на новата организация. \"Повишава са броят на пътните инциденти, причинени от неизправни автомобили, поради неправилни и некачествени ремонти и поддръжка, извършени от нискоквалифициран персонал и с резервни авточасти със съмнително качество. Има огромен брой сервизи, работещи в \"сивия\" сектор, които предлагат услуги със съмнително качество и не поемат гаранции за извършената дейност\", подчерта Дочев. По думите му България остава единствената страна в Европа, в която ремонтът на изключително отговорни системи и агрегати в автомобила (кормилна, спирачна и др.) често се извършва от неправоспособни и несертифицирани механици, което нерядко води до тежки последици. Владимир Дочев допълни, че се наблюдава тенденция към занижаване престижа на професията автомеханик, липсват добре подготвени и мотивирани специалисти, които да отговорят на нуждите на бързоразвиващия се автомобилен сектор. Затова Националната камара на автосервизите в България възнамерява да действа като обединител на усилията за повишаване на пътната безопасност в България. Камарата е отворена структура и в нея могат да членуват всички фирми, работещи в авторемонтния сектор. От камарата смятат, че трябва да има регистрационен режим за фирмите в бранша. \"Некачествено извършваните ремонти и техническо обслужване на пътните превозни средства е един от факторите с висок риск за безопасността на движението по пътищата и опазване на околната среда. Много от ремонтите на автомобили се извършват от квартални, нерегистрирани и полулегални сервизи, които в по-голямата си част не познават и не спазват изискванията на производителите за техническо обслужване на автомобилите, както и не носят никаква отговорност за качеството на извършените ремонти и последствията от тях\", посочва Татяна Груева, изпълнителен директор на Асоциация на автомобилните производители По думите й регистрационният режим ще позволи последващ контрол от страна на компетентните органи и ще се подобри техническото състояние на парка, което е пряко свързано с безопасността. \"От друга страна, това би дало възможност на потребителите да имат информация къде се намира сервиза, каква е неговата дейност, че е легален и че ремонтът ще има гаранция\", допълни още тя. За постигане на целите си камарата ще съдейства за създаване и поддържане на Централен професионален регистър на автосервизите в България, ще представлява своите членове и защитава в съответствие с националното законодателство професионалните им интереси, ще дава становища и участва в изготвянето на нормативни актове за бранша, ще подпомага разработването на специализирани стандарти за бранша, ще разработва кодекс на професионалната етика и др.", "date": "2017.10.20", "title": "Асоциации създадоха камара на автосервизите"}
{"url": "http://www.dnevnik.bg/zelen/2017/10/20/3063322_zashto_novata_veloaleia_v_gradinkata_kristal_vuzmuti_i/", "text": "Велосипедистите в София, които са все повече през последните години и имат нужда от безопасна велоинфраструктура, обичайно приемат с одобрение и възторг нови алеи, където могат да карат в столицата. Все по-често обаче се появяват неадекватни и недобре изпълнени решения. В края на тази седмица крайно недоумение и възмущение предизвика новата велоалея, която пресича цялата градинка на \"Кристал\" и не оставя място за пешеходците. От \"Велоеволюция\" я определят по-скоро като \"опасване с жълта боя на знаковата градинка\" \"На това място, където не остава никакво място за пешеходците, маркировката на велоалеята е прекъсната, което означава, че хората без колела имат право също да навлизат в нея,\" обясни ръководителят на дирекция Управление и анализ на трафика към Столичната община Димитър Петров за \"Дневник\". \"Дневник\" очаква и отговори от общината за това как и кога е определено мястото на велоалеята, безопасна ли е тя за пешеходците, къде ще бъдат преместени стоянките за таксита, направени ли са анализи какво влияние на трафика ще окаже велоалеята и какво показват те, както и как се очаква автомобилите, които зареждат търговските обекти по улицата, да продължават да изпълняват тази дейност, без да пречат на трафика. По този повод велосипедната общност поставят въпроса защо продължават да се харчат обществени средства за некачествено изпълнение на иначе нужни проекти. \"Несъмнено е, че отговорност носи преди всичко управлението на Столична община, но последствията в ежедневието ги понасяме ние,\" коментират от организацията.  Според Велоеволюция вероятно обяснение за недоразумението на Кристал е, че някой е сметнал алеите в градинката за логично продължение на велоалеята по бул. Г.С.Раковски. \"Вероятно и това е \"качествена велоалея, свързана в мрежа\" според обещанията и заявките на кмета Фандъкова и главния архитект Здравко Здравков,\" посочват от организацията. От \"Велоеволюция\" припомнят, че всяка инфраструктура е резултат от планиране и проектиране, което преминава през редица етапи на одобрение. Крайното решение следва да потвърди законосъобразност и безопасност. Решението се взема от служители на Столичната община и СДВР, отдел \"Пътна полиция\". \"В сложната йерархия на планове, проекти и вземане на решения обаче има нередности и дори законо-нарушения, които се натрупват с години.\"", "date": "2017.10.20", "title": "Защо новата велоалея в градинката \"Кристал\" възмути и велосипедистите"}
{"url": "http://www.dnevnik.bg/evropa/zemedelie/2017/10/20/3063352_kvotata_za_ulov_na_kalkan_v_cherno_more_shte_bude/", "text": "За първи път от няколко години насам България е успяла да договори увеличение на квотата за улов на калкан в Черно море, става ясно от съобщение на земеделското министерство. На последното заседание на комисията по рибарство за Средиземно море в Черна гора, на което са се обсъждали мерки и за Черно море, е взето решение за увеличение на квотата с над 32%. Така корабите, плаващи под флага на България и Румъния в Черно море, ще имат право на улов от общо 114 тона калкан при настоящите 86.4 тона. \"Това е сериозен успех за България предвид голямото значение на този вид риболов за сектора и предизвикателството за създаване на условия за равнопоставеност между всички черноморски страни\", се казва в съобщението на министерството. ЕК налага годишно квоти за улова на калкан и цаца в Черно море с цел запазване на популацията им. Досега България получаваше заедно с Румъния квота от 86.4 тона за калкан като през годините имаше идея тя бъде намалена, заради което и рибарите периодично се готвеха за протести. Същевременно наложената квота за улов на цаца, която е над 8 хил. тона за България, обикновено не се оползотворява напълно.", "date": "2017.10.20", "title": "Kвотата за улов на калкан в Черно море ще бъде увеличена с над 30%"}
{"url": "http://www.dnevnik.bg/biznes/2017/10/20/3063348_zasilvat_se_proverkite_za_nezakonen_dobiv_na_durvesina/", "text": "С наближаването на отоплителния сезон нарастват бракониерските набези в горските територии, съобщават от Министерството на земеделието. Само в последните три седмици броят на извършваните проверки е нараснал почти двойно. От предприятията и регионалните дирекции по горите уточняват, че това е във връзка с неотдавна започналия ловен сезон и вече настъпващия отоплителен период. Показателно за неотклонно следваната тенденция на засилване на контрола в горите е, че от началото на лятото до момента са извършени над 60 хил. регулярни проверки от инспекторите на Изпълнителната агенция по горите (ИАГ) и 16-те регионални дирекции по горите и близо 80 хил. - от мобилните екипи и горските стражари на 6-те държавни предприятия. Отделно се извършват и проверки от командировани екипи на агенцията. Проверките са ежедневни и служителите по контрол и опазване на горите проверяват обектите, в които се добива дървесина, произходът, количеството и законността на превозваната дървесина, транспортните средства и физическите лица, извършващи дейност в горите, както и складовете, в които се преработва и съхранява дървесина. От Изпълнителната агенция по горите припомнят на гражданите, че периодът, когато хората купуват дърва за огрев, в много случаи се използва от нарушители за извършване на незаконна сеч, превоз и продажба на незаконно добита дървесина или с нередовни документи. Често хората, живеещи предимно в малките населени места, загрижени да осигурят отоплението си, не обръщат внимание на това дали купените от тях дърва за огрев са маркирани и не изискват превозен билет. Важно е да се знае, че проверки се правят и за законността на купените от гражданите дърва за огрев, като при установяване на нарушения се съставят актове и се налагат санкции, а самите дърва се отнемат. Само от септември досега горските инспектори са извършили над 2000 такива проверки. Ръководството на министерство на земеделието, храните и горите и на горското ведомство призовава гражданите да бъдат внимателни и да купуват само законни дърва за огрев, като изискват нужните придружаващи документи. Важна предпоставка за намаляване незаконните набези в горите е съдействието на обществеността и проявената бдителност и непримиримост към бракониерските прояви и към нарушителите. Институциите призовават при нередности информация да се подава на телефон 112 и на телефона на агенцията за сигнали за корупция и нарушения в горите 080020800. Създадена е система за незабавно реагиране, като се извършват проверки на място и се предприемат съответните действия.", "date": "2017.10.20", "title": "Засилват се проверките за незаконен добив на дървесина"}
{"url": "http://www.dnevnik.bg/sport/2017/10/20/3063353_moci_popadna_v_idealniia_otbor_na_kruga_v_liga_evropa/", "text": "Защитникът на \"Лудогорец\" Козмин Моци попадна в идеалния отбор на Лига Европа след третия кръг в груповата фаза. Румънският футболист беше оценен високо за играта си в мача с \"Брага\". Българският шампион направи много важна стъпка, като  победи с 2:0 като гост . Моци вкара с глава първия гол и игра стабилно в защита. В сайта си УЕФА посочва, че 32-годишният бранител на \"Лудогорец\" получава най-висока оценка сред играчите на поста си. Моци е направил десет изчиствания на топката и има 16 успешни действия в защита, показва статистиката на uefa.com. В общото класиране за най-добрите футболисти в турнира през сезона Моци се изкачва с 345 места и е 116-и. \"Реал сосиедад\" има най-много футболисти в идеалния отбор - трима, благодарение на гръмката си победа с 6:0 срещу \"Вардар\" в Скопие. С двама играчи е  воденият от Станимир Стоилов \"Астана\", който се наложи с 4:0 срещу \"Макаби\" (Тел Авив) .", "date": "2017.10.20", "title": "Моци попадна в идеалния отбор на кръга в Лига Европа"}
{"url": "http://www.dnevnik.bg/bulgaria/2017/10/20/3063232_suvetut_po_sudebna_reforma_ne_podkrepi_bonusite_za/", "text": "Съветът по съдебна реформа на извънредно заседание днес, свикано от министъра на правосъдието Цецка Цачева, не подкрепи промените в Закона за съдебната власт, които  правната комисия прие снощи . Съветът реши министър Цачева да представи становищата и по трите важни текста в проекта пленарната зала на Народното събрание при второто гласуване на законопроекта за ЗСВ, съобщиха от Министерството на правосъдието.. В четвъртък мнозинството в правната комисия не се съгласи да изчака днешното заседание на съвета, за да чуе становището му, и побърза късно вечерта да гласува промените. Най-любопитната реплика срещу изчакването дойде от председателя на комисията Данаил Кирилов: \"...Едва ли не парламентът трябва да се съобразява със съвет, създаден с постановление на МС, нещо като контрол! Утре някой ще свика форум в Червената къща, в Зелената къща\", заяви Кирилов, игнорирайки смисъла от съществуването на съвета, в който различни професионални и граждански организации и експерти обсъждат и изказват становища по законопроектите в правосъдието. Във връзка с предложенията за допълнително материално стимулиране от 6 заплати на магистратите в специализирланите съд и прокуратура, позицията на членовете на съвета е, че действащият текст от Закона за съдебната власт (чл. 233, ал. 6) е напълно достатъчен. Защото , предвижда възможности за допълнително материално стимулиране на магистратите и съдебната администрация и не се налагат промени, с които да се дават повече права на специализираните структури в съдебната система. Съсловни органицзации като Съюзът на съдиите вече изразиха веднага след оповестяването на проектопромениет критично становище по проекта. Съветът по прилагане на Актуализираната стратегия за продължаване на реформата в съдебната система не възразява срещу предложенията на народните представители за промяна на процедурата по командироването на съдии, прокурори и следователи. Но постигна консенсус, че това трябва да става само след вземане на становище от съответното общо събрание, отделение или колегия на приемащия орган на съдебната власт. По отношение на направеното искане на 16 октомври т.г. до парламента от министър Цачева за редакция на чл. 230 от ЗСВ, отнасящ се до промяна на механизма за отстраняване от длъжност на магистрати при повдигане на обвинение срещу тях, членовете на Съвета предлагат да се предвиди възможност за съдебен контрол върху решението на съответната колегия на Висшия съдебен съвет. Като бъде посочено, че в случай на обжалване жалбата няма да спира изпълнението на решението. Свикването на Съвета по съдебна реформа  беше насрочено от Цецка Цачева по искане на осем организации   още в началото на седмицата за днес, 20 октомври, От друга страна - за днес не се предвиждаше проектопромените в ЗСВ да бъдат разглеждани в пленарната зала и нямаше никакви належащи причини снощи правната комисия да бърза да ги приеме, коментираха депутати от опозицията. Резултатът е, че министър Цачева хем може да каже, че е изпълнила задължението си да свика съвета и той да изрази становище, хем парламентът да приеме каквото мнозинството си реши, тъй като не е длъжен (по Данаил Кирилов) да се съобразява с ничие мнение извън извън парламента. Съветът с официално име Съвет по прилагане на Актуализираната стратегия за продължаване на реформата в съдебната система бе създаден през януари 2016 г. с постановление на Министерския съвет. Част от правомощията на съвета са да обсъжда предложения за промени в нормативните актове, свързани с изпълнение на стратегията, както и да координира политиките за прилагане на стратегията. По втората точка от дневния ред на извънредното заседание относно създаване на работна група за изменение и допълнение на Наредбата з единните държавни изисквания за придобиване на висше образование по специалността \"право\" професионална квалификация \"юрист\", бе взето решение да се създаде експертна работна група към Съвета. Тя ще трябва да извърши наблюдение и анализ на сега действащата наредба с оглед необходимостта от промени в нея. За ръководител на експертната работна група бе определен директорът на Националния институт по правосъдие Миглена Тачева. -", "date": "2017.10.20", "title": "Съветът по съдебна реформа не подкрепи бонусите за спецправосъдието"}
{"url": "http://www.dnevnik.bg/photos/2017/10/20/3063361_snimka_na_denia_borisov_i_belgiiskite_policai/", "text": "Премиерът Бойко Борисов разпространи в профила си във \"Фейсбук\" снимка с пътни полицаи, направена на международното летище в Брюкл. \"С белгийските полицаи\", е краткият му коментар към фотографията. Борисов бе в белгийската столица за участие в Европейския съвет. В рамките на посещението той проведе и срещи с   Алексис Ципрас, с председателя на Европейския съвет   и с британския премиер  .", "date": "2017.10.20", "title": "Снимка на деня: Борисов и белгийските полицаи"}
{"url": "http://www.dnevnik.bg/sviat/2017/10/20/3063229_alternativa_ili_marionetka_shte_e_ruskata_paris_hiltun/", "text": "Около нея се разшумя още през септември: тогава вестник \"Ведомости\" цитира неназовани източници от президентската служба, според които Кремъл търсел  \"женски спаринг партньор\"  на президента Владимир Путин за предстоящите президентски избори. Сред изброените имена бе и това на Ксения Собчак - журналистка и бивша риалити-звезда, превърнала се междувременно в активна опозиционерка. Един от източниците е цитиран да определя именно Собчак като \"идеалната кандидатка\" - понеже била \"умна, вълнуваща и интересна\", а освен това не отговаряла изцяло на образа на типичната руска жена. Отговорът на Собчак не закъсня: не поддържала никакви контакти с президентската служба. Но според актуални публикации в руски медии, след запис на телевизионно интервю с Путин Собчак останала да разговаря с него на четири очи. Говорителят на Кремъл Дмитрий Песков не пожела да коментира информацията. Руската Парис Хилтън През последните няколко години 36-годишната Собчак се изявява като активна опозиционерка. Но малцина руснаци я възприемат като сериозен политик. Собчак започва кариерата си като \"терапевтка\" в телевизионното шоу \"Дом два\" - руско издание на \"Биг брадър\". По-късно се сдобива и със собствено риалити-шоу - \"Блондинка в шоколад\", в което камерата я следва на всяка крачка. Мнозина дори я определят като \"руския отговор на Парис Хилтън\". Ксения произхожда от семейство с отлични връзки в политиката. Баща ѝ Анатолий Собчак е от 1991 до 1996 г. първият избран кмет на Санкт Петербург, а Владимир Путин, който тогава е заместник-кмет, му е пряко подчинен. Майката на Ксения, Людмила Нарусова, също е в политиката - тя е депутат в Горната камара на руския парламент. Пътят на Ксения През последните години Ксения постепенно се отърси от имиджа си на риалити-звезда - и навлезе в политиката. Тя се ангажира активно в масовите протести след парламентарните избори през 2011, а на следващата година беше избрана в Съвета за координация на опозицията, който тогава се беше заел със задачата да обедини разпокъсаната руска опозиция. В същия Съвет членуваха също Алексей Навални и Борис Немцов.", "date": "2017.10.20", "title": "Алтернатива или марионетка ще е \"руската Парис Хилтън\" на президентските избори"}
{"url": "http://www.dnevnik.bg/sport/2017/10/20/3063368_stamen_belchev_triabva_da_izpolzvame_silnite_si_strani/", "text": "Треньорът на ЦСКА Стамен Белчев заяви, че се е запознал със силните и слабите страни на \"Левски\". Той се надява неговият състав да се възползва от качествата си и да подчини съперника в предстоящия в събота мач. \"Очакванията ми са за добра игра и положенията, които този път имаме, да ги реализираме, да има концентрация от хората в по-предна позиция. И надявам се след мача да се поздравим със заслужена победа. Мисля, че отборът е подготвен добре, готови сме да играем дълбоко в полето на противника, както и да се защитаваме. Очаквам да излезем максимално мотивирани, да покажем отборен дух и да има добър резултат след мача за нас\", заяви треньорът на червените пред клубната телевизия. \"В дербитата е най-важно да бъдем спокойни и хладнокръвни. Трябва да знаем нашите силни страни, за да накараме отбора на противника да се съобрази с нас и да ги подчиним. Трябва ние да направим така, че \"Левски\" да се съобразява с нас\", добави той. Според него въпреки равенствата с \"Етър\" (2:2) и \"Пирин\" (0:0) играта на ЦСКА е била на добро ниво. \"Да, липсва ни резултат, но мисля, че футболистите на ЦСКА знаят какъв мач ни предстои. Мач, който остава трайно за по-дълго време от обикновените, но съм сигурен, че ще покажем още по-добро лице и ще победим.\" Той няма да може да използва контузения полузащитник Енрике, а Божидар Чорбаджийски и Александър Георгиев са под въпрос.", "date": "2017.10.20", "title": "Стамен Белчев: Трябва да използваме силните си страни и да подчиним \"Левски\" (видео)"}
{"url": "http://www.dnevnik.bg/gradska_sreda/2017/10/20/3063350_glavniiat_arhitekt_na_sofiia_iska_naredba_s_koiato_da/", "text": "Наредба, с която да се определя как да изглеждат фасадите на сградите в София, какви да са плочките по тротоарите, пейките, кофите за боклук и другите елементи от градската среда, планират да изработят главният архитект на града Здравко Здравков и общински съветници. Това съобщи архитект Здравков, който днес представи пред общинските съветници предложенията за промени в Закона за устройство и застрояване на София. Проектът за изменение вече е внесен в Народното събрание и предстои да бъде разглеждан от комисии. Той предвижда обособяване на  две зони за небостъргачи  - района на 7-ми километър на бул. \"Цариградско шосе\" и на Околовръстното шосе в при квартал \"Люлин\" и бул. \"Царица Йоана\",  затварянето на вратичките в закона, които позволяват строителството им на неподходящи места  и запазването на зелените площи в града. По думите на Здравков целта на новата наредба ще бъде да създаде един цялостен облик на столицата, акто ще бъдат определени изисквания за възможните цветове и материали на фасадите и градската мебел. Създаването й ще започне след като ЗУЗСО бъде приет от Народното събрание, каза главният архитект, като посочи, че \"отпорът срещу приемането на промените ще бъде сериозен\". Причината за това, е че с предложенията за промени ще се попречи на намеренията на много инвеститори и строители в града. На представянето днес присъстваха депутатите Данаил Кирилов и Александър Ненков (ГЕРБ) и Жельо Бойчев (БСП). От изказванията на депутатите се разбра, че подкрепят идеята за промени в Закона за устройство на София. Бойчев посочи, че предложенията за изменения са закъсняли, както и че БСП ще поиска да бъдат внесени още по-рестриктивни мерки в закона.", "date": "2017.10.20", "title": "Главният архитект на София иска наредба, с която да се определя облика на града"}
{"url": "http://www.dnevnik.bg/biznes/2017/10/20/3063386_ofisite_na_bmv_v_mjunhen_sa_inspektirani_pri_proverka/", "text": "Бе Ем Ве (BMW) съобщи днес, че Европейската комисия е извършила инспекция в офисите на компанията в Мюнхен заради съобщения на медии, че автомобилопроизводителят е участвал в картел, предаде Асошиейтед прес. Европейската комисия разпространи по-рано днес изявление, че е извършила такава проверка през седмицата, но не посочи кой е засегнатият автомобилопроизводител в Германия.  Проверката е свързана с опасенията на Комисията, че няколко германски автомобилни компании може да са нарушили антимонополните правила на ЕС, които не допускат картелни споразумения и ограничаване на бизнес практиките, се посочва в съобщението, цитирано от Ройтерс. Бе Ем Бе допълни, че компанията сътрудничи на Комисията,а инспекцията не означава, че е започнало антимонополно разследване. На 21 юли германското списание \"Шпигел\" съобщи, че от 90-те години на миналия век петте водещи германски автомобилостроителни компании - \"Фолксваген\" (Volkswagen), \"Ауди\" (Audi), \"Порше\" (Porsche), Бе Ем Ве (BMW) и \"Даймлер\" (Daimler) - са съгласували действията си в областта на технологиите, цените, доставчиците и дори във връзка с монтиране на механизми за пречистване на отработените газове при дизелови модели. За целия период са били проведени около 60 работни срещи, в които са участвали над 200 служители на концерните. Целта на производителите е била да намалят до минимум конкуренцията помежду си. \"Шпигел\" съобщи също така, че Европейската комисия се е заинтересовала от информацията за евентуалното картелиране на германските автомобилопроизводители. По данни на изданието еврокомисарят за конкуренцията Маргрете Вестагер в писмо от 28 юли до германския министър на транспорта Александър Добринт е подчертала, че ЕК и германското федерално антимонополно ведомство са получили информация, която сега приоритетно се проучва под ръководството на Европейската комисия, припомня ТАСС.", "date": "2017.10.20", "title": "Офисите на БМВ в Мюнхен са инспектирани при проверка за картел"}
{"url": "http://www.dnevnik.bg/sport/2017/10/20/3062879_milan_iznenadvashto_zavurshi_naravno_kato_domakin_na/", "text": "Милан\" продължава с колебливите си изяви от началото на сезона и отново изненада неприятно феновете си. Росонерите завършиха наравно 0:0 с АЕК като домакин в Лига Европа. Тимът на  Винченцо Монтела  доминираше над съперника си, но не успя да го пречупи на \"Сан Сиро\". Червено-черните проспаха първото полувреме и освен отменен гол на Кутроне заради засада нямаха други положения. След почивката в герой за АЕК се превърна вратарят Янис Анестис, който направи невероятни спасявания. Треньорът Монтела даде почивка на някои основни играчи като Борини, Лукас Билия и Кеси, но след почивката увеличи нападателната мощ в търсене на гол. Дори и това не помогна на \"росонерите\", които след две победи в предходните си мачове с \"Аустрия\" (Виена) и \"Риека\", загубиха първи точки. В подреждането \"Милан\" има седем точки, а АЕК е с пет, но след две седмици приема италианския тим в Атина. \"Риека\", който надви \"Аустрия\" като гост спечели първи точки и вече е трети, докато австрийците са последни с едва една точка. След края на двубоя играчите на \"Милан\" бяха изпратени и с освирквания от публиката на \"Сан Сиро\".", "date": "2017.10.20", "title": "\"Милан\" изненадващо завърши наравно като домакин на АЕК"}
{"url": "http://www.dnevnik.bg/zelen/2017/10/20/3062772_ekoministerstvoto_otkazva_da_izmerva_otnovo_ski-zona/", "text": "Министерство на околната среда и водите не приема искането на природозащитници за ново измерване на ски-зона Банско с мотива, че го счита за неоснователно и нецелесъобразно. Това посочват от ведомството в отговор за \"Дневник\". Вчера от коалиция \"За да остане природа в България\"  обвиниха ведомството, че прикрива нови нарушения на концесионера \"Юлен\"  като позволява нови сечи заради укрепване на ски път. Става дума за разрешение за саниране на част от ски пътя от Бъндеришка поляна до Банско. Според природозащитниците това позволява да се изсече гора върху 528 кв.м. От ведомството смятат, че през последните седем години няма инвестиционни предложения, които да доведат до съществено изменение на площта на концесията. А през 2010 г. МОСВ са възложили геодезическо заснемане на обектите в обхвата на ски зоната. От МОСВ изтъкват, че на територията на ски-зона Банско незаконно строителство няма и всички обекти са разположени в границите на териториално устройствения план като се позовават на доклад на междуведомствена работна група от 2015 г. Документът на практика узаконява нарушенията на концесионера \"Юлен\". Проблемът с концесията на ски зоната в Банско е отпреди шест години, когато екоминистър Караджова призна, че концесионерът \"Юлен\" използва много над позволената му по договор площ в парк \"Пирин\". От МОСВ подчертават, че е невярно твърдението на еколозите, че въпросният ски-път от Бъндеришка поляна не е включен в концесионния договор. \"В конкретния случай не става дума за изграждане на нови обекти, а за укрепителни дейности, с които да се обезопаси откоса, заради опасност за преминаващите по ски-пътя от свличане на камъни, земни маси, дървета и коренища,\" обясняват от МОСВ и твърдят, че това е реализирано . Природозащитниците също смятат, че участъкът е опасен, но причината за това са именно неправомерни дейности на концесионера. \"Предвидените укрепителните дейности се изразяват в заглаждане на горния ръб на склона в ивица с ширина 2-3 m чрез отнемане на надвисналата земна маса и отстраняване на дървета, от които 28 бр. подраст с диаметър до 14 cm, 9 бр. смърч и 6 бр. ела, в ивица с обща площ 528 m2, с цел да се освободи натоварването върху ръба на откоса. Всички предвидени дейности са допустими съгласно режимите, въведени със Закона за защитените територии, заповедта за обявяване на Националния парк и плана за управлението му\" пишат в отговора си от екоминистертвото. \"Целта на МОСВ и Дирекция \"Национален парк \"Пирин\" е всички проблемни участъци да бъдат локализирани, а концесионерът да бъде задължен да предприеме необходимите укрепителни дейности за безопасността на посетителите.\"", "date": "2017.10.20", "title": "Екоминистерството отказва да измерва отново ски-зона Банско"}
{"url": "http://www.dnevnik.bg/sport/2017/10/20/3062916_grigor_dimitrov_sreshta_misha_zverev_v_opit_da_stigne/", "text": "Григор Димитров се изправя срещу Миша Зверев от Германия в опит да се класира за седмия си полуфинал през 2017 г. Двамата се срещат в мач от четвъртфиналите на турнира от сериите \"АТП 250\" в Стокхолм, където българският тенисист преследва втора титла. Мачът е трети на централния корт и ще започне около 16.30-17.00 ч. Програмата стартира със сблъсък от турнира на двойки - Александър Пея и Бруно Соареш срещу Оливер Марах и Анте Павич. След тях на корта най-рано в 14.30 ч. излизат Джак Сок и Фабио Фонини. Димитров и Зверев ще се срещнат за трети път. 26-годишният българин има две победи в досегашните им два двубоя. И двата бяха през 2017 г. - 6:7 (4), 6:2, 6:4 в първия кръг на турнира в Ротердам и 6:3, 3:6, 6:3 във втория кръг на мастърса в Канада. Победителят от четвъртия им сблъсък ще се изправи в полуфиналите срещу Сок или Фонини. Другият полуфинал ще бъде определен от двубоите Хуан Мартин дел Потро срещу Юичи Сугита и Кевин Андерсън срещу Фернандо Вердаско. Димитров започна турнира в Стокхолм със солидна победа срещу полския гигант Йежи Янович - 7:5, 7:6 (5). Българинът почиваше в първия кръг като поставен под №1 в турнира. Поставеният под №5 Зверев стартира с обрат срещу шведския тинейджър Микаел Имер - 1:6, 7:5, 6:4. Във втория кръг представителят на Германия се справи лесно със сърбина Виктор Троицки - 6:2, 6:3. \"Още един труден противник. Миша е много опасен, особено на закрито. Той непрекъснато игра сервис-мрежа, много е труден. Трябва отново да покажа най-доброто от себе си\", коментира Димитров преди двубоя. Димитров преследва седмия си полуфинал през 2017 г. след тези в Бризбейн, Australian Open, София, \"Куинс\", Синсинати и Пекин. До момента балансът му в четвъртфиналите срещи този сезон е шест победи и две загуби. Световният №8 участва за седми път в Стокхолм, където спечели първата си титла при мъжете. Това се случи през 2013 г., когато той победи последователно Мариуш Копил, Ян-Ленард Щруф, Кени дьо Шепер, Беноа Пер и Давид Ферер. Зверев прави най-добрия сезон в кариерата си. 30-годишният тенисист игра четвъртфинал на Australian Open, а през лятото стигна до личен рекорд в световната ранглиста - №25. В момента той заема 30-ата позиция, като е записал 30 победи и 29 загуби през 2017 г.", "date": "2017.10.20", "title": "Григор Димитров среща Миша Зверев в опит да стигне до седмия си полуфинал за 2017 г."}
{"url": "http://www.dnevnik.bg/skorost/2017/10/20/3061006_mercedes_za_nad_400_hiliadi_leva_moje_da_se_vidi_na/", "text": "Новият вносител на марката \"Мерцедес\" \"Силвър Стар\" отбелязва 50 годишнината на придворната си тунингкомпания AMG по време на Автомобилен салон София 2017. Основен акцент на щанда на Mercedes е един от знаковите представители на GT семейството –  AMG GT  C Роудстър. След SLS AMG, AMG GT е вторият самостоятелно разработен автомобил от \"Мерцедес\"-AMG. Към днешната дата в негомото семейство присъстват осем представителя с четири разновидности на мощности - от 476 до 585 конски сили. AMG GT C, който присъства на щанда на марката в София, е най-мощният роудстър в семейството. Моделът се отличава със активна завиваща задна ос и електронния заключващ диференциал на задния мост. Цената на изложения експонат на \"Мерцедес -AMG GT C Роудстър\" е над 400 000 лева и е сред най-скъпите коли на изложението. На щанда на \"Силвър Стар\" присъства и обновената  S-класа на \"Марцедес\" . Най-успешният автомобил в този клас в историята с 4 милиона продажби е получил близо 6500 промени при фейслифта, като те засягат както външния вид, така и оборудването и двигателите.", "date": "2017.10.20", "title": "\"Мерцедес\" за над 400 хиляди лева може да се види на автосалона в София"}
{"url": "http://www.dnevnik.bg/analizi/2017/10/20/3062541_neoblagaem_minimum_ot_800_leva_vuzmojno_i_opravdano_e/", "text": "Заплатите в България растат бързо и ще продължават да го правят. Пазарът на труда е силно изкривен, но за първи път това е заради много по-силното търсене, отколкото предлагане на работна ръка. Скоро и последните \"оазиси\" на евтините, непретенциозни и нискоквалифицирани служители ще изчезнат. Това няма нищо общо с правителството, а с вече 10 годишното ни членство в Европейския съюз и с тоталното либерализиране на свободата на труд от началото на 2014 година. Може би сме забравили, но през 2007 г. средната заплата беше под 400 лева. Сега гони хиляда.  Няколко примера. През миналата година започна строителството на нов завод на японската фирма \"Язаки\" между Хасково и Димитровград. Очакванията бяха за 3500 нови работни места, но сега се оказва силно съмнително, че могат да се намерят толкова желаещи да работят дори за 800 лева на месец. Както ми казваха хора от региона, предпочитам заплатата ми да е със 100 лева по-малко, но да имам повече свободно време. Манталитет.  Наред с това конкуренцията на свободния пазар дава много повече възможности на хората. Защо да работят тук за 500 лева, ако дори в други бивши комунистически страни им предлагат над 1000? А на Запад - двойно, че и отгоре. И то говорим за хора без особена квалификация. На този фон е странно мрънкането на работодатели, че държавата завишава осигурителните прагове и минималната заплата. В повечето случаи те въобще на са причината за ръста на заплатите. По-скоро са причина за увеличаване на легалните. Мениджър в транспортна фирма ми разправяше: Вече плащаме на шофьорите на ТИР-ове минимум 1800 евро на месец. И отгоре на всичко заради тъпите френски изисквания се налага да ги осигуряваме не на 500 лева, както досега, а на 800 лева. Манталитет! Дори и да си отворил завод в България, заради ниските разходи за труд, е близко до ума, че те няма да останат чак толкова ниски за дълъг период от време, особено в страна от Европейския съюз. Убеден съм, че повечето такива компании са си направили сметката, че печалбата от толкова големите разлики няма да е вечно такава. И залагат на други конкурентни предимства като лесен достъп до пазари, производителност, ръст на вътрешното търсене. Или пък на това, че преместването на завода им от България в например Украйна е толкова евтино, че заслужава да стоят у нас дори и 5 години. А за тези, които не са си направили тази елементарна сметка – ами винаги има такива.  Това, че проблемът с безработицата вече е толкова малък, поне до следващата глобална криза е добре. Остава този с работещите бедни, за които държавата може да направи много, а не иска. Увеличаването на минималната заплата и осигурителните прагове, макар и логично, е по-лесната стъпка, защото гарантира увеличаване на данъчните приходи в бюджета. По-трудната, но и неприятна за финансовото министерство е другата – приемането на необлагаем минимум. Мисля: Може да бъде и 700-800 лева месечно, без това да натовари бюджета особено. Пропуснатите приходи биха били около 2.5% от БВП, но пък могат да бъдат компенсирани от увеличение на стопанските обороти, вследствие на мярката, от повишаване на такси на замърсителите на въздуха и водите (например на ТЕЦ-овете), от ДДС ставка от 20% за хотелиерските услуги, по-високи акцизи за горива и цигари, повече контрол над инвалидните пенсии, пък и от намаляване на бюджетните разходи. Също може да се спести и от различни техники, при които облагането на хората с по-високи доходи не се променя особено спрямо сегашното (връщане на надвзети данъци за хората само с доход до 1000 лева месечно, а не необлагаем минимум). Ще бъде стимул и за администрацията и регулаторите да си гледат по-съвестно работата и да не допускат кражби като КТБ, за които само надзорният орган не знаеше, че се случват. Примерно сега могат да следят малко повече какво се случва в ББР или да не прахосват пари за откровената глупост АЕЦ \"Белене\". Ясно е, че финансовото министерство подхожда консервативно към данък, който е сред най-лесно събираемите (въпреки сивия сектор). Но понякога малко смелост не е излишна. Ще се оцени.  Първите, защото много често при преговори се определя нетна заплата и след това счетоводителят смята колко трябва да е брутната. А и разликата между нетните доходи в България и чужбина ще се свие с доста. Тоест, ще ги направи много по-конкурентни на пазара на труда. И ще бъде стъпка към решаването на демографския проблем, който може да ни заличи като нация. А вторите – защото точно доходите на работещите бедни ще се увеличат рязко с 50-80 лева месечно, и то без това да е на гърба на техните компании. А ще спечелят и най-бедните региони. Защото точно там оборотите ще се повишат най-много (като процент от сегашните). Така че необлагаем доход от 800 лева – струва си да се опита!", "date": "2017.10.20", "title": "Необлагаем минимум от 800 лева. Възможно и оправдано е"}
{"url": "http://www.dnevnik.bg/sviat/2017/10/20/3062814_krizata_v_katalunia_kakvo_sledva/", "text": "Испания заплаши  да отнеме автономията  на богатия североизточен регион Каталуня заради опитите ѝ да постигне независимост. Четвъртата най-голяма икономика в еврозоната вече е в непознати води. Ето какво би могло да се случи в идните дни, обобщава агенция \"Ройтерс\". Член 155 Премиерът Мариано Рахой  ще проведе в събота среща на кабинета, на която официално  ще активира член 155  от Конституцията. Той позволява на правителството да поеме контрола над всеки от седемнадесетте автономни региона, ако те нарушат закона. Тази мярка досега никога не е била използвана, но според Рахой Каталуня потъпква правото с искането си на независимост след незаконния според Мадрид референдум. Формулировката е неясна, но теоретично тя би позволила на Мадрид да уволни местната администрация и да настани свой екип в нея, да поеме контрола върху полицията и финансите, и да свика извънредни избори. Това вероятно ще разгневи региона, но  Рахой има подкрепата  на останалите представени на национално ниво партии и отказа да преговаря с лидера на каталунците Карлес Пучдемон. Правителството твърди, че няма да отмени автономията рязко, но ще въведе специфичния изисквания към регионалното правителство за спазване на закона. Активирането на чл. 155 ще отнеме няколко дни, тъй като за него се изисква и одобрението на сената. Регионални избори Повечето наблюдатели смятат, че само това може да реши кризата. Рахой би могъл да замени настоящия кабинет с нов, който да организира избори в идните три месеца. Пучдемон също би могъл да свика нов вот, за да избегне ситуацията департаментите на региона да бъдат превзети от хора от централните министерства. В този случай, той би могъл да остане чисто номинално на позицията си, но без да има власт, коментира каталунският в. \"Ла Вангардиа\". Главоблъсканицата в коалицията Пучдемон  отказа да определи  пред Рахой дали е обявил независимост, или не, след като миналата седмица правителството на Каталуня подписа декларацията, но отложи гласуването ѝ в парламента, което би я вкарало в сила. В Барселона пък той е под вътрешнокоалиционен натиск да обяви независимост и ако не удовлетвори желанията на партньорите си, е възможно кабинетът му да бъде свален. Твърда линия След полицейското насилие по време на референдума, Рахой трябва да действа внимателно, но изглежда, че мнозинството испанци го подкрепят. Тревогата им по отношение на Каталуня е скочила тройно през септември, показва официално проучване, 66% смятат, че Рахой е прав да не предлага повече автономия на региона. Сред избирателите на неговата Народна партия този процент е 86%.", "date": "2017.10.20", "title": "Кризата в Каталуня: какво следва"}
{"url": "http://www.dnevnik.bg/bulgaria/2017/10/20/3062922_deloto_sreshtu_otkaza_za_referendum_za_zastroiavaneto/", "text": "В Административния съд в София днес ще започне делото срещу отказа на Столичната община за референдум във връзка с презастрояването на столичния квартал \"Младост\". До делото се стигна заради жалба на инициативния комитет \"За зелен \"Младост\", а от общинския съвет отхвърлиха искането за допитване, защото и двата му въпроса били незаконосъобразни. Предложението за местния референдум беше внесено в Столичната община през декември от \"За зелен \"Младост\", чийто председател е кметът на района Десислава Иванчева. С него се иска промяна на устройствените планове на района и налагане на временно спиране на строителството. През април срещу провеждането на допитването  гласуваха  39 общински съветници, 10 бяха \"за\", трима се въздържаха. При вота пред Столичната община едновременно имаше протест на граждани, подкрепящи провеждането на референдум, както и контрапротест на инвеститори в района.", "date": "2017.10.20", "title": "Делото срещу отказа за референдум за застрояването в жк \"Младост\" започва"}
{"url": "http://www.dnevnik.bg/zdrave/2017/10/20/3062779_mozukut_produljava_da_raboti_sled_kato_surceto_spre/", "text": "Смъртта можела да бъде и още по-страшна... Според група американски учени, човек може да осъзнае, че е мъртъв или дори да чуе как лекарите произнасят часа на смъртта му, защото мозъкът му продължава да функционира за кратко, след като всички други системи са угаснали и вече не дават признаци на живот, пише \"Индипендънт\". Твърдението е на учени от Нюйоркския университет по медицина, след като провели анкети с хора, буквално завърнали се от отвъдното - в сърдечен арест и в клинична смърт, преди да бъдат реанимирани с дефибрилатор. Това е най-подробното проучване по темата досега според британското издание. Част от анкетираните хора разказали с подробности какво са чували, мислили и дори виждали в миговете, след като сърцето им е спряло и след като лекарите са произнесли часа на смъртта им. Спомените им в последствие се потвърждават от екипите, които са ги реанимирали, разказва ръководителят на проучванията за реанимация и спешна помощ в Медицинското училище в Ню Йорк д-р Сам Парниа. Смърт се декларира в мига, в който сърцето спре да бие, но това може би ще трябва да се преосмисли, смята изследователят. Счита се, че когато сърцето спре кръвопотокът към мозъка прекъсва незабавно и заедно с него всякакви дейности и рефлекси, само че експериментът на Нюйоркския екип и други преди това показват различни резултати - че има прилив на енергия в мозъка в последните мигове, когато вече нищо друго в тялото не работи. По тази теория е експериментирано и през 2013 г., когато в Мичиганския университет изследват мозъците на плъхове по време на предизвикано състояние на сърдечен арест. Техните скенери отчели импулси като при силна възбуда и безпокойство в умиращите мозъци за кратко време след като сърцата им вече са спрели.", "date": "2017.10.20", "title": "Мозъкът продължава да работи, след като сърцето спре, твърдят американски учени"}
{"url": "http://www.dnevnik.bg/bulgaria/2017/10/20/3062849_spas_vasilev_veche_e_bil_zadurjan_prez_2012_godina_no/", "text": "Скандалът с измамите със самолетни билети, техника и други дребни услуги от \"Александър Николов\" и задържането на Спас Василев, за когото се предполага, че стои зад фалшивия профил, освен повод за развиване на теории и забавни коментари в онлайн просранството показа и слабости в разследващите органи. След ареста на мъжа прокуратурата обяви, че срещу  Спас Василев от Кочериново са образувани 4 досъдебни производства  в София, Дупница, Благоевград и Варна от 2012 г. досега. През ноември 2013 г. е обявен за общодържавно издирване, а през 2016 г. името му е било заложено и в Шенгенската информационна система. \"Дневник\" се обърна към прокуратурата за повече подробности за четирите разследвания срещу Василев и дали материалите по тях вече са пристигнали в София и са обединени в едно дело. Районният прокурор на София Радослав Димов коментира, че по две от досъдебните производства - това във Варна и в София са били повдигнати обвинения на Василев, но са били спрени, защото не е бил намерен, а другите две - в Дупница и Благоевград са се водили срещу \"неизвестен извършител\". Делото във Варна, което е от 2013 г., е било спряно, тъй като разследващите не са установили Василев на известния адрес, обясни Димов. Те са обявили Василев за \"установяване на адрес\", а по-късно го обявяват за общодържавно издирване, поясни той. Още в началото на досъдебното производство обаче Василев е бил издирен от граждани в Русе. Там е бил задържан и изпратен на полицията във Варна, където му е повдигнато обвинение. Към тогавашния момент му е взета мярка за неотклонение \"подписка\", въпреки че срещу него е имало вече подадени жалби на друго място.  За разследването в Благоевград, което е от 2011 г. и за признанията на Василев пред полицията за измами четете  тук . Причината за налагане на по-лека мярка във Варна била, че разследването е било съвсем в началото, поясни Димов. \"Впоследствие вече се установяват множество пострадали, започват разпити, но тогава изчезва\", допълни районният прокурор. Димов заяви още, че разследването в София е било подновено тази година преди да се разшуми скандалът по медиите, защото наблюдаващият прокурор е преценил, че може да повдигне задочно обвинение в отсъствието на Василев. \"Но междувременно се разшумява случая, установи се човекът и се задържа\", обясни прокурорът. Иначе и материалите от процеса във Варна са вече пристигнали в София и са обединени в едно дело с тези от София, Дупница и Благоевград. По време на заседанието в Софийския районен съд  (СРС) в понеделник, който определи като първа инстанция мярката за неотклонение на задържания - постоянен арест, адвокатът му Георги Ценев заяви, че Василев не се е укривал и не е знаел, че е бил обявен за общодържавно издирване и името му е присъствало в Шенгенската информационна система. Когато се прибирал в Бъгария, тъй като е учил и в някакви периоди работил в чужбина, той оставал при родителите си в Кочериново, а не на постоянния си адрес в Дупница, подробно обясни защитникът. Пред съда Ценев заяви, че подзащитният му се е предал сам на полицията, след като видял медийните публикации по случая с профила на \"Александър Николов\". Неофициално от прокуратурата потвърдиха тогава тази информация за \"Дневник\". А от МВР обясниха, че Спас Василев е бил в района на сградата на ГДБОП, но там го е разпознал служител на дирекцията и го убедил да се предаде сам. Допълниха, че не е известно дали той се е канел сам да се предаде или не. На въпроса на \"Дневник\" в сряда как полицията не е открила Василев толкова време, след като е бил обявен за издиране преди четири години, вътрешният министър Валентин Радев отговори с въпрос. \"Вие знаете ли колко хора са обявени за издирване в момента\". След това и отговори - 20 хиляди. От думите му се разбра, че ведомството прави, каквото може, но това не било лесно. Министърът определи и като позитивно, че \"този е излязъл\", за да разберат хората трудността пред разследващите. Тя била като тази с призоваването. На уточнващ въпрос дали полицията е търсела Василев само на постоянния му адрес, както заяви адвокатът му Ценев, Радев заяви, че това било другият проблем и според него трябва законодателни промени. А целта им е, когато някой смени местоживеенето си веднага да го декларира като си прави адресна регистрация на новото място, за да може полицията да намира хората по-лесно и да ги знае къде са. В понеделник в СРС стана известно още, че Василев е обвинен само за измама за 490 лева през 2012 г. Срещу сумата основният свидетел Иван Ралчев е трябвало да получи пакет от десет самолетни билета, които според разследващите в София обвиненият не е предоставил. В съдебната зала се разбра още, че предстои към делото да бъде присъединено разследване във Варна, материалите по което още не бяха пристигнали в София. Към него момент бяха присъединени две други досъдебни производства - в Дупница и Благоевград, но те не бяха включени в обвинението поради липса на време за прецезирането му.", "date": "2017.10.20", "title": "Спас Василев вече е бил задържан през 2012 година, но освободен заради липса на доказателства"}
{"url": "http://www.dnevnik.bg/sviat/2017/10/20/3062925_merkel_iska_es_da_se_ogranichi_predprisuedinitelnata/", "text": "Германският канцлер Ангела Меркел заяви по време на заседанието на Европейския съвет в Брюксел, че положението с човешките права в Турция е неприемливо и че лидерите от Европейския съюз са поискали Европейската комисия да проучи въпроса за съкращаване на предприсъединителната помощ за Анкара по \"отговорен начин\", съобщава БТА. Меркел призова своите колеги да съкратят финансирането, което ЕС предоставя на Турция за присъединяване към общността. Германският канцлер беше подкрепена от Белгия и Холандия. Но в изявление пред журналисти след вечеря, на която лидерите обсъдиха отношенията с Турция, Меркел каза, че иска обща позиция на ЕС за присъединителните преговори и че диалогът с Анкара трябва да продължи. Меркел също така заяви, че не предвижда преговори с Турция за разширяване на митническия съюз с ЕС. Австрийският канцлер Кристиан Керн каза, че предприсъединителните фондове са били предназначени да помогнат на Турция да се приближи до европейските стандарти за върховенство на закона. \"Това явно не беше успешно\", заяви той и отбеляза, че е време тази концепция да се преосмисли. Вчера българския премиер  Бойко Борисов се обяви против призивите да бъдат прекратени преговорите за членство на Турция в ЕС . По думите му тезата анти-Турция печели избори, но Турция е най-големият съсед на ЕС, а и на България.", "date": "2017.10.20", "title": "Меркел иска ЕС да се ограничи предприсъединителната финансова помощ за Турция"}
{"url": "http://www.dnevnik.bg/sport/2017/10/20/3062923_pobedata_nad_braga_ne_ni_pravi_favorit_kaza_dimitur/", "text": "Лудогорец\" все още нищо не е направил, предупреди треньорът на разградчани Димитър Димитров след победата над \"Брага\". Българският тим  спечели с 2:0  и постигна първия успех при гостуване в Португалия. \"Победихме един много силен отбор, който до момента нямаше загуба в Лига Европа. Това е заслуга на футболистите, които бяха перфектни и не допуснаха почти никакви грешки. Гледахме как да спрем техните добри страни и да се фокусираме над нашите, което се получи\", каза Димитров. За промяната в тактическата постройка той сподели, че не го прави за първи път, откакто е в \"Лудогорец\". \"Промених тактиката и срещу \"Истанбул\", както и в мача с \"Хофенхайм\". Знаехме точно какво правим и как да противодействаме на двамата им мощни нападатели. Имаше напрежение в тима ни, но единствено заради натрупаната умора. Тактически се справихме на ниво. Отборът ни направи много силен мач. Това е футболът, имахме още шансове. Имаше риск и го знаех, но аз съм човек, който рискува и не се притеснявам. Лесно взех решението да променим схемата\", каза специалистът. Той се надява на нова победа над португалците в началото на ноември, която до доближи \"Лудогорец\" до излизане от групата. \"Ще се опитаме да спечелим още веднъж срещу \"Брага\", за да си решим нещата. Искам много повече от отбора си, но не мога да бъда недоволен от видяното. Засега сме водач в групата, но не мога още да кажа, че сме фаворит, защото има много мачове до края\", каза Димитров. Централният защитник  Козмин Моци , който реализира първия гол в мача смята, че при победа над \"Брага\" в Разград, \"Лудогорец' ще се класира напред. \"Все още има три мача, но следващият е от голямо значение. Бием ли ги, ще се класираме, но засега битката продължава. Първо трябва да мислим за първенството и Купата, и чак след това за \"Брага\", каза румънецът. Не така мисли треньорът на португалския тим Абел Ферейра, който беше много разочарован след първата загуба на \"Брага\". Според него основна роля за това има и съдията Давиде Маса. \"Мачът беше много щастлив за \"Лудогорец\" и нещастен за нас. Някои решения на съдиите също ни ощетиха, а за мен е неприемливо да се допускат такива грешки на това ниво. В ситуацията, при която бях изгонен, имаше чиста дузпа за нас\", каза треньорът на \"Брага\". Все пак той похвали \"Лудогорец\", определяйки българския отбор като тим, \"който не е случаен и има успехи в Европа\": \"Те умеят да се възползват от всички шансове. Ние доминирахме в началото, но не се получи. Дори и при 0:2 обаче не се отказахме\", добави Ферейра.", "date": "2017.10.20", "title": "Победата над \"Брага\" не ни прави фаворит, каза Димитър Димитров"}
{"url": "http://www.dnevnik.bg/sviat/2017/10/20/3062439_za_kakvo_shte_spori_merkel_s_liberali_i_zeleni_po/", "text": "Имиграцията, околната среда, ЕС, Русия - тези въпроси предизвикват търкания между евентуалните коалиционни партньори в бъдещото правителство на Германия, отбелязва \"Франс прес\", цитирана от БТА. По-късно в петък те за пръв път ще се съберат, за да обсъдят заедно как (и дали) да съставят следващото коалиционно правителство и с каква програма. В сряда беше формалното  начало на преговорите  - с т. нар. \"сондажи\", при които най-голямата партия след изборите, християндемократите на канцлера Ангела Меркел, се срещна по отделно с представители на Свободните демократи и Зелените, за да обсъдят началните си позиции. Източници от управляващата партия, цитирани от \"Ройтерс\" и германски издания, очакват преговорите да продължат най-рано до Коледа. \"Ако погледнете атласа, пътят до Ямайка е дълъг,\" отбеляза генералният секретар на Християнсоциалния съюз (баварските партньори на Меркел), след като партията му и християндемократите се срещнаха със Зелените в сряда. Той има предвид цветовете на трите партии, комбинацията между които стана известна в германската политика като \"Ямайка\" заради приликата със знамето на страната.  Имиграцията Консерваторите на Меркел предвиждат повече ограничения в миграционната политика. След дълги препирни ХДС и ХСС се разбраха накрая да ограничат при известни условия броя на кандидатите за убежище до 200 000 годино. Зелените и свободните демократи обаче имат резерви към това число. Събирането на семействата също се очаква да заеме голяма част от предстоящите разисквания. Консерваторите не желаят част от бежанците да получат възможност да поканят и семействата си. Зелените, напротив, приветстват този вариант, който според тях ще улесни интеграцията на новодошлите. Либералите искат освен това да ограничат правото на пребиваване за бежанци от воюващи държави. Разногласия предизвиква и въпросът за кандидатите за убежище от Мароко, Алжир и Тунис. Зелените са против становището на ХДС и ХСС, според което трите страни от Магреба са \"сигурни държави\". Околната среда Политиката по околната среда и енергетиката е много важна тема за Зелените, които държат на всяка цена да постигнат напредък в тези сфери. Те настояват за незабавно затваряне на 20-те най-големи замърсители сред централите, работещи на въглища, и за окончателно спиране на всички ТЕЦ-ове от този тип до 2030 г. Консерваторите и либералите смятат за невъзможен пълния отказ от изкопаеми горива и предупреждават за негативни последици за предприятията от сектора. Бъдещето на дизелните горива в страната, раздирана от скандала с манипулираните двигатели, също е сред очакваните теми за дискусии; свободните демократи впрочем предварително се обявиха против започването на \"лов на вещици\" срещу дизела. До момента Ангела Меркел се въздържа от радикални мерки срещу автомобилостроителите - един от стожерите на германската икономика. Европейски съюз Общо е съгласието, че са необходими реформи в ЕС, но има противоречия в избора на средствата - по-специално, що се отнася до предложенията на Макрон, засягащи еврозоната. Еколозите подкрепиха френските идеи, но свободните демократи остро ги разкритикуваха, също както и част от консерваторите в ХДС и в партньорския баварски съюз.  Френският президент се обявява за общ бюджет на еврозоната, а консерваторите и свободните демократи отхвърлят тази инициатива, опасявайки се главно от перспективата за солидарна отговорност по дълговете.  Русия Либералите също като баварците от ХСС се обявяват за вдигане на икономическите санкции, наложени на Русия, заради което ги обвиняват в прокремълски настроения. По време на кампанията лидерът на Свободната демократическа партия Кристиан Линднер направи впечатление с изказване, според което анексията на Крим трябва да се разглежда като \"постоянно временно положение\". Ангела Меркел и Зелените твърдо се противопоставят срещу всякакво смекчаване на санкциите.", "date": "2017.10.20", "title": "За какво ще спори Меркел с либерали и зелени по дългия път до \"Ямайка\""}
{"url": "http://www.dnevnik.bg/razvlechenie/2017/10/20/3062852_otkus_ot_treska_za_laleta_na_debora_mogak/", "text": "Романът е издаден от \"Сиела\", а преводач е Ана Лулчева. Вечеряме – съпругът ми и аз. Парченце праз се е закачило на брадата му. Наблюдавам го как подскача нагоре-надолу като насекомо, оплетено в тревата, докато той дъвче. Гледам го лениво, защото съм млада жена и живея простичко, в настоящето. Все още не съм умряла и не съм се родила отново. Все още не съм умряла за втори път – защото в очите на света това ще се счита за втора смърт. В моя край е моето начало, змията се навива и поглъща собствената си опашка. А в началото аз съм още жива и млада, въпреки че съпругът ми е стар. Надигаме чашите с вино и отпиваме. Върху моята са изписани думите: Човешките надежди са крехко стъкло, следователно животът също е кратък – гравирано нравоучение, което виждам, докато пия. Корнелис си отчупва къшей хляб и го потапя в супата. Дъвче. – Скъпа моя, трябва да обсъдим нещо. – Той избърсва устните си с кърпичка. – Нима всички ние в този преходен свят не копнеем за безсмъртие? Изтръпвам, предусещайки какво следва. Поглеждам питката си хляб върху покривката. Разпукала се е при печенето и сега се е разтворила като устни. Женени сме вече три години, а аз все още не съм му родила дете. И то не защото не се опитваме. Съпругът ми все още е енергичен мъж в това отношение; нощем той се качва върху мен; разтваря краката ми и аз лежа като прекатурен по гръб бръмбар, затиснат под обувка. Той копнее за син с цялото си сърце – наследник, който да подскача по мраморните подове и да осигури бъдеще на тази огромна, кънтяща къща на улица Херенграхт. Засега го разочаровам. Покорявам се на прегръдките му, разбира се, защото изпълнявам дълга си на съпруга и винаги ще му бъда благодарна. Светът е коварно място, а той ме поиска и взе за себе си, както ние поискахме и взехме нашата страна от морето, отводняваме я и я обграждаме с диги, за да бъде в безопасност, за да я опазим да не потъне под водите. Заради това го обичам. И тогава той ме изненадва: – За тази цел наех един художник. Името му е Ян ван Лоос, той е един от най-обещаващите творци в Амстердам – натюрморти, пейзажи, но най-вече портрети. Ще дойде по препоръка на Хендрик Ойленбург, който, както знаеш, е търговец с изтънчен вкус – току-що пристигналият от Лайден Рембранд ван Рейн е едно от неговите протежета. Така ме поучава съпругът ми. Казва ми повече, отколкото бих желала да знам, но тази вечер думите му се стелят около мен безшумно. Ще ни нарисуват портрет! – Той е на тридесет и шест, на същата възраст като нашия горд млад век. Корнелис пресушава чашата си до дъно и си налива друга. Опиянен е от представата за нас, двамата, обезсмъртени върху платно. Когато пие бира, му се приспива, но виното го настройва патриотично. – Ние, живеещи в най-великия град, дом на най-великата нация на земното кълбо. – Аз съм единствената, която седи срещу него, но той говори сякаш се обръща към по-широка публика. Над пожълтялата брада бузите му са поруменели. – Защото, нима Вондел не описва Амстердам така: Кои води не са засенчени от платната на корабите ѝ! На кое тържище не се продават стоките ѝ? Кои народи не е виждала тя, облени от лунна светлина, тя, която сама определя законите на целия океан? Той не очаква отговор, защото аз съм просто една млада съпруга с твърде малко житейски опит отвъд тези стени. Единствените ключове, които висят закачени на кръста ми, са тези за раклите с чаршафите ни, защото всичко от по-голяма важност е все още заключено за мен. Всъщност се чудя какви дрехи да облека за портрета си. До това се ограничава светът ми засега. Никакви океани и империи. Той не очаква отговор, защото аз съм просто една млада съпруга с твърде малко житейски опит отвъд тези стени. Единствените ключове, които висят закачени на кръста ми, са тези за раклите с чаршафите ни, защото всичко от по-голяма важност е все още заключено за мен. Всъщност се чудя какви дрехи да облека за портрета си. До това се ограничава светът ми засега. Никакви океани и империи. Мария донася чиния с херинга и се оттегля, подсмърчайки. Мъглата се просмуква в къщата откъм морето и тя кашля по цял ден. Но това не сломява духа є. Сигурна съм, че тайно си има любовник; тананика си в кухнята и понякога я хващам да стои пред огледалото и да прибира косата си обратно под шапчицата. Ще разбера. Ние сме довереници, или поне дотолкова, доколкото обстоятелствата го позволяват. Откакто не живея със сестрите си, имам само нея. Художникът ще дойде другата седмица. Съпругът ми е ценител на картините, къщата ни е пълна с тях. Зад него на стената виси платното Сузана и старците. Възрастните мъже наблюдават младото момиче, докато се къпе. Денем слънцето огрява похотливите им лица, но сега, осветени само от свещта, те са се оттеглили в сенките; единственото, което виждам, е пищната ѝ бледа плът над главата на съпруга ми. Той поднася рибата към устата си заедно с чинията. Колекционира красиви вещи. Вече си ни представям като картина. Корнелис – с бяла дантелена яка на черен фон, брадата му се мърда, докато се храни. Херингата лежи в чинията ми, лъщящата є кожа на райета – разкъсана, за да разкрие бялата ѝ плът; разтворените устни на питката ми хляб. Грозде – сочно и тъмно на светлината на свещта; калаен бокал с матов отблясък. Виждам ни там, седнали на масата в трапезарията, неподвижни в нашия замръзнал миг, преди всичко да се промени. След вечеря той ми чете от Библията: – Всяка плът е трева, и всичката є красота е като полско цвете. Тревата изсъхва, цветето увяхва, щом духне върху него духане от Господа: тъй и народът е трева... Но аз вече вися на стената и ни наблюдавам оттам.", "date": "2017.10.20", "title": "Откъс от \"Треска за лалета\" на Дебора Могак"}
{"url": "http://www.dnevnik.bg/sport/2017/10/20/3062946_shte_kolenichi_li_ljuis_hamiltun_po_vreme_na/", "text": "Тази неделя Люис Хамилтън може да спечели четвъртата си световна титла във  Формула 1 . Британецът води с 59 точки в класирането като се нуждае от победа на пистата в Остин и Себастиан Фетел да не завърши в топ 5. Не това обаче е основната тема, която вълнува всички преди Гран при на САЩ, а дали Хамилтън ще се включи в  протестите срещу расовото неравенство . Като първия и засега единствен чернокож пилот във Формула 1 англичанинът беше подложен на много въпроси в последните няколко дни дали ще покаже своята подкрепа към състезателите по американски футбол. Традиционно 14 минути преди стартовете във Формула 1 пилотите се нареждат на стартфиналната линия, където се изпълнява химна на страната домакин. Хамилтън не разкрива напълно дали ще коленичи. Преди месец, когато се стигна до пика на протестите и общо  28 отбора от Националната футболна лига (НФЛ)  изразиха несъгласието си, коленичейки или сключвайки ръце, Хамилтън заяви, че подкрепя тази инициатива. В социалната мрежа Инстаграм той на няколко пъти използваше хаштага #takeaknee и обясни, че обмисля да се включи. \"Определено ще помисля, правилно ли е за мен или не да се включа. Това не е моят национален химн. Според мен проблемът е глобален и смятам, че ние всички трябва застанем заедно срещу него\", каза Хамилтън преди време. Формула 1 и политиката Сегашният казус в САЩ по никакъв начин не е първият подобен във Формула 1. Най-престижната автомобилна надпревара се сблъска с политически проблем още през 1985 г., когато Южна Африка още беше част от календара. По това време страната е в международна изолациия заради апартейда, но състезанието на пистата \"Киалами\" се провежда. Френските отбори \"Рено\" и \"Лижие\" са подложени на сериозен натиск от правителството на страната и отказват да пътуват до Южна Африка. Въпреки това звездата на Формула 1 по това време Ален Прост се състезава за английски отбор ( \"Макларън\"  - бел. ред.) и участва в състезанието. Огромен е натискът и от правителствата на Бразилия и Швеция, които също искат техни пилоти да не се състезават. Спонсорите на много от отборите свалят логата си специално за надпреварата в \"Киалами\", за да нямат проблеми на международния пазар. Състезанието се провежда, но след неговия край промотърът на Формула 1 Бърни Екълстоун и шефът на ФИА по това време Жан-Мари Балестер признават, че са допуснали огромна грешка, допускайки да има надпрева в Южна Африка. Впоследствие заради натиска от големите сили надпреварата е извадена от календара и се завърща отново за кратко в началото на 90-те години след края на апартейда, но само за още две издания. Според Доктор Алън Беърнър, преподавал по спорт и социална теория в университета в Лоубъроу такива казуси понякога не могат да бъдат избегнати. \"Спортът и политиката са неразривно свързани. Няма как да мислим, че спортът е отделен от всичко останало и глобалните процеси не влияят върху Формула 1 или други надпревари. Спортът е един от начините, по който големите страни търгуват. Много често атлетите са проводници на идеи и политиците умело ги използват\", смята Беърнър. \"Аз бих подкрепил Хамилтън, ако предприеме едно такова смело решение. Така той ще покаже на всички, че живее в реалния свят и е човешко същество, а не просто се състезава във Формула 1\", добави ученият. Хамилтън мисли само за титлата Изненадващо или не, на официалната пресконференция на ФИА в четвъртък в Остин, Хамилтън се дистанцира от въпроса. Присъстващите журналисти в Тексас го питаха главно около плановете му, а не толкова за предстоящото състезание.  \"Доста се говори за това напоследък, нали. Познавам много хора в Америка, някои са чернокожи, други не, така че имам добра представа какво се случва. Аз уважавам много това движение, инициативата, която  Колин Каперник  започна е страхотна и аз го подкрепям напълно. Все пак трябва да кажа, че съм в Остин, за да спечеля състезанието и това е моят основен приоритет. Не мисля за нищо друго в момента\", каза Хамилтън. Според британеца в момента фокуса се измества от битката за титлата към това дали подкрепя простеста на американските спортисти. \"Това е казус, който не засяга само Америка, но и целия свят. Ние като спортисти сме отговорни пред хората и служим за пример. Мисля си обаче, че се говори прекалено много за мен, а не толкова за предстоящото състезание. Дали ще го направя или не, няма значение. Аз работих много здраво цяла година, за да опитам да спечеля титлата и не искам нищо да ме разсейва от това\", добави трикратният световен шампион. От отбора му \"Мерцедес\" нямат идея дали той ще коленичи преди началото на състезанието, но и не мислят да обсъждат въпроса. В една от кратките си изяви пред медиите в четвъртък шефът на тима Тото Волф помоли да коментира само аспекти, които се отнасят за Формула 1.", "date": "2017.10.20", "title": "Ще коленичи ли Люис Хамилтън по време на американския химн преди старта в Остин"}
{"url": "http://www.dnevnik.bg/bulgaria/2017/10/20/3062795_varna_prospa_vtora_prodajba_na_aktivi_ot_drujestvo_v/", "text": "Още един от апортираните през 2005г. 136 дка общински имоти в дружеството \"Спортен комплекс Варна\" е бил продаден тихомълком. Това става ясно от съдържанието на нотариален акт, съставен на 29 септември т.г. Представителят на Общинския съвет в Събранието на акционерите обаче не разбрал за сделката. За нея са премълчали и тримата представители на общината в Съвета на директорите на \"Спортен комплекс Варна\". Това е вторият имот от активите на компанията, който тя продава, за да финансира строителството на нов градски стадион. С непрекъснато отлаган краен срок то продължава вече десета година. на строителната компания \"Планекс\". Цената на сделката е 3.6 млн. лв., които е трябвало да бъдат изплатени от купувача \"по банков път и чрез прихващане\". По информация на \"Планекс\", плащането е вече извършено. За първи път \"Спортен комплекс Варна\" прибегна до продажба на активи, за да финансира строителството на стадиона, през септември 2015г. Тогава близо 14.5 дка  бяха придобити от командитно дружество с участието на \"Кауфланд България\" за 18.3 млн. лв.  Стойността на продажбата, извършена тогава, направи видими при оценката на имотите, апортирани в \"Спортен комплекс Варна\". Компанията беше основана през 2005 г. с капитал от 35 млн. лв. По предложение на тогавашния кмет на Варна Кирил Йорданов в него бяха апортирани 136 хил. кв.м общински терени, оценени на едва... 12 млн. лв. По същото време, средната цена на парцелите в този район на Варна бе около три-четири пъти по-висока. Срещу апорта си община Варна получи 35% дялово участие. Останалите 65% бяха за \"Химимпорт\" срещу обявена парична вноска от близо 22.5 млн. лв. Според устава на дружеството към момента на регистрацията му трябваше да бъдат внесени 25% от сумата. За останалата част бе дадена отсрочка \"до две години\". Информацията, разпространена при основаването на компанията, гласеше, че върху апортираните общински терени трябваше да бъдат изградени нов градски стадион, спортни съоръжения и съпътстващата ги инфраструктура. Крайният срок за реализацията на проекта обаче непрекъснато бе отлаган  заради проблеми с финансирането , прикривани зад обяснения за \"огромни трудности, липсата на кадастрална скица, подходи, инфраструктура, неясна собственост на част от парцелите\" и т.н. А през февруари 2015 г. изпълнителният директор на \"Спортен комплекс Варна\" Марин Митев изненадващо обяви, че дружеството изобщо В началото на седмицата \"Дневник\" се свърза с Димитър Карбов (НФСБ) , който е представител на варненския Общински съвет в Общото събрание на акционерите на \"Спортен комплекс Варна\". В разговора, както и по-рано, той потвърди, че стадионът щял да бъде завършен до края на 2018г. Карбов заяви категорично, че това ще става без продажбата на повече терени, след този на \"Кауфланд България\". Ден по-късно, информиран пак от \"Дневник\" за факта на сделката с въпросните 11.5 дка той най-напред се изненада, след това коментира, че най-вероятно става дума за недоразумение, а накрая се усъмни и в автентичността на нотариалния акт. Копието от него бе издадено официално от Службата по вписванията във Варна. Според съдържанието на документа при съставянето му е бил представен протокол от заседание на Съвета на директорите на \"Спортен комплекс Варна\", състояло се на 24 февруари т.г. В проведения разговор Карбов каза, че е присъствал на това заседание, но извършената осем месеца по-късно За това щял да я коментира едва след като лично се запознае със съдържанието на нотариалния акт за сделката. \"Дневник\" изпрати въпроси и до председателя на варненския Общинския съвет Тодор Балабанов (ГЕРБ). Но отговорите им доведоха до още по-голямо объркване. \"Димитър Карбов е представител на Община Варна в Общото събрание на акционерите в \"Спортен комплекс Варна\" АД, заяви в писмен отговор Балабанов. Той не е представител в дружеството, нито е член на Съвета на директорите\". От отговорите на Балабанов обаче не стана ясно в какво качество и дали изобщо Карбов е присъствал на заседание на Съвета на директорите на \"Спортен комплекс Варна\" през февруари. В седемчленния му състав общината би трябвало да има трима представители. Но явно те също да информират местната администрация за намерението на мажоритарния собственик да предприеме нова продажба на активи. Във връзка с друг текст по същата тема  още през 2015 г. \"Капитал\" потърси за коментар зам. - кметът на Варна Пламена Маринова.  Тогава тя заяви следното: \"С промените в Закона за общинската собственост от 2011 г. разпореждането с имоти, апортирани от общините в търговски дружества, трябва да става само след решение на общинските съвети. По тази причина вариантът с продажбата на активите на дружеството (\"Спортен комплекс Варна\", бел. ред.) вече не е толкова лесен\". Вчера обаче председателят на Общинския съвет във Варна Тодор Балабанов бе на съвсем друго мнение. \"Уставът на \"Спортен комплекс Варна\" АД за извършване на такъв тип сделки, каза той. Такива правомощия са предоставени на Съвета на директорите на дружеството\". Справка с текста на Закона за общинската собственост показа, че решение на съответните общински съвети действително се изисква само в случаите при разпореждане с имоти, вещи и вещни права, които са внесени като непарична вноска в капитала на еднолични търговски дружества с общинско участие. При това положение коментарът на Маринова за \"Капитал\", по повод идеята на \"Спортен комплекс Варна\" да финансира дейността си с разпродажба на активи, би могъл да даде основание за съмнения в Сега тя отново бе потърсена за коментар, но не беше открита поради отсъствие от страната. Първата копка за строителството на нов градски стадион във Варна, на мястото на разрушения \"Юрий Гагарин\", се състоя още в ранната есен на 2007г. Това се случи в разгара на третата кандидаткметска кампания на злополучния бивш кмет на града Кирил Йорданов. Веднага след това работата по проекта беше спряна, а одитна проверка на Сметната палата показа, че \"с приетия Устав на дружеството \"Спортен комплекс Варна\" е създадена на общинско имущество. Сега, след втората продажба на активи на компанията, тези подозрения получават все по-сериозно основание. Въпреки това от администрациите, както на Йорданов преди години, така и на сегашния му наследник Иван Портних (ГЕРБ), не беше предприето абсолютно нищо. \"Смятам, че финансирането на стадиона е законосъобразно, каза за \"Дневник\" Тодор Балабанов. През последните години се направи немалко за намиране на средства за изграждане на съоръжението и е факт, че в момента на обекта се работи. За мен е важно строителството да бъде изпълнено в срок и стадион \"Варна\" да бъде завършен, какъвто ангажимент е поел мажоритарният акционер\".", "date": "2017.10.20", "title": "Варна проспа втора продажба на активи от дружество, в което е миноритарен собственик"}
{"url": "http://www.dnevnik.bg/bulgaria/2017/10/20/3062868_konkursut_za_direktor_na_instituta_za_kulturno/", "text": "Конкурсът за директор на Националния институт за недвижимо културно наследство (НИНКН) ще се проведе до 2 седмици, заяви министърът на културата Боил Банов на блицконтрол в парламентарната комисия по култура и медии вчера. В събеседването, обявено още от предишния служебен министър на културата ще участва единственият допуснат кандидат - арх. Йордан Нурков от Велико Търново. Досегашната временна директорка Даниела Джуркова, назначена още от правителството на Пламен Орешарски, също се яви, но не покрива изискванията, обявени от Министерството на културата за поста. Междувременно институтът от два месеца се ръководи от нов изпълняващ длъжността директор до конкурс - арх. Красимир Тодоров. Той е смени арх. Джуркова, излязла в отпуск по майчинство. Като част от екипа на пловдивското \"Zoom архитектурно студио\" ООД Тодоров стои зад проекта за защитно покритие и социализация на Малката Базилика в Пловдив и работи по експонацията на  Голямата Базилика  в центъра на града, информира вестник \"Марица\". С нея градът смята да кандидатства за списъка с културно наследство на ЮНЕСКО. Националният институт за недвижимо културно наследство бе едно от най-проблематичните звена под шапката на Министерството на културата. Заради намаления си персонал на фона на големия брой случаи с унищожени паметници на културата и вътрешните скандали той бе нарочен за корумпиран от директора на Националния исторически музей Божидар Димитров, и от Министерството на културата на Вежди Рашидов. Същевременно нямаше опити за смяна на директора, въпреки  протестите на служители и професионални организации  срещу арх. Джуркова. Конкурсът бе обявен едва от служебния министър Рашко Младенов. Отлагането му новото ръководство на министерството аргументира с желанието да обезпечи записа на събеседванията и публикуването им онлайн. Това вече се случва при съгласие на кандидатите и оценяващите комисии. Боил Банов анонсира и намерението си да премести института заедно с архива му от кв. \"Изток\" в сградата на министерството, за да се премахне ненужното разнасяне на документи. НИНКН обаче ще остане самостоятелна структура, почерта министърът. \"Ще му върнем имиджа и добрите неща, с които дълго време е бил известен. Той и сега работи добре, но различни странични ефекти на младата ни демокрация му се отразяват крайно негативно\", коментира той.", "date": "2017.10.20", "title": "Конкурсът за директор на Института за културно наследство ще се проведе до 2 седмици"}
{"url": "http://www.dnevnik.bg/bulgaria/2017/10/20/3062947_karakachanov_prizna_che_migranti_preminavat_ogradata_s/", "text": "Вицепремиерът Красимир Каракачанов призна пред Нова телевизия, че се използват стълби, за да се премине оградата по границата с Турция. По думите му има трафик на хора, който се дължи на корупцията, която е пробила част от системата в охраната на границата. Малко преди него депутатът от БСП  Елена Йончева показа снимка как мигранти прескачат оградата чрез стълба . Тя показа и друг фотос, на който се вижда огромна дупка под самото съоръжение, през която може да се преминава безпроблемно. Според нея има активен трафик на бежанци, за който не се говори изобщо. \"Има стълбичка, има и трафик на хора. Трябва да решим проблема с нелегалните мигранти и корупцията, заради която се случва всичко това. Смешно е обаче да се иска оставката на министър и вицепремиер, защото оградата беше обявена за  стратегически обект от значение за националната сигурност\" , заяви Каракачанов в отговор на искането на левицата от вчера Валери Симеонов и Валентин Радев да напуснат постовете си. Имамите да учат в България  Министърът на отбраната каза още, че в последните години българското мюфтийство назначава за имами хора, които са завършили в университети, в които се проповядва радикален ислям. Това ставало, тъй като просто нямало други достатъчно подготвени кандидати. \"Затова трябва да върнем образователната система в България. Може да се създаде някой факултет, както има Богословски факултет. Може да се направи като отделна специалност\", допълни вицепремиерът и уточни, че само така ще се спре практиката чужденци да ръководят мюфтийствата и да участват в ръководството на вероизповеданието. По думите му в момента има сериозен конфликт между имамите от преди демократичните промени и младите, които от 10 години се занимават с това. Спорът бил заради това, че старите имами проповядват умерен ислям, докато младите изучавали по-крайните му разновидности. Руска техника в НАТО Според Каракачанов няма проблем Русия да ремонтира военновъздушната техника на България, тъй като голяма част от нея е руско производство. Той добави, че има и други страни в НАТО, които използват руски машини, като сред тях били Румъния, Полша, Хърватия и др. \"Имаме няколко десетки самолета, които трябва да ремонтираме и поддържаме, за да удължим живота им с около 12 години. Ремонтите на някои от тях ще струват не повече от 1.5 млн.\", заяви Каракачанов.", "date": "2017.10.20", "title": "Каракачанов призна, че мигранти преминават оградата с Турция чрез стълби"}
{"url": "http://www.dnevnik.bg/na_put/2017/10/20/3060461_fotogaleriia_gradut_v_koito_krasivoto_vurvi_s/", "text": "Начин на живот - понятието се пише с главни букви в Мюнхен.", "date": "2017.10.20", "title": "Фотогалерия: Градът, в който красивото върви с приятното"}
{"url": "http://www.dnevnik.bg/bulgaria/2017/10/20/3062943_biser_petkov_obiavi_gotovnost_da_pregovaria_za/", "text": "Министърът на труда и социалната политика Бисер Петков обяви готовност да започне преговори с бизнеса и синдикатите за отмяна на минималните осигурителни доходи (МОД), но в нормални условия, а не при бойкот и натиск. В интервю за БНТ той коментира  поисканата му от работодателските организации оставка  след като министърът предложи административно увеличаване на МОД с 3.9%, колкото е предвижданият ръст на икономиката през 2018 г. \"За мое съжаление в последно време социалният диалог страда от липса на конструктивизъм и взаимен диалог и това поставя държавата в ролята сама да взема решение, вместо то да се договаря между работодателите и синдикатите. Смятам, че предложението ми е балансирано, защото ще доведе до повишаване на замразените прагове на по-нискодоходните професии. Тезата на работодателите е, че този инструмент е изживял времето си - готов съм, и съм им го заявил, да водим разговор за отпадането им, но той трябва да е в нормални условия и ситуация, в която това да бъде внимателно обмислено и в рамките на определяне на механизъм за минималната работна заплата, а не в условията на бойкот и натиск\", каза Петков. Първите три дни болнични - защо намаляват парите Министърът обясни, че предложението за това  плащането на първите три дни от болничния лист  да се намали от 70% от осигурителния доход на 50% с многото мними болни, които си дават \"отпуска\", докато доказването на симулирането било много трудно. Въпреки, че първите три дни се плащат от работодателя, Петков обясни изменението с постоянното нарастване на разходите на НОИ по това перо - институтът плаща от четвъртия ден до оздравяването 80% от осигурителния доход. Той каза, че сумата вече достига 500 млн. лв. годишно. Същевременно 95% от обжалваните болнични се потвърждават в съда, каза Петков. В същото време той допусна, че в хода на политическата дискусия решението може да бъде преразгледано, след като беше попитан защо добросъвестните (каквито са онкоболните, които получават кратки болнични за химиотерапия) трябва да бъдат наказвани заради други, които злоупотребяват. При спад на безработицата разходите за обезщетения нарастват Бисер Петков коментира и промените в законодателството, свързани със затягането на достъпа до помощи за безработица като поясни, че в условията на недостиг на работна сила държавата иска да насърчи хората да работят, а не да получават помощи. По думите му въпреки спада на безработицата разходите на държавата за обезщетения растат и през 2018 г. са предвидени 400 млн. лв. В тази посока са и промените, свързани с обезщетенията, получавани от един от двамата родители за отглеждането на дете между първата и втората година след раждането. Сумата ще нарасне от 340 на 380 лв. след като в последните години беше замразявана. Ръстът е близък до ръста на минималната работна заплата (която догодина се предвижда са стане 510 лв.), но считам, че в сегашните условия не бива да стимулираме майките да остават и през втората година. Правителството стимулира връщането на родителите по-рано на работа и чрез изплащане на половината от обезщетението, и чрез програми, каквато е \"Родители в заетост\", каза Петков.  Предвижда се с 10 лв. до 75 лв. догодина да нарасне  гарантираният минимален доход , който не е променян от 2009 г. досега, съобщи министърът. В резултат ще бъдат повишени голям брой социални плащани, обвързани с този показател. Над 500 хил. хора с увреждания ще получат по-големи интеграционни добавки, ще се увеличат и целевите и еднократните помощи по Закона за социалното подпомагане.  Той повтори, че  всички пенсии ще бъдат увеличени с 3.8%  от 1 юли 2018 г.", "date": "2017.10.20", "title": "Бисер Петков обяви готовност да преговаря за отпадане на осигурителните прагове"}
{"url": "http://www.dnevnik.bg/bulgaria/2017/10/20/3062952_mujut_ot_snimkite_na_profila_aleksandur_nikolov_ne/", "text": "Французинът Александър Мартинез,  чиито снимки бяха използвани за фалшивия профил \"Александър Николов\" , заяви пред Би Ти Ви, че не изключва възможността някога да се е виждал с обвинения в измами Спас Василев. Той обаче уточни, че няма спомен да са се срещали или запознавали. Василев, за когото се предполага, че стои зад профила \"Александър Николов\", през който са измамени десетки хора в социалната мрежа \"Фейсбук\" със самолетни билети, техника и други дребни услуги, в момента е в ареста. Той беше задържан преди седмица по повдигнато обвинение от 2012 г.  Мъжът сам се е предал в полицията , след като видял медийните публикации по случая с фалшивия профил, който беше спрян от ГДБОП по време на разследването. Мартинез призна, че като разбрал за случая е изпаднал в шок, от който все още не може да излезе. Той уточни, че проверява как някой е успял да си измисли свой живот и да ограби десетки хора чрез използването на негови снимки. По думите му все още не може да се каже, че Спас Василев е виновен, тъй като не е осъден. \"Всеки е невинен до доказване на противното\", допълни Мартинез. Той каза още, че в момента не съди Василев за случая. Все пак негови адвокати са предприели нужните мерки, но не уточни какви точно са те. Мартинез заяви, че няма да спре да използва \"Фейсбук\", въпреки че голяма част от личната му информация е била открадната. \"Не \"Фейсбук\" прави престъпления, а хората\", каза французинът.", "date": "2017.10.20", "title": "Мъжът от снимките на профила \"Александър Николов\" не изключва възможността да се е виждал със Спас Василев"}
{"url": "http://www.dnevnik.bg/bulgaria/2017/10/20/3062956_cacarov_iska_da_se_zakrie_fondaciia_finansirala/", "text": "Главният прокурор Сотир Цацаров внесе в Окръжен съд – Кърджали искова молба за прекратяване на сдружение с нестопанска цел \"Асоциация Бату платформ\", чрез която незаконно е осигурено финансиране на предизборната кампания на политическата партия ДОСТ, съобщи пресцентърът на прокуратурата. По-късно в прессъобщение ДОСТ отрече връзки с фондацията. В хода на разследване за престъпление против политическите права на гражданите, ръководено от Окръжната прокуратура в Добрич, са събрани доказателства за това, че на 14 март сдружението е получило паричен превод от 100 000 евро, информира прокуратурата. Наредител е турската банка TURKKIYE VAKIFLAR BANKASI, но няма данни за субекта на преведената сума. Сдружението е използвало парите за покупка на хранителни продукти – захар, брашно, ориз, макарони и др., разпределени в отделни пакети на обща стойност от по 30 лева. Членове на сдружението, подпомагани от членове и симпатизанти на ДОСТ, транспортирали пакетите в 15 града - Пловдив, Гоце Делчев, Търговище, Силистра, Добрич, Бургас, Смолян, Хасково, Шумен, Павел баня, Сливен, Дулово, Русе, Омуртаг и Ботевград. Пакетите са раздавани безвъзмездно на български граждани с мюсюлманско вероизповедание, за да бъдат мотивирани да гласуват за политическа партия ДОСТ на изборите за 44-то Народно събрание, е установила прокуратурата. \"Получаването на парични средства от анонимен източник от чужда държава и разходването им с цел агитация и склоняване на български граждани да упражнят избирателното си право в полза на определена политическа партия е нарушение на чл. 12 ал.2 от Конституцията на Република България\", е посочено в исковата молба. Според прокуратурата дейността на \"Асоциация Бату платформ\" от Кърджали е несъответна и на императивната забрана в чл. 168 ал.1 от Изборния кодекс. Чрез нея е осигурено финансиране на предизборната кампания на ПП ДОСТ с анонимно дарени средства с неустановен произход, което е нарушение на чл. 162 ал. 1 от Изборния кодекс. Тази дейност отговаря и на признаците от обективна страна на престъпния състав на чл. 167 от Наказателния кодекс\", пише главният прокурор до съда. Цацаров настоява Окръжният съд в Кърджали да постанови решение, с което да прекрати регистрираното сдружение \"Асоциация Бату платформ\" гр. Кърджали, заради извършване на дейност, която противоречи на Конституцията, на законите и на добрите нрави. Политическа партия ДОСТ няма никакво отношение с фондация \"Асоциация Бату платформ\", се казва в съобщение на политическата формация. Единствените хранителни продукти, чието раздаване бе спряно от полицията в Кърджали по време на предизборната кампания, са купени със средства на ДОСТ на стойност 8431.20 лв., съгласно надлежно издадена фактура № 0000000001/04.03.2017, доставчик ЛУКС 87 ЕООД – Кърджали, информира партията на Лютви Местан и предоставя факсимиле от документа.  Ако въпросната фондация е имала някаква дейност в България, то тази дейност няма отношение към партия ДОСТ, заявява формацията, отцепила се от ДПС след свалянето на Местан от лидерския пост. ДОСТ отрича да е имала отношения с каквато и да е фондация. Помолен да коментира темата, настоящият лидер на ДПС Мустафа Карадайъ каза пред журналисти в парламента, че движението ще очаква да видирезултатите от това разследване. Той припомни, че още по време на предизборната кампания са сигнализирали за такъв род действия в Кърджали.  ", "date": "2017.10.20", "title": "Цацаров иска да се закрие фондация, финансирала незаконно ДОСТ с пари от Турция (допълнена)"}
{"url": "http://www.dnevnik.bg/sport/2017/10/20/3062957_djordj_uea_specheli_purviia_tur_na_prezidentskite/", "text": "Футболната легенда на Либерия Джордж Уеа спечели първия тур на местните президентски избори. Носителят на \"Златната топка\" за 1995 г. отива на балотаж срещу настоящия вицепрезидент на африканската страна Джоузеф Боакай. Уеа събира 38.4% от гласовете след окончателното преброяване. За него са гласували близо 600 хиляди души. Боакай е получил 28.8% от гласовете. Двамата продължават към втория тур на президентските избори, който ще се проведе през ноември. Адвокатът Чарлз Брумскине остана трети с 9.6%, а четвърти с 8.3% е бившият командир от гражданската война Принс Джонсън. На първия тур участваха общо 20 кандидати, а избирателната активност е била 75.2%. Уеа прави втори опит да стане президент на Либерия. През 2005 г. бившият нападател на \"Милан\" и ПСЖ отново спечели първия тур, но на балотажа загуби от настоящия президент на страната Елън Джонсън Сърлийф (40.6% срещи 59.4%). Паралелно с президентските избори този месец се проведоха и парламентарните. Първа политическа сила е оглавяваната от Джордж Уеа Коалиция за демократична промяна. Тя спечели 21 депутатски места в 73-членната долна камара. Управляващата партия, начело на която е Сърлийф - Партия на единството, остана втора и получава 18 места.", "date": "2017.10.20", "title": "Джордж Уеа спечели първия тур на президентските избори в Либерия"}
{"url": "http://www.dnevnik.bg/sviat/2017/10/20/3062954_miliarderut_i_evroskeptik_babish_e_favorit_na_izborite/", "text": "Парламентарните избори в Чехия се очаква да издигнат на власт още едно евроскептично правителство в Централна Европа. Въпреки че страната има една от най-бързо растящите икономики в ЕС и един от най-ниските проценти на безработица, на гласоподавателите им е дошло до гуша от корупция и от непопулярния левоцентристки премиер Бохуслав Соботка, предаде \"Асошиейтед прес\", цитирана от БТА. Вотът ще започне в 14 ч. и ще продължи до 22 ч. местно време, а утре - от 8 до 14 ч. От осемте партии, които се очаква да спечелят места в долната камара на парламента на 20 и 21 октомври, половината се обявяват против традиционния политически курс, някои се възползват от страховете от имиграцията (която почти  не съществува ) и исляма, а други се противопоставят на членството в ЕС и НАТО. Партия АНО (Действие на недоволните граждани 2011) на 63-годишния милиардер  Андрей Бабиш , медиен магнат и бивш министър на финансите, който обещава да води борба с корупцията, да \"измете\" старите партии и да насърчи инвестициите, е фаворит за спечелването на изборите. Тя направи силен дебют в чешката политика преди четири години, като завърши изненадващо на второ място на предишните избори (с над 18% от вота) и стана малък коалиционен партньор в правителството. Социологическите проучвания показват, че най-вероятно Бабиш ще стане следващият  чешки премиер , въпреки че му е повдигнато обвинение в измама с евросубсидии за 2 млн. евро и е обвиняван, че е сътрудничил на тайната полиция по времето на комунизма. Някои изследвания дават на АНО над 30 на сто от вота, но последното, от вторник (последния ден за публикуване на такива проучвания) ѝ отреди 25-27 на сто от вота. Подобно на повечето чешки партии тя, напълно отхвърля квотния механизъм на ЕС за преразпределяне на бежанци, а нейният лидер е критичен към ЕС и е против определянето на дата за приемане на еврото. Социалдемократи, комунисти, крайнодесни и пирати  Най-радикалният претендент е антимигрантската партия   (СПД) на родения в Токио бизнесмен Томио Окамура, който казва, че ислямът е \"идеология на омразата\", противопоставя се на изискването на НАТО страните членки да харчат за отбрана два процента от БВП и иска референдум за преразглеждане на членството на Чехия в ЕС. Според социолози СПД може да вземе около 9 процента от вота. Прагът за влизане в парламента е 5 на сто.  Чешката  , водещата политическа сила в сегашното правителство, загуби подкрепа заради непопулярния си лидер Соботка, който неотдавна каза, че е склонен да формира правителствена коалиция с комунистите.   на Чехия и Моравия поддържа приятелски отношения с управляващите компартии в Куба, Китай и Северна Корея и се очаква да получи повече от 10 процента от вота. Консервативната  , която преди беше най-голямата политическа сила, още не може да се възстанови от скандалите, довели до края на нейното управление през 2013 г. и е малко вероятно да вземе повече от 10 процента. Либералната  , която подкрепя членството в ЕС и НАТО и е популярна сред младите избиратели, има шанс за пръв път да спечели места в парламента. Неотдавнашни социологически проучвания показват, че тя има подкрепа от 6 процента или повече. След вота Остава въпросът каква коалиция ще състави Бабиш, ако получи възможност да е премиер - традиционните партии, включително партньорите от партията на премиера Бохуслав Соботка, биха предпочели милиардерът да остане извън кабинета заради обвиненията в измама с евросубсидии. Възможно, но малко вероятно е да опита да формира правителство на малцинството с подкрепата на комунисти и две крайнодесни партии, отбелязва \"Ройтерс\".", "date": "2017.10.20", "title": "Милиардерът и евроскептик Бабиш е фаворит на изборите в Чехия днес и утре"}
{"url": "http://www.dnevnik.bg/citat_na_deniia/2017/10/20/3062969_citat_na_denia_vinagi_ima_purvi_put_i_toi_e_s_ludogorec/", "text": "Б Това написа собственикът на \"Лудогорец\" Кирил Домусчиев в страницата си във \"Фейсбук\". В четвъртък разградчани постигнаха  историческа победа с 2:0 срещу \"Брага\" . Те станаха първият български клуб, който печели официален мач на португалска земя. Досега в осем срещи българските представители бяха записали едно равенство и цели седем загуби. С успеха срещу \"Брага\" \"Лудогорец\" събра седем точки и излезе начело в група С на Лига Европа. Българският шампион изпревари с една точка португалците, които бяха със стопроцентов актив след първите си два мача. \"Хонфенхайм\" е трети с три точки, а \"Истанбул ББ\" е на последното място с една точка. \"Трябва да запазим първото място в групата. Напред, момчета\", написа още Домусчиев. През последните години разградският клуб записа няколко исторически постижения в европейските клубни турнири, включително първа точка и първа победа за България в Шампионската лига. ", "date": "2017.10.20", "title": "Цитат на деня: Винаги има първи път и той е с \"Лудогорец\""}
{"url": "http://www.dnevnik.bg/ot_vas/novini_ot_vas/2017/10/20/3062962_postoianno_parkirane_na_orlov_most/", "text": "Първи път", "date": "2017.10.20", "title": "Постоянно паркиране на Орлов мост"}
{"url": "http://www.dnevnik.bg/sviat/2017/10/20/3062972_ruskata_namesa_v_izborite_v_sasht_ne_e_povliiala_na/", "text": "Директорът на ЦРУ Майк Помпео каза, че руската намеса в президентските избори в САЩ през 2016 г. не е повлияла върху резултата от гласуването, предадоха \"Ройтерс\" и ТАСС, цитирани от БТА. \"Оценката на разузнавателната общност е, че руската намеса не е оказала влияние върху резултата от изборите\", заяви Помпео. Думите му влязоха в противоречие с твърденията на разузнавателните служби в САЩ от януари. Тогава те заявиха, че не са оценявали по никакъв начин въздействието на руската  кампания  върху резултата от вота, но добавиха, че целта е била да се повлияе на шансовете на президента Доналд Тръмп. На форум за сигурността във Вашингтон репортери попитаха  Помпео , който подкрепяше Тръмп по време на кампанията, дали може да каже с абсолютна сигурност, че не е оказвано влияние върху резултатите. \"Да, оценката на разузнавателната общност е, че руската намеса, която се осъществи, не се е отразила на изхода.\" Най-високопоставеният демократ в комисията по разузнаване на Камарата на представителите на американския Конгрес Адам Шиф разкритикува Помпео за това изказване. \"Бях дълбоко разочарован да науча, че директорът на ЦРУ Помпео е заявил, че разузнавателната общност е установила, че  руската намеса  в нашите избори не е повлияла върху резултата. Всъщност разузнавателната общност не е установявала подобно нещо, нито би могла\", заяви Шиф. Впоследствие пиар отделът на ЦРУ публикува съобщение, според което оценката на  разузнавателната общност  \"не се е променила\" от януари насам.  Помпео също така по време на форума, че групировката \"Ислямска държава\" е в състояние да организира и извърши нападение срещу САЩ, евентуално като свали самолет, дори след като  беше изтласкана  от сирийския град  Ракка , посочва \"Асошиейтед прес\". Малко по-рано някои медии разпространиха думи на американски представител, според когото джихадистите готвят \"нов 11 септември\", но Белият дом не коментира публикациите.  По думите му САЩ са заплашени и от други въоръжени групировки. \"Способността на \"Ислямска държава\" за осъществяване на външна операция остава\", каза той. \"Но не бих казал, че тя е единствената. \"Ал Кайда на Арабския полуостров\" отдавна заявяваше такава мисия, която включва свалянето на търговски самолет, пътуващ за западна страна. Със сигурност в това число биха могли да бъдат САЩ\", заяви Помпео. Той каза също така, че  Северна Корея  е на месеци от усъвършенстване на своя потенциал за ядрено оръжие. Според него обаче има разлика между способността за изстрелване на ядрена ракета и възможността за производство на голямо количество ядреноделими материали и разработване на арсенал от подобни оръжия.", "date": "2017.10.20", "title": "Руската намеса в изборите в САЩ не е повлияла на резултата, каза шефът на ЦРУ"}
{"url": "http://www.dnevnik.bg/politika/2017/10/20/3062979_horata_chakat_spravedlivost_no_ne_sum_ubedena_che/", "text": "Хората чакат справедливост, а аз не съм убедена, че този антикорупционен закон ще им я даде. Това заяви пред Нова телевизия вицепрезидентът Илияна Йотова. Повод за коментара ѝ стана вчерашното заседание на правната комисия в Народното събрание, на което  на първо четене беше подкрепен антикорупционният закон на ГЕРБ . Йотова подчерта, че дълги години е работила по подобно законодателство, докато е била евродепутат. Според нея законопроектът, който влиза в парламента за обсъждане, може да е много по-ефикасен, ако в него ясно е било описано как ще се защитават източниците на информация и журналистическите разследвания за корупция. Спорен бил и каква ще е давността за подобни престъпления. Тя припомни, че проваленият миналата седмица Консултативен съвет по национална сигурност (КСНС) при президента, който беше точно по темата за антикорупционните мерки, е показал липса на желание при някои министри да бъдат държавници. Самият държавен глава Румен Радев пък не очаквал, че заседанието ще пропадне, \"защото някой си гонел полета\". Вицепрезидентът допълни, че скандалите около оградата по границата с Турция са нужни, за да може обществото да се запознае с проблемите на съоръжението. Тя заяви, че обявяването на оградата за обект от националната сигурност може да се приеме и като знак, че е имало някакви проблеми с нея и по този начин те ще могат да се решат. \"Това не е ограда, която спира бежанците, а е съоръжение, от което зависи сигурността на България и Европейския съюз. Трябва да се каже на обществото какво е състоянието ѝ и колко пари ни струва. Важно е да се знае дали е пропусклива тази ограда\", каза Йотова. Тя направи и предположение, че ще има още скандали от типа на този, в който беше замесен депутатът от ГЕРБ Делян Добрев. \"Отвори се кутията на Пандора и ще бъдат изваждани нови и нови случаи на безобразия в общините\", коментира вицепрезидентът.", "date": "2017.10.20", "title": "Хората чакат справедливост, но не съм убедена, че антикорупционният закон ще им я даде, заяви Йотова"}
{"url": "http://www.dnevnik.bg/sport/2017/10/20/3062971_klipurs_produlji_dominaciiata_si_v_derbito_na_los/", "text": "Баскетболното дерби на Лос Анджелис завърши с безапелационна победа на \"Клипърс\" срещу \"Лейкърс\" - 108:92. \"Ножиците\" записаха трети пореден успех срещу градския съперник и общо 15-и в последните 16 двубоя помежду им. Това беше първи мач за двата отбора от началото на сезона. Отборите от Ел Ей претърпяха доста промени това лято. \"Клипърс\" беше напуснат от големия си лидер Крис Пол, а \"Лейкърс\" започна да гради отбор около избрани под №2 в драфта Лонзо Бол и освен това привлече един от най-добрите високи играчи в лигата - Брук Лопес. Бол имаше кошмарен дебют в НБА. 19-годишният плеймейкър пропусна пет от шестте си стрелби от игра, пропусна и двата си изстрела от наказателната линия и завърши с едва три точки и скромните четири асистенции. \"Лейкърс\" не успя по никакъв начин да се противопостави на градския съперник. \"Клипърс\" спечели първата четвърт с 27:19, а на почивката имаше аванс от 11 точки - 53:42. През второто полувреме \"ножиците\" продължиха да доминират и в един момент разликата достигна 30 точки. След това те намалиха оборотите и в края \"езерняците\" съкратиха изоставането си почти наполовина. Блейк Грифин беше най-резултатен за победителите с 29 точки. Той вкара 13 от 23-те си стрелби, включително три тройки от шест опита. Към точковия си актив тежкото крило прибави 12 борби, три асистенции и две откраднати топки. Центърът Деандре Джоржън също се отличи с дабъл-дабъл - 14 точки и 24 борби. Лу Уилямс се включи от пейката с 12 точки и върховите за отбора шест асистенции, а Данило Галинари и Патрик Бевърли завършиха съответно с 11 и 10 точки. В същото време новото звездно трио - Ръсел Уестбрук, Кармело Антъни и Пол Джордж, започна с победа съвместния си престой в \"Оклахома сити тъндър\". \"Гръмотевиците\" нямаха никакви проблеми при домакинството на \"Ню Йорк никс\" - 105:84.  Джордж беше най-резултатен за победители с 28 точки, Антъни вкара 22 точки в коша на доскорошния си отбор, а Уестбрук започна сезона така, както завърши предишния - с трипъл-дабъл. Той записа 21 точки, 16 асистенции и 10 борби. В другия мач, който се игра през изминалата нощ, \"Торонто раптърс\" постигна очаквано убедителна победа срещу \"Чикаго булс\" у дома. Йонас Валанчунас поведе канадския тим с 23 точки и 14 борби, а Си Джей Майлс се включи от пейката с 22 точки.", "date": "2017.10.20", "title": "\"Клипърс\" продължи доминацията си в дербито на Лос Анджелис"}
{"url": "http://www.dnevnik.bg/biznes/2017/10/20/3062980_bulgariia_poluchi_po-goliama_kvota_za_ulov_na_kalkan/", "text": "През следващата година България и Румъния ще могат да уловят повече калкан от разрешеното през тази. Това съобщават от Министерството на земеделието след провеждането на 41-та сесия на Генералната комисия по рибарство за Средиземно море. В рамките на събитието са обсъдени предложения за приемане на мерки за опазване, управление и контрол на ключови морски запаси в Средиземно и Черно море. През тази година квотата за двете страни общо е 86.4 тона, а през следващата се вдига на 114 тона, което е увеличение от 32%. От изключително значение за България е Препоръката за многогодишен план за управление на риболова на калкан в Черно море, с която се определят мерки за опазване на вида в Черно море и количествени ограничения за улова му от страните в региона (България, Румъния, Турция, Русия, Украйна и Грузия), посочват от ведомството. По време на сесията са дискутирани и теми свързани с насърчаването на мерките за мониторинг, наблюдение и контрол в рибарството, включително мерки за борба с незаконния, недеклариран и нерегулиран риболов, както и възможностите за популяризиране на развитието на устойчиви аквакултури в Средиземно и Черно море.", "date": "2017.10.20", "title": "България получи по-голяма квота за улов на калкан"}
{"url": "http://www.dnevnik.bg/sviat/2017/10/20/3062988_livanskiiat_parlament_prie_bjudjet_za_pruv_put_ot_12/", "text": "Ливанският парламент одобри първия държавен бюджет от 12 години, предаде агенция \"Ройтерс\", цитирана от БТА. Това е съществена стъпка към реформиране на крехката икономика и предотвратяване на неконтролируемо увеличаване на дълга. От 2005 г., когато беше убит бившия министър-председател  Рафик Харири , няколко последователни правителства не успяваха да постигнат приемане на годишни бюджети заради поредица от политически кризи. Бюджетът беше приет с 61 гласа \"за\" и 4 \"против\" след тридневни обсъждания. Осем депутати се въздържаха. Приемането на бюджета беше приоритет за второто правителство на Саад Харири (син на  убития  министър-председател), което встъпи в длъжност през януари.", "date": "2017.10.20", "title": "Ливанският парламент прие бюджет за пръв път от 12 години"}
{"url": "http://www.dnevnik.bg/photos/2017/10/20/3062921_snimka_na_denia_voenni_pochesti_za_djordj_bush-mladshi/", "text": "Кадети от Военната академия в Уест Пойнт маршируват по време на церемонията в чест на бившия президент на САЩ Джордж Буш-младши, който беше удостоен с наградата \"Силванус Тайър\". Отличието се присъжда на граждани, които работя усърдно за националните интереси на страната. Сред носителите на наградата е и бащата на Джордж Буш, който я получава през 1994 г.", "date": "2017.10.20", "title": "Снимка на деня: Военни почести за Джордж Буш-младши"}
{"url": "http://www.dnevnik.bg/sviat/2017/10/20/3063015_albanska_partiia_razklati_pravitelstvoto_v_makedoniia/", "text": "След неочаквания успех на  местните избори  в Македония апетитът на лидера на Алианса за албанците Зиядин Села нарасна и той поиска ново разпределение на ресорите в правителството. Ще доведе ли това до купуване на депутати от страна на Социалдемократическия съюз (СДСМ), за да оцелее правителството, пита македонският вестник \"Вечер\", близък до опозиционната ВМРО-ДПМНЕ. Излиза ли Алиансът за албанците от правителството? Телевизия \"Телма\" научава, че Зиядин Села има сериозно намерение да го направи, пише \"Вечер\". Очаква се резултатът от втория кръг на изборите, след което ще бъде взето окончателно решение. От партията отричат и казват, че това е измислица на Демократичния съюз за интеграция (ДУИ). Тези дни двете партии си разменят остри послания. Първо Села обвини ДУИ за изборни манипулации в Струга (където Села е кандидат за кмет) и публично постави въпроса за реформаторските намерения на правителството. След като Алиансът за албанците и \"Беса\" формираха коалиция за втория изборен кръг, дойде послание и от вицепремиера и член на ДУИ  Буяр Османи , че ще преразгледат правителствената коалиция. В сряда Алиансът на албанците и движението \"Беса\" подписаха договор за коалиция за втория кръг на местните избори. Африм Гаши от движението Беса заяви, че е взето решение Беса да подкрепи Алианса на албанците в пет общини, където алиансът отива на втори кръг, а Алиансът на албанците ще подкрепи Беса в седем общини. Социалдемократите стоят настрана от тези престрелки. Те заявиха кратко, че не възнамеряват да развалят коалицията, пише \"Вечер\".  Ако Села напусне правителството, мнозинството в парламента ще бъде крехко. Дори към ДУИ да се присъедини бившият им депутат Весел Мемеди, коалицията ще остане с 60 депутати. Вероятно управляващите ще разчитат на подкрепата на Чедомир Саздовски, който излезе от ГРОМ и стана независим депутат, но винаги ще бъдат на границата, пише \"Вечер\" и напомня, че СДСМ има 49 депутати, ДУИ 10, а Алиансът остана с двама. По същата тема 24вести цитира високопоставен представител на СДСМ, според когото политиката на Зиядин Села вече не съответства на тази на СДСМ. Според СДСМ Села и досега много пъти е нанесъл щети на правителството и коалицията, но с безпринципната си коалиция с Беса само добавил последната капка. От ДСИ казват, че техният лидер Али Ахмети официално е съобщил тяхната позиция на премиера Зоран Заев. Неофициално като замяна на Села в правителството се споменава Демократичната партия на албанците (с двама депутати), както и депутатите Весел Мемеди и Чедомир Саздовски, допълва 24вести. /БТА", "date": "2017.10.20", "title": "Албанска партия разклати правителството в Македония след успеха на местните избори"}
{"url": "http://www.dnevnik.bg/biznes/2017/10/20/3063030_parlamentut_othvurli_zemedelski_proekt_na_gerb/", "text": "Парламентът отхвърли на първо четене промени в Закона за подпомагане на земеделските производители, внесени от депутати от ГЕРБ. При гласуването 74 народни представители бяха \"за\", 70 - \"против\" и 19 се въздържаха, съобщи БТА. С измененията се предлагаше производствата по компенсаторните мерки на площ, свързани със залесяване, агроекология и климат, биологично земеделие, \"Натура 2000\", необлагодетелствани райони и хуманно отношение към животните да се извършват чрез Интегрираната система за администриране и контрол (ИСАК). Предвиждаше се производствата по инвестиционните мерки и подмерки вече да се провеждат по реда и при условията на Закона за управление на средствата от европейските структурни и инвестиционни фондове. С проекта се предлагаше и допълнителен предварителен подбор на проектните предложения по европейски програми, когато размерът на заявената финансова помощ на всички подадени проектни предложения надхвърля бюджета за съответния период на прием. Подобен предварителен етап не е уреден в Закона за управлението на средствата. Светла Бъчварова от БСП посочи, че на практика с измененията се изземват функции от Държавен фонд \"Земеделие\" и Министерството на земеделието ще преценява кои проекти да получат финансиране и кои - не. Досега Министерството на земеделието никога не се е намесвало в оперативната работа на Фонд \"Земеделие\", отбеляза тя. Бъчварова предупреди, че тези промени ще забавят сериозно изпълнението на европейската програма, защото изискват нотификация от ЕК. От левицата се обявиха и против предварителния ранкинг на проектите.  Запрян Янков от ГЕРБ обясни, че законопроектът ще бъде преработен между първо и второ четене. Такова е и становището по измененията от вицепремиера Томислав Дончев с конкретни предложения за прецизиране на част от текстовете. С гласуването си обаче парламентът отхвърли измененията още на първо четене.", "date": "2017.10.20", "title": "Парламентът отхвърли земеделски проект на ГЕРБ"}
{"url": "http://www.dnevnik.bg/sport/2017/10/20/3062953_v_braga_obviniha_sudiiata_kusmeta_i_vrataria_na/", "text": "Старши треньорът на \"Брага\" Абел Ферейра заяви, че  загубата срещу \"Лудогорец\"  се дължи на късмета, слабото съдийство и невероятните изяви на вратаря Ренан. Португалският специалист определи крайния резултат като много несправедлив и нелогичен. Ферейра беше изгонен през второто полувреме за непрестанните си протести срещу решенията на италианската бригада, водена от Давиде Маса. Португалецът претендираше за несправедливо отменен гол заради засада през първата част и неотсъдена дузпа за игра с ръка след почивката. \"Влязохме добре в мача, владеехме топката и вкарахме гол. Жалко e, че беше отменен, защото се трудихме много за него. В средата на полувремето започнахме да губим тайминга при нашата преса, играехме повече на изчакване, съперникът притежаваше повече топката и в крайна сметка стигна до гол при статично положение\", каза Ферейра след мача. Според него футболистите на \"Брага\" са създали достатъчно на брой положения, за да променят резултата след почивката. \"Техният вратар обаче направи три-четири страхотни спасявания. Това беше доста неблагодарен мач за нас. Разочаровани сме, защото заслужавахме повече с оглед показаното\", каза още Ферейра. Той е сигурен, че в ситуацията, която предхождаше изгонването му, е имало стопроцентова дузпа за \"Брага\". По думите му \"Лудогорец\" е много опасен отбор, който в този мач е имал много голям късмет. Българският шампион нанесе първа загуба на \"Брага\" в Лига Европа и излезе начело в група С. Разградчани събраха седем точки и изпревариха с една португалците. \"Групата остава отворена. Битката ще бъде до самия край и ние сме подготвени за това\", завърши Ферейра.", "date": "2017.10.20", "title": "В \"Брага\" обвиниха съдията, късмета и вратаря на \"Лудогорец\" за загубата"}
{"url": "http://www.dnevnik.bg/bulgaria/2017/10/20/3062961_pravnata_komisiia_protivopostavi_magistratite_chrez/", "text": "До шест заплати годишно като бонуси ще получават магистратите в спецправосъдието, а за останалите съдии, прокурори и следователи допълнителното възнаграждение ще зависи от натовареността им с дела. Това реши вчера късно вечерта правната комисия с приемането на второ четене поредните спорни промени в Закона за съдебната власт, информира специализираният сайт defakto.bg. Законопроектът се гласува скоростно, защото в началото на ноември спецсъдилищата ще поемат делата за корупция по високите етажи на властта, които бяха прехвърлени от Софийския градски съд на Специализирания наказателен съд с промените в НПК, гласувани скоростно ден преди лятната ваканция. Бонусите за натовареност ще засягат всички магистрати в страната, което включва и спецмагистратите, а тези, които са само за тях, ще зависят от \"резултатите от дейността\". В комисията вчера - правилата щели да се пишат от Висшия съдебен съвет (ВСС), в които ще се определи и точен размер на бонуса. Първоначално депутатите от ГЕРБ, \"Обединени патриоти\", ДПС и \"Воля\" предложиха бонуси до шест заплати годишно само за съдиите, прокурорите и следователите в специализираните звена. Аргументът бе, че иначе специализираните съдебни институции щели да блокират, защото магистратите в тях ще поемат нови отговорности срещу същите пари. Това доведе до критики, че и сега има редица съдилища, които са свръхнатоварени с дела, но не получават нищо отгоре. По тази причина депутатите решиха да дадат възможност на ВСС да увеличи заплатите в тези натоварени институции, но без предварително да се залага размерът на бонуса. До тези текстове в закона се стигна въпреки предложенията на представляващия ВСС Боян Магдалинчев режимът да се унифицира и да се наблегне на добрата, качествена работа на магистратите без да бъдат разделяни по месторабота. Тезата му бе подкрепена от зам.-председателя на ВКС Павлина Панова. Тя подчерта, че така една част от съдебната власт става наистина \"специална\", т.е. извънредна, което е забранено по Конституция. Депутатите обаче не ги послушаха. Така за второ четене в пленарна зала отива следната редакция на чл. 233, ал.6 от Закона за съдебната власт: \"Въз основа на степента на натовареност на съответния орган на съдебната власт Висшият съдебен съвет определя допълнително възнаграждение на съдия, прокурор или следовател. Съдиите в Апелативния специализиран наказателен съд, в Специализирания наказателен съд, прокурорите в Апелативна специализирана прокуратура, в Специализирана прокуратура и следователите в следствения отдел на Специализираната прокуратура получават допълнително възнаграждение в размер, определен по утвърдени от съответната колегия на Висшия съдебен съвет правила за индивидуална оценка на резултатите от дейността, но не повече от 6 основни месечни възнаграждения годишно.\" Като последното ще важи и за съдебните служители в спецправосъдието. Тези правила ще действат от 1 януари 2018 г. Миналата седмица най-голямата магистратска организация - Съюзът на съдиите в България, остро разкритикува законопроекта. Организацията подчерта, че при който значителното завишаване на възнагражденията им спрямо останалите съдии може да бъде възприето като тяхно облагодетелстване от страна на държавата.", "date": "2017.10.20", "title": "Правната комисия противопостави магистратите чрез бонуси за натовареност и резултати"}
{"url": "http://www.dnevnik.bg/politika/2017/10/20/3063086_dps_nastoiava_durjavata_da_finansira/", "text": "ДПС винаги е настоявала държавата да се грижи за вероизповеданията, включително и за тяхното финансиране, за да бъдат независими от чуждо влияние. Това обяви лидерът на ДПС Мустафа Карадайъ в парламента днес. В четвъртък вицепремиерът Красимир Каракачанов обяви  идеи за законодателни промени , с които държавата да контролира финансирането на вероизповеданията, както и да лицензира дипломите на проповедници, завършили в чужбина. Целта на мерките е да се спре навлизането на радикален ислям в България. \"Тепърва ще трябва да се запознаем със законопроекта\", обясни Карадайъ и не коментира различните идеи. ", "date": "2017.10.20", "title": "ДПС настоява държавата да финансира вероизповеданията, за да са независими от чуждо влияние"}
{"url": "http://www.dnevnik.bg/biznes/2017/10/20/3063062_po-visokite_taksi_za_firmite_niama_da_prerazpredeliat/", "text": "В законопроекта, с който Комисията за финансов надзор се предвижда да мине на самоиздръжка, са \"отчетени притесненията на всички по размер дружества\". Това казва председателят на ведомството Карина Караиванова в интервю за новия брой на \"Капитал\". В този смисъл не приемам критиката във връзка с предложените промени за нови по-високи такси за поднадзорните лица, посочва Караиванова, цитирана от пресцентъра си. Според нея финансовата тежест няма да доведе до преразпределяне на пазари и няма да е за сметка на клиентите. В проекта,  одобрен вече от правителството , има голямо завишение на някои от таксите, които занапред ще плащат регулираните от комисията дружества. Финансовата самостоятелност ще ни позволи да привличаме качествени професионалисти, като не възнамеряваме да увеличаваме експертите като брой, обяснява Караиванова. На въпрос за новите законови изисквания, които ако бъдат одобрени от парламента ще засилят ограниченията на пенсионните фондове във връзка с инвестициите в свързани лица, Карина Караиванова коментира: \"Аз мисля, че срокът който е даден, е разумен, нека да видим как окончателно ще бъде приет законът. Основната цел е да им се даде достатъчно време, за да могат да се приведат в съответствие и в същото време по никакъв начин да не създадем предпоставки и за сриване на капиталовия пазар в България\". Основен проблем на капиталовия пазар у нас е липсата на доверие, смята Караиванова .\"Започнахме да говорим за стимулиране и развитие на капиталов пазар, но оставам с впечатлението, че все още не може да пречупим негативните модели на поведение на различните участници на българския капиталов пазар. Много ми се иска това да се промени, за да се изгради това доверие\", посочва тя. Във връзка с евентуалното преместване на Комисията за финансов надзор в нова сграда, Караиванова напомня, че засега комисията остава на сегашното си място и припомни, че комисията има договор за наем със собствениците до март 2018 г.,  сключен от предишното ръководство  на регулатора.", "date": "2017.10.20", "title": "По-високите такси за фирмите няма да преразпределят пазара, смята шефът на Комисията за финансов надзор"}
{"url": "http://www.dnevnik.bg/bulgaria/2017/10/20/3063109_durjavata_dava_15_mln_leva_za_pilotnata_sistema_za/", "text": "Близо 1,5 млн. лв. е бюджетът за пилотната система за дистанционно електронно гласуване, съобщи ръководителят на проекта Силвия Митева от Държавната агенция \"Електронно управление\", цитирана от агенция \"Фокус\". Според нея очакването е в началото на декември да бъде открита процедурата за изработването на пилотната система и на изборите за европейски парламент през 2019 г. да се гласува дистанционно и електронно. Срокът на изпълнение на проекта е до 31 декември 2018 г. Тепърва предстои изготвянето на анализ на добрите международни практики, след което ще бъдат изработени функционалностите и ще се проведат три симулации по един избран модел. \"На двудневната симулация ще има възможност да се тестват 3 различни вида избори – за местни органи, за Народно събрание и за членове на Европейския парламент. Тази симулация е по-скоро демонстрационен акт. Тя сама по себе си не може да бъде приравнена със системата, която ще бъде изработена\", обясни директорът на \"Планиране и управление на дейности и проекти за е-управление\" Иван Модев. По думите му са безспорни предимствата на системата като лесната обработка на големи масиви от данни, улесняването на изборния процес и др. \"Съществуват рискове, свързани с дигиталната грамотност и киберсигурността. Трябва да се гарантира сигурността, оперативната съвместимост и функционалността на системата\", посочи Модев. Той добави, че всеки гражданин ще има възможност да гласува електронно от дистанция преди изборния ден, но ако реши, може да гласува на хартия или машинно в деня на вота, което ще отмени гласуването му по електронен път.", "date": "2017.10.20", "title": "Държавата дава 1.5 млн. лева за пилотната система за дистанционно електронно гласуване"}
{"url": "http://www.dnevnik.bg/photos/2017/10/20/3062949_fotogaleriia_liberiia_-_jivot_po_vreme_na_izbori/", "text": "Епидемията от Ебола преди няколко години опустошава икономиката на малката африканска република Либерия, разположена на брега на Атлантическия океан. Спадът в цената на желязната руда в последствие влошава още повече ситуацията. Заради лошите пътища повечето от селските райони в Либерия са изоставени по време на дъждовния сезон, а електрическа енергия почти не достига извън главните градове.", "date": "2017.10.20", "title": "Фотогалерия: Либерия - живот по време на избори"}
{"url": "http://www.dnevnik.bg/sviat/2017/10/20/3063095_upravliavashti_i_opoziciia_v_madrid_iskat_izbori_v/", "text": "Управляващата в Испания Народна партия се е договорила със социалистическата опозиция, че Каталуня трябва да гласува за местен парламент през януари, съобщи испанската обществена телевизия, цитирайки представител на Социалистическата работническа партия. Очаква се подробности за вота и други мерки да бъдат обявени, след като на заседание в Мадрид кабинетът одобри стъпки за отнемане на автономията на Каталуня. В четвъртък премиерът  Мариано Рахой  обяви, че заради референдума за независимост, организиран от властите в Барселона, и подписаната декларация за отделяне от Испания страната ще задейства конституционна клауза, която ѝ позволява Каталуня да мине на  пряко управление  до организирането на нови избори. Социалистите настояха срокът, в който ще има нов вот, да е възможно най-кратък. В интервю за сутрешния блок на телевизия TVE бившият министър от социалистите Кармен Калво обясни, че възможността за избори през януари е била обсъдена от двете най-големи испански партии и че среща подкрепата им. Калво отговаря за преговорите с Рахой по въпросния член 155 от Конституцията, който дава възможността за временно отнемане на автономията. Според Калво както Рахой, така и лидерът на социалистите Педро Санчес искат процедурата да продължи възможно най-малко и да отнеме не повече от три месеца. След интервюто говорител на правителството побърза да уточни, че е \"твърде рано\" да се говори за конкретна дата за избори. Очаква се кабинетът да разгледа по-късно в петък ситуацията в Каталуня ден преди заседанието, на което ще се задейства чл. 155. На него няма да присъства премиерът Рахой, който участва в Европейски съвет до края на деня. Малко преди заседанието каталунска организация, подкрепяща независимостта, обяви, че насрочва за края на седмицата протест в центъра на Мадрид с лозунга \"За свободата на каталунския народ\" и \"Долу монархията\". В Барселона пък е планирана демонстрация срещу решението на редица банки да преместят  централите си  извън Каталуня. Източници на телевизията съобщават, че Сенатът, който трябва да одобри отнемането на автономията, ще одобри стъпката на 27 октомври. Рахой ще има възможността да реши кога мярката влиза в сила, но тепърва ще се  уточняват подробности : дали каталунската полиция ще мине на пряко подчинение на Мадрид; до каква степен властта над Каталуня ще се \"централизира\" в ръцете на испанския кабинет; кой по закон ще има формалното право да насрочи изборите (очаква се Пучдемон да не загуби премиерския си пост до провеждането на вота, а само властовите си компетенции, а и ще остане без министри). Неизвестно е и кои функции ще може Мадрид да поеме от Пучдемон освен организацията на вота.", "date": "2017.10.20", "title": "Управляващи и опозиция в Мадрид искат избори в Каталуня през януари"}
{"url": "http://www.dnevnik.bg/sport/2017/10/20/3063058_fotogaleriia_purvata_pobeda_na_bulgarski_otbor_v/", "text": " при гостуването на \"Брага\". Разградчани станаха първият български клуб, който печели официален мач на португалска земя. Досега в осем срещи българските представители имаха едно равенство и цели седем загуби.", "date": "2017.10.20", "title": "Фотогалерия: Първата победа на български отбор в Португалия"}
{"url": "http://www.dnevnik.bg/bulgaria/2017/10/20/3063059_muj_otiva_na_sud_zaradi_kostenurka_ot_zashtiten_vid/", "text": "Прокуратурата внесе в Софийския градски съд (СГС) обвинителен акт срещу Росен Георгиев, защото държал и искал да продаде костенурка от защитен вид, съобщи пресцентърът на държавното обвинение. Георгиев ще отговаря пред магистратите за това, че на 28 юни 2017 г. пред столичен търговски център в нарушение на Закона за биологичното разнообразие, държал шипоопашата костенурка, която е защитен вид. Пет дни по-рано свидетелка по делото прочела в интернет сайт обява за продажба на сухоземна костенурка с посочена цена от 199 лв. Тъй като не могла да разбере дали е от защитен вид, тя уведомила по телефона доброволен сътрудник към неправителствена организация за защита на животните и му препратила обявата. Сътрудникът разгледал публикуваната в сайта снимка на костенурката и веднага разбрал, че е от защитен вид. Още на същия ден се свързал на подадения телефон с обвиняемия и поискал още няколко снимки на костенурката, които Георгиев му изпратил чрез мобилно приложение. Двамата се уговорили сътрудникът да закупи костенурката, като си определили среща на 28 юни 2017 г. пред столичен мол. Веднага след този разговор, сътрудникът се свързал с началник на отдел в Регионалната инспекция по околната среда и водите (РИОСВ) и го уведомил за уговорената среща с обвиняемия. Началникът на отдела поискал съдействие от СДВР за установяване на защитеното животно. На уговорката на 28 юни 2017 г. присъствали сътрудникът от неправителствената организация, старшият експерт от РИОСВ и двама полицаи. След като обвиняемият извадил костенурката от клетка сътрудникът и старши експертът я разгледали и веднага се убедили, че същата е от защитен вид. След като полицейските служители задържали Георгиев, бил изготвен протокол за доброволно предаване, с който обвиняемият предал костенурката. Още същия ден костенурката била настанена в столичната \"Зоологическа градина\". Изготвената в хода на разследването съдебно-природозащитна експертиза е установила, че предадената костенурка е с вид \"шипоопашата\" от женски пол, полово зряла, с научно наименование на вида \"Testudo Hermanni Gmelin\". Същата е обявена за защитена съгласно Закона за биологичното разнообразие. За престъплението по така повдигнатото обвинение законът е предвидил наказание затвор до 5 г. и глоба в размер от 5 до 20 хил. лв.", "date": "2017.10.20", "title": "Мъж отива на съд заради костенурка от защитен вид"}
{"url": "http://www.dnevnik.bg/biznes/2017/10/20/3063104_rustut_v_cenite_na_jilishtata_v_sofiia_se_zabavia/", "text": "Силното лято за имотния пазар в София преля в активна есен и последни най-силни месеци за годината. Това показват данните на \"Бългериън пропъртис\" за третото тримесечие. Повече предлагане и успокояване на цените Според данните нарасналото търсене на жилищни имоти в София постепенно доведе до увеличено предлагане от страна на строителните предприемачи, като най-силен ефект от повишеното предлагане на ново строителство се усети именно през периода юли-септември. Това съвсем естествено доведе до балансиране на пазара в София на равновесна цена около 1 000 евро/кв.м. и забавяне на темпа на нарастване на цените, каквито бяха и нашите очаквания за развитие на пазара през тази година. Данните на компанията сочат, че през третото тримесечие средната цена на имотите запазва достигнатите през предходното тримесечие нива и остава без изменение. Към момента пазарът е в баланс и се радва на отлични условия за покупко-продажби на имоти, със стабилно търсене и наличен избор от ново строителство, както и все повече качествени и адекватно оценени имоти на вторичен пазар. Цената за кв. м скача с 14% за година За третото тримесечие на 2017 г. средната цена на жилищата в София остава на ниво 1 060 евро/кв.м., като през второто тримесечие на годината. Годишното увеличение на цените спрямо 3-то тримесечие на 2016 г. е 14%, а средната покупна цена на жилищата в София е 93 хил. евро. Темпът на ръст на цените в София се ускори през пролетта на 2016 г. и в продължение на една година нарастванията се движеха между 15 и 18%. През последните месеци растежът на цените се забавя, сочи анализът на компанията. Сделките - предимно с нови жилища Наскоро обявените данни на Агенцията по вписванията за 3-тото тримесечие сочат, че в София са вписани 6 300 имотни продажби при 6 073 за същия период на миналата година, което е ръст от 3.75% на годишна база. За деветмесечието нарастването на обемите продажби на имоти в София е около 4%, като извън статистиката остават сделките с жилища в процес на строителство, които ще бъдат вписани на по-късен етап. Новото строителство продължава да съставлява 60% от продажбите в София. През последните няколко месеца предлагането се увеличи и вече успява да отговори на нарасналото търсене. Това доведе до успокояване на темпа на нарастване на цените и балансира жилищния пазар в София. Половината от купените жилища са двустайни апартаменти, 35% са тристайни, 4-стайните са около 5%, както и едностайните. Средната площ на купените жилища е 84 кв.м. – с около 6 кв.м. по-малка от тази в първите месеци на годината. Двустайните апартаменти са най-търсени и първи се изчерпват в новите сгради. Това се дължи на по-достъпните им крайни покупни цени и на това, че са по-ликвидни за продажба и отдаване под наем. Наблюдава се и тенденция на нарастване на покупките на тристайни жилища, които се купуват предимно за собствено ползване. Най-често се купуват апартаменти на 2-ри до 6-ти етаж. Продължава да се наблюдава относително голям дял на жилища и на ниските етажи - купените жилища на партер и първи етаж са около 17% като това се дължи на по-голямата наличност на такива имоти в новите сгради от една страна и на това, че често този тип жилища при новото строителство вървят със собствен двор и това ги прави привлекателни за семействата с деца, особено когато са в затворени комплекси. Апартаментите на високи етажи – от 7-ми до 10-ти, са едва около 10% от всички купени през периода. На шпакловка Най-често се купуват жилища по БДС (на шпакловка и замазка) и едва 5% от купените апартаменти са с включено завършване \"до ключ\". Едва 25% от продадените жилища са напълно обзаведени, което се обяснява и с факта, че най-продавани са апартаментите ново строителство, а тези на вторичен пазар са под 50% от общия обем реализирани продажби в София. Половината от купените жилища се отопляват на ТЕЦ. Средният престой на имотите на пазара е 3 месеца, а направените отстъпки от офертните цени са под 1% - средно 0.7%. Предпочитани квартали и цени на имотите в тях Наблюденията на компанията сочат, че най-много купени жилища през 3-тото тримесечие има в кварталите \"Кръстова вада\", \"Манастирски ливади\", \"Младост 4\", \"Студентски град\" и \"Витоша\". Най-скъпо продавани са жилищата в центъра на града и в \"Лозенец\", където средните цени за изминалото тримесечие са били 1 790 евро/кв.м. в центъра и 1 430 евро/кв.м. в \"Лозенец\". \"Стрелбище\" и \"Гоце Делчев\" са други предпочитани квартали с цени между 1 100 и 1 300 евро/кв.м. и с изключително ограничено предлагане както на ново, така и на старо строителство. Следва ново оживление на пазара Пазарното равновесие е краткотрайно явление и очакванията на компанията са възходящият тренд да се възобнови от края на тази и началото на новата година. Множество са благоприятните фактори, които продължават действието си върху търсенето и дават предпоставки за последващ ръст. Банковото кредитиране е основният от тях. Новите предложения на банките са с още по-ниски лихвени проценти и атрактивни условия, обемът на отпуснатите кредити продължава да нараства и по всичко личи, че кредитната експанзия ще продължи. Наред с това, средната работна заплата в София нараства, безработицата намалява, икономическият растеж се ускорява и като цяло всички макрофактори сочат в посока възходящо развитие на имотния пазар. Към момента имаме стабилно търсене, налично предлагане, добре подготвени купувачи и налично банково финансиране. Това са оптимални условия за развитието на жилищния пазар в София. Единственото, което все още липсва, а се търси и което се очаква да се появи през следващите месеци, са жилища в завършени сгради. Наличието на такъв продукт на пазара ще активизира и онези купувачи, които все още изчакват в търсене на нещо готово, сочи анализът.", "date": "2017.10.20", "title": "Ръстът в цените на жилищата в София се забавя, сочи анализ"}
{"url": "http://www.dnevnik.bg/detski_dnevnik/2017/10/20/3060542_s_decata_v_pochivnite_dni_21_i_22_oktomvri/", "text": "С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие и искате да я споделите с други родители, пишете ни на  dnevnik@dnevnik.bg . Събота  - От 10 до 12 часа в Есенс център на ул. \"6-ти септември\" 37 ще се състои премиерната прожекция на  първия филм \"Хан Кубрат\"  от поредицата стоп-моушън анимации \"Първо българско царство\". Късометражният филм е изработен от деца в Центъра за демократично учене. Създателите на филма ще разкажат как са се вдъхновили за създаването на видео точно по тази тема, как са работили по проекта и какъв е процеса по създаването на такъв тип видео. Посетителите ще видят фигурите, изработени от децата за филма и ще имат възможност да опитат как се прави стоп-моушън анимация.  - Сатиричният театър \"Алеко Константинов\" представя от 11.30 часа на сцената на камерна зала \"Методи Андонов\" премиерата на спектакъла   по едноименната приказка на Х.К. Андерсен, в сценичен вариант на младия режисьор Анастасия Събева. Представлението е подходящо и за деца, и за възрастни.  - Работилницата   ще демонстрира как си взаимодействат програмирането и музикалното изкуство. От 11 часа в рамките на инициативата \"Запознайте се и програмирайте\", част от Европейска седмица на програмирането могат да се включат желаещи от 10 до 24 години. Те ще усетят работната атмосфера в музикално студио и ще проследят процеса на програмиране на песен. Заниманията  са с вход свободен и предварително записване на  world.orenda@gmail.com  или на тел. 0883 300 124, 0887 692 960. Събитието се организира от сдружение \"Алтернативен свят Оренда\".  - Родители и деца са поканени на семейния форум  \"Академия за родители\" . От 9.30 до 17.30 ч. родителите ще могат да посетят двете зали за лекции, в които ще разговарт със специалисти за най-важните теми, свързани с отглеждането на дете. На форума са поканени психолози и консултанти по кърмене, здравословно хранене, финанси и дигитални технологии, ранно детско развитие, пренатално възпитание и още много. Лекциите протичат паралелно в две зали - тематично разделени за бъдещи и настоящи родители, ще има и кът за консулации. Събитието е безплатно, но залите имат ограничен капацитет и затрова най-добре е да запазите предварително своето място  тук . А децата могат да се забавляват в безплатните работилнички на домакина на събитието ДЦ \"Мама и аз\": ще месят хлебчета с \"Хлебни къщи\", ще играят с Туй-Онуй, ще програмират с MindHub, ще готвят здравословни вкусотии с Food revolution България и \"За храната\", ще се потопят в \"Стаята на приказките\" на Регионална библиотека – Варна и ще танцуват. Ще има подаръци и изненади. Цялата програма можете да разгледате  тук .  - От 14 до 18 часа \"ТърновоRUNS\" организира  безплатно велоучилище  за малки и големи, които са пропуснали да се научат. Всички са добре дошли в парк \"Дружба\", където ще има и велоклиника за стягане на старите колелета. Велоградче от кашони и тебешири ще учи децата на правилното каране на колело в градска среда. Ще се тестват електрически колелета, ще има и още изненади. Неделя  - Синя бледа точица в пространството. Крехка люлка на живота насред наглед пустия безбрежен космос. Микроскопичната Земя, въртяща се заедно с нас около Слънцето. Винаги ни се е искало да е обратното Уви! Знаете ли какво представлява то? От какво е направено? Как се е родило? На колко е години е? Колко му остава да живее? И какво ще се случи след това? Какви видове слънчеви затъмнения има? В ателието   младши-астрономите на \"Био игри\" ще се отправят на експедиция за откриване на карти на слънцето, скрити чрез древни символи. Ще разберат повече за слънчевите затъмнеия по време на ролеви игри в природонаучния музей . Ще имитират орбитите на планетите. Накрая всяко дете ще си изработи солароскоп. Занятията са от 11 до 12.30 ч. за деца между 5 и 7-годишна възраст и от 13 до 14.30 ч. за деца между 8 и 10-годишна възраст. Необходимо е предварително записване на  info@bio-game.org . Информация можете да получите на 0896/ 333860, 0882 523281.  - Сатиричният театър \"Алеко Константинов\" представя от 19.30 часа премиерата на спектакъла   по едноименната приказка на Х.К. Андерсен, в сценичен вариант на младия режисьор Анастасия Събева. Представлението е подходящо и за деца, и за възрастни. - Чрез техниките на изящните и приложни изкуства децата над 6-годишна възраст са  поканени от 11.30 часа в \"Музейко\"  да се \"потопят\" в чудния весел и гъделичкащ свят на Маргарит Минков заедно със Следобедният сън, котешката сянка Прескочиполянка, Случайният шаран, Кокошката, която снесла шарен бонбон, Облачното човече, Колекционерът на усмивки, куклата Повече Не Мога и шареното цвете Добро Настроение, Лъжеиграчът, Такивамити Работи, Кучето Което Свиреше На Акордеон, китове, котарачета, кенгура, чайки, вятърът и Невидимото човече и Мишката, на която й дошла една мишъл. Всеки малък участник ще направи своя маска и ще влезе в ролята на герой от книгата на Маргарит Минков. Водещи на занятието са Петя Кукудева, Иванка Могилска, Боряна Зафирова. Материалите, които ще бъдат ползвани, са цветна хартия, ножици, сухо лепило, моливи, телбод. Това занимание е включено в билета за \"Музейко\", но е необходимо предварително записване.  - Работилницата   ще демонстрира как си взаимодействат програмирането и музикалното изкуство. От 11 часа в рамките на инициативата \"Запознайте се и програмирайте\", част от Европейска седмица на програмирането могат да се включат желаещи от 10 до 24 години. Те ще усетят работната атмосфера в музикално студио и ще проследят процеса на програмиране на песен. Заниманията  са с вход свободен и предварително записване на  world.orenda@gmail.com  или на тел. 0883 300 124, 0887 692 960. Събитието се организира от сдружение \"Алтернативен свят Оренда\".", "date": "2017.10.20", "title": "С децата в почивните дни (21 и 22 октомври)"}
{"url": "http://www.dnevnik.bg/zelen/2017/10/20/3063148_glavniiat_prokuror_razporedi_proverka_na_nezakonen/", "text": "Главният прокурор Сотир Цацаров разпореди незабавна проверка след репортаж на БиТиВи за незаконен развъдник на кучета в село Маломир. Това са потвърдили от прокуратурата, цитирани от телевизията. Репортажът показа кадри от незаконен развъдник с над 300 кучета в ямболското село Маломир. Животните са били затворени в обор заедно с крави. Кметът на селото Йордан Тодоров твърди, че държавата е безсилна по случая. Районна прокуратура - Ямбол е започнала тази сутрин досъдебно производство за престъпление по чл. 325 б, ал.2, т.1 от НК за проява на жестокост към животни). В момента на място в обекта има полицейски служители, които извършват първоначалните действия по разследването, обявиха от прокуратурата. Родителите на собственика посрещат екипа агресивно, твърдят, че животните не са за продан. Незаконният кучкарник работи от години, а според запознати печалбата е стотици хиляди годишно.", "date": "2017.10.20", "title": "Главният прокурор разпореди проверка на незаконен развъдник на кучета"}
{"url": "http://www.dnevnik.bg/zdrave/2017/10/20/3063151_onkobolnite_jeni_shte_mogat_da_kandidatstvat_za/", "text": "Онкоболни жени до 35 години вече ще могат да съхраняват яйцеклетки за инвитро процедури чрез финансиране от Фонда за асистирана репродукция, обяви зам.-министърът на здравеопазването Мирослав Ненков в пресконференция днес. Критериите за включването на страдащите от онкологично заболяване жени в процедурите са строго дефинирани и съобразени с медицинските показания на всяка от пациентките, обясни Ненков. \"Онкокомитети към лечебните заведения ще се произнасят за напредналостта на заболяването и за перспективите за зачеване\", посочи зам.-министърът. Както  и за останалите кандидатки за инвитро процедупри \"финансирането ще бъде безлимитно\" , допълни той. \"Досега ние буквално намирахме средства чукайки от врата на врата, за да решаваме този генерален обществен проблем. Радостно е, че срещнахме разбиране от страна на здравното министерство. Това е една победа за хората с онкологични проблеми\", коментира и председателят на Фондация \"Искам бебе\" Мария Янева. Готов е новият вариант на правилника за работа на Центъра за асистирана репродукция, в който са отразени промените, които обеща правителството по-рано тази година. В него се предвижда и още жени с репродуктивни проблеми и които по медицински показания не могат да преминат стандартната процедура по хормонална стимулация за производство на яйцеклетки, да имат право на четири пункции за опит за директна екстракция. Друга новост в правилника, е че се намаляват сроковете за получаване на заповедите за одобрение, като вече ще се чака до 2-3 месеца. Сега  голям проблем е това, че двойките чакат около една година да получат одобрение , след като са подали документи за помощ. Освен това с новия правилник ще се изискват данни за успеваемостта от всяко лечебно заведения, което работи с фонда и осъществява инвитро процедури. Те ще бъдат публикувани на електронната страница на институцията.", "date": "2017.10.20", "title": "Онкоболните жени ще могат да кандидатстват за инвитро процедури с държавни средства"}
{"url": "http://www.dnevnik.bg/bulgaria/2017/10/20/3063162_kmetut_na_london_e_vpechatlen_kak_sofiia_se_spravia_s/", "text": "Кметовете на София и Лондон Йорданка Фандъкова и Садик Кан се срещнаха в британската столица, като обсъдиха как двата града да си сътрудничат по различни проекти. По време на разговора Кан е заявил, че е впечатлен от успешното развитие на проекта за софийското метро, което се разширява през последните години, както и от действията на Фандъкова за справяне с проблемите с чистотата на въздуха, съобщиха от пресцентъра на столичната община. Подобряване качеството на въздуха ще е приоритетна тема на българското председателство  на Европейския съюз, заяви преди месец екоминистърът Нено Димов. Той уточни, че през февруари в София ще се проведе конференция, посветена на екоиновациите. Преди седмица пък резултатите от измерванията на испанската лаборатория RSLab, които бяха направени в началото на септември на различни места в столицата, показаха, че от всички автомобили, които се движат в София,  6.5% отделят твърде високи нива на замърсители във въздуха , като на тях се дължат почти една четвърт от вредните газове във въздуха. Фандъкова и Кан се договориха за сътрудничество в областта на чистотата на въздуха, транспорта, сигурността. По думите на британския кмет \"Лондон, Париж, Берлин и София трябва да се учат един от друг\" и посочи, че \"и София има примери, които с удоволствие би използвал\". Кан каза още, че са въведени такса \"център\" в Лондон и санкции за автомобили, които замърсяват въздуха, като по този начин градът се бори със замърсения въздух. Кметът на Лондон сподели и идеята си за превръщането на ул. \"Оксфорд стрий\", която е най-дългата търговска улица в Европа, да бъде превърната в пешеходна зона. По време на срещата кметът на Лондон изказа благодарност на кмета на София и на българите в Лондон, които нарича лондончани и подчерта, че \"те са част от нашата общност\". Кан сподели, че българите в Лондон са трудолюбиви, коректни и си плащат данъците.", "date": "2017.10.20", "title": "Кметът на Лондон е впечатлен как София се справя с проблемите с чистотата на въздуха"}
{"url": "http://www.dnevnik.bg/sviat/2017/10/20/3063143_rosneft_obiavi_dve_petrolni_sdelki_v_kjurdistan_bagdad/", "text": "Руската петролна компания \"Роснефт\" заяви, че е подписала с властите в Иракски Кюрдистан споразумение за експлоатация на нефтопровод в кюрдския автономен район на фона на напрежението след  референдума  за независимост през септември, предадоха \"Ройтерс\" и \"Ведомости\".  \"Участието в инфраструктурния проект ще съдейства за постигане на стратегическите цели на компанията и ще позволи да се повиши ефективността на доставянето на нефт за крайните потребители, включително доставянето на нефт от Кюрдистан за нефтопреработвателните заводи на \"Роснефт\" в Германия\", каза ръководителят на \"Роснефт\" Игор Сечин. Делът на \"Роснефт\" в проекта може да бъде 60 процента, гласи  прессъобщение  на компанията. До 40 на сто ще останат за KAR Group, сегашния оператор на нефтопровода.  Съобщението от четвъртък е второто, идващо от \"Роснефт\" за бизнеса му в Кюрдистан, откакто иракската армия си върна от кюрдите контрола над  нефтените находища  в района на оспорвания град Киркук и впоследствие завзе града, управляван от Ербил в последните три години. В сряда руският нефтен гигант каза, че е постигнал споразумение с Иракски Кюрдистан за покупката на 80-процентен дял в пет находища в автономния район на сума около 400 милиона долара. Общо запасите в тези находища са около 670 милиона барела, пише \"Ведомости.\" През февруари тази година \"Роснефт\" започна  активни отношения  с Ербил, като първо обяви тригодишно споразумение за покупка на нефт за 1 милиард долара. През юни 2017 г. се подписа и допълнително споразумение за достъп до петролпровода с мощност 700 000 барела на ден. Според \"Роснефт\" по време на бизнес форум представители на Иракски Кюрдистан са се договорили да \"изпълняват договореностите си\". Малко след второто съобщение  властите в Багдад  обявиха, че считат за незаконна разработката на петролни и газови находища в Кюрдистан, ако те на сключени без участието на министерството на петрола. \"Такива споразумения и договори са незаконни и нямат обвързваща сила за иракската държава,\" каза министър Джабар ал Луайби. Според него Ирак си запазва правото да ги оспорва в национални и международни съдилища \"за целите на защитата на националното законодателство.\" Самото министерство, цитирано от РБК, публикува и изявление, според което тези сделки ще се считат за \"грубо вмешателство във вътрешните дела на Ирак, нарушение на националния му суверенитет и явно нарушение намеждународните норми.\"", "date": "2017.10.20", "title": "\"Роснефт\" обяви две петролни сделки в Кюрдистан, Багдад ги нарече \"незаконни\""}
{"url": "http://www.dnevnik.bg/bulgaria/2017/10/20/3063149_citat_na_denia_borisov_junker_i_cipras_-_mnogo_goliama/", "text": "- така определиха отношенията си премиерът на България Бойко Борисов, гръцкият му колега Алексис Ципрас и председателят на Европейската комисия Жан-Клод Юнкер. Тримата се срещнаха преди заседанието на Европейския съвет в Брюксел, а по време на протоколните снимки преди разговорите фоторепортерите ги помолиха да си стиснат ръцете. Юнкер отказа, но Борисов вече беше протегнал длан, след което прикани и Ципрас се включи в ръкуването. След общото ръкостискане Ципрас се включи в разговора на английски и посочвайки тримата, обяви, че са голяма коалиция, а останалите двама потвърдиха с уточнението \"много голяма коалиция\". Вижте разговора във видеото, публикувано в официалния профил на Бойко Борисов във \"Фейсбук\". През лятото премиерът изненада френския президент Еманюел Макрон като предпочете да го заговори на родния му език при визитата му в България. На посрещането на летището във Варна Борисов представи началника на кабинета на президента Румен Радев – Иво Христов, който е известен като франкофон, с думите \"Казвам, че всички тука парле ву франсе\".", "date": "2017.10.20", "title": "Цитат на деня: Борисов, Юнкер и Ципрас - \"много голяма коалиция\""}
{"url": "http://www.dnevnik.bg/detski_dnevnik/2017/10/20/3063171_superhrani_kato_kinoa_i_chia_shte_vliazat_v_menjutata/", "text": "Храни като киноа, авокадо, чиа, сушени боровинки, броколи и брюкселско зеле влизат в менютата в детските градини. Т.нар. Суперхрани са включени в новия сборник с рецепти за храненето в детските заведения, който ще бъде одобрен в началото на 2018 г., каза пред Би Ти Ви проф. Стефка Петрова от националния център по обществено здраве и анализи. Последният сборник е издаден през 2004 г., а сега предстои излизането на новия. В него ще бъде въведен по-голям грамаж на порциите за по-големите деца. Те ще станат 150 грама след сигнали, че сегашните 130 гр. не са им достатъчни. Същевременно са намалени количествата на съставки като сол и захар. От сборника ще бъдат изключени пържените храни и колбасите, за които и сега има забрана да бъдат използвани като основна храна - с наредба от 2011 г. Стефка Петрова посочи, че ако т. нар. суперхрани се използват всекидневно в менютата в детските градини, то определените 2.20 лева дневно за изхранване на дете няма да са достатъчни. \"Те (суперхраните – бел.ред..) са алтернатива. Ние сме запазили много от традиционните закуски като сме променили състава им – намалили сме захарта, намалили сме солта\", обясни проф. Петрова. Би Ти Ви посочва, че експертите очакват съпротива с прилагането на новите храни, но посочват, че е сега моментът децата да свикват и да се запознават с нови вкусове.", "date": "2017.10.20", "title": "Суперхрани като киноа и чиа ще влязат в менютата в детските градини догодина"}
{"url": "http://www.dnevnik.bg/detski_dnevnik/2017/10/20/3063174_bezplatno_izlojenie_pokazva_na_uchenicite_i_roditelite/", "text": "Днешните ученици ще имат професии, за които може би още не сме чували. Едни от най-популярните професии в момента не съществуваха само допреди няколко години. Тогава как да изберем професия с бъдеще - за себе си или за детето си? Кои са професиите с перспектива и какво правят тези специалисти? Накъде да продължа след средното си образование, за да имам успешна кариера? Това са и въпросите, на които ще опита даде отговор кариерното изложение \"Професии с бъдеще\", организирано от сайта \"Кариери\" и агенцията Orange.bg. То е насочено към  , както и към техните родителите и има за цел да им помогне в избора на перспективно професионално развитие и образование.  В рамките на еднодневното изложение ще бъдат представени глобалните тенденции за пазара на труда и уменията, които ще са необходими на следващите вълни от хора, влизащи на пазара на труда. През целия ден професионалисти в различни области ще представят професиите си и ще отговарят на въпросите на посетителите. В програмата са включени над 10 перспективни професии, сред които тези на специалисти, занимаващи се с интернет, изкуствен интелект, виртуална реалност, 3D принтиране, софтуерно инженерство, дизайн, както и в направления като генетика, дигитален маркетинг, финанси и т.н. Специален акцент ще има и върху възможностите за модерно образование в тези направления, като възпитаници от различни университети по света ще разкажат за обучението си и как то е помогнало за личното и професионалното им развитие. На фокус ще са престижни университети във Великобритания и Холандия. През целия ден ще е отворена и зона с демонстрации на нови технологии, свързани с професиите с бъдеще, така че младите хора не само да могат да влязат в работната среда на професионалистите, но и да се забавляват. Събитието ще се проведе на   Участието е  , но със задължителна   на  сайта на изложението . Там има и още информация за лекторите и програмата.", "date": "2017.10.20", "title": "Безплатно изложение показва на учениците и родителите кои са професиите с бъдеще"}
{"url": "http://www.dnevnik.bg/politika/2017/10/20/3063176_bsp_obvini_gerb_che_vdiga_zaplatite_samo_na/", "text": "Превърналата се почти в традиция петъчна размяна на реплики и обвинения, преминаващи в скандали в парламента, беше спазена и днес. БСП протестира срещу социалното неравенство В декларация от името на БСП, прочетена от Георги Гьоков, социалистите обявиха, че след осем години управление на ГЕРБ България е на дъното на европейските статистики по доходи и социално неравенство. \"Парадоксално е, но е и факт, че откакто България членува в Европейския съюз, неравенството се задълбочава и по отношение на разпределянето на доходите в обществото се движим в посока, противоположна на развитите европейски страни.  , се казва в декларацията. \"На фона на тази нерадостна картина, в сряда, на заседанието на Министерски съвет със свое решение, прокарано тихомълком, Бойко Борисов вдигна драстично заплатите на всички заместник- министри и на най-доверените висши политически чиновници - началниците на политическите кабинети и още на незнайно кои други. Това рязко и драстично облагодетелстване ще доведе до това, че те вече ще получават месечно по около 3500-3600 лв., или с около 2000 лв. повече от колкото в момента\", прочете Гьоков. В декларацията се изразява възмущение, че ГЕРБ не са отменили ограничението върху увеличението на пенсиите, а само върху заплатите на администрацията. От ГЕРБ му отговори Станислав Иванов, пак под формата на декларация от името на партията. \"Не намерих никакъв смисъл в тази декларация. Какво искате да кажете с нея? Първо от една страна, какво прави Министерски съвет - увеличава заплатите със 700 млн. лв. Това е факт. 300 млн. лв. плащаме за заплати на учителите. Около 600 млн. лв. - за образователната инфраструктура. Около 400 млн. лв. се раздават за здравеопазване. Това също е факт. Недейте да казвате на черното - бяло. Това е недопустимо. Няма нужда да има такова противопоставяне\", каза Иванов. После повтори, че 2,5 млрд. лв. са от събраната контрабанда, която е била 34% по време на управлението на БСП, а в момента е 7%. \"Нека да гледаме напред, нека да увеличим доходите на хората. Нима се съмнявате, че няма да го направим? Ще го направим и ще продължим\", каза Иванов и добави, че следващата година ще има \"възможност за още повече увеличение, за още повече пари, които ще се налеят в инфраструктурата на държавата\". След това последва малък спор \"по начина на водене\", дали ГЕРБ могат да коментират декларацията на БСП със своя декларация или не. Вторият \"традиционен\" сюжет беше по оста ДПС- \"Обединени патриоти\"/ГЕРБ Лидерът на ДПС Мустафа Карадайъ за пореден път лансира тезата, че националистите нямат място в управлението на страната. Поради тази причина партията му не давала толеранс за оставката на Валери Симеонов, която поиска миналата седмица. \"Никоя партия не е държава, дори и да е на власт. В момента държавата се ползва за разделяне и противопоставяне\", каза още Карадайъ. Той даде друго тълкование на ситуацията, върху което ДПС вече се замисляло - да не би разделението и противопоставянето да е политика на ГЕРБ, а националистите да са само инструмент в техните ръце. Поводът - събития на две различни дати за празника на Кърджали - едното, организирано от общината, другото - от областната управа. Вицепремиерът Красимир Каракачанов, който беше дошъл за парламентарния контрол, видя в исканията за оставката на другия вицепремиер от \"патриотите\" - Валери Симеонов пресилена политическа кампания от страна на ДПС и БСП. \"Известно е, че ДПС не могат да преживеят факта, че вече втори мандат не са във властта, не раздват порциите\", каза Каракачанов. Той каза, че има една покана за празника на Кърджали от областния управител, а не две.", "date": "2017.10.20", "title": "БСП обвини ГЕРБ, че вдига заплатите само на администрацията"}
{"url": "http://www.dnevnik.bg/politika/2017/10/20/3063179_dbg_shte_pravi_koaliciia_za_razbivane_na_modela_gerb/", "text": "Движение \"България на гражданите\" (ДБГ) започва изграждането на коалиция за разбиването на \"модела ГЕРБ\", при който обществените средства се разпределят от един човек към близки хора. Това заяви председателят на партията Димитър Делчев при посещението си в Хасково, съобщиха от пресцентъра на политическата сила. Именно там избухна скандала с депутата от ГЕРБ Делян Добрев, който от БСП кръстиха \"Кумгейт\". От левицата обявиха Хасково като  феодално владение  на Добрев, тъй като негови роднини и приятели работели в общината. След това от ГЕРБ свалиха доверието си от кмета на града Добри Беливанов, но не и от Добрев, който подаде оставка.  Тя не беше приета от депутатите  при гласуване в пленарна зала. За оставка на Беливанов настояха от ДБГ. Според Димитър Делчев подобни скандали са в основата на това, че заплатите в Хасково са по-ниски от тези в София. Той уточни, че при посещенията му в различни градове се е срещнал с представители и на други демократични партии като СДС, ДСБ, Движение \"Да, България\", БЗНС и БНД и всички били готови да работят заедно за разбиване на модела на непрозрачно управление. \"Не остава незабелязано, че в Хасково и други общини ГЕРБ и БСП в 90% от случаите гласуват заедно в Общинския съвет, а циркът на национално ниво между опозиция и управляващи е имитация за пред хората. В Хасково никой не пое отговорност за скандалите и насочването на 100 млн. до близки фирми, а моделът продължава. Кметът на града трябва да подаде оставка след всичко, което се е случвало в общината по негово време\", заяви Делчев.", "date": "2017.10.20", "title": "ДБГ ще прави коалиция за разбиване на \"модела ГЕРБ\""}
{"url": "http://www.dnevnik.bg/biznes/2017/10/20/3063178_lovcite_ne_izpulniavali_plana_za_otstrel_na_hishtnici/", "text": "Ловците не изпълняват държавния план за отстрел на хищници. Това се разбра от отговор на министъра на земеделието Румен Порожанов на въпрос на депутат за зачестили нападения на хищници над стада животни. Хищниците драстично са се увеличили, три ферми в Габрово са пострадали от набезите на чакали само наскоро, посочи депутатът. Според него причината за това е, че отстрелът на хищници е само в определени периоди. Порожанов обаче посочи, че индивидуален острел на хищници след получаването на разрешение за това, е разрешен през цялата година. Такова разрешение се дава и на ловните дружинки по места. Данните за 2016 г. обаче показват, че одобреният държавен план въобще не се изпълнява. През миналата година например са отстреляни само 25% от вълците, определени за отстрел,, 55% от лисиците и 71% от чакалите. В допълнение през септември на няколко организации е дадено указание да се завиши отстрела на хищни животни, които са опасни за добитъка. Порожанов посочи, че Министерството на земеделието не разполага с финансов ресурс, с който да стимулира отстрела на тези животни. Допълни, че дивата свиня, която не влиза в групата, също нанася много щети на фермерите в някои райони.", "date": "2017.10.20", "title": "Ловците не изпълнявали плана за отстрел на хищници"}
{"url": "http://www.dnevnik.bg/detski_dnevnik/2017/10/20/3063183_obrazovatelnoto_ministerstvo_ne_otkri_povecheto/", "text": "Мобилните екипи, които от началото на септември издирват около 200 хил. необхванати от образователната система ученици, не са открили над 80% от тях на адресите. Причината - повечето от децата са в чужбина. Това обяви днес във Варна министърът на образованието и науката Красимир Вълчев, цитиран от БТА. Със статус записани в системата вече са около 12 хил. деца. Екипите продължават да работят. \"При обиколките са констатирани случаи на родители, които отказват да пуснат децата си на училище. С тези семейства работата продължава, а са предвидени и различни санкции\", посочи Вълчев. В българските училища има записани между 350 и 400 деца на бежанци, по-голямата част от които учат в Хасковско, каза още министърът.", "date": "2017.10.20", "title": "Образователното министерство не откри повечето отпаднали ученици, били в чужбина"}
{"url": "http://www.dnevnik.bg/bulgaria/2017/10/20/3063181_sudut_tursi_oshte_dokazatelstva_za_referenduma_v/", "text": "Административният съд отложи за 8 декември делото срещу отказа на Столичния общински съвет да се проведе референдум заради презастрояването в квартал \"Младост\". Причината за отлагането е събиране на доказателства, съобщи БНР. Съдебна експертиза ще трябва да провери данните, обработени от ГРАО. От тази проверка зависи дали ще се окажат реални 14-те хиляди подписа, събрани от комитета \"За Зелен Младост\", който поиска референдума за застрояването. От тях ГРАО признаха едва 8 000. Ако проверката докаже, че над 10% от жителите на \"Младост\" са поискали пряко допитване, той е трябвало да бъде задължителен или е следвало да бъде одобрен от Столичния общински съвет. На заседанието на Административния съд присъстваха членове на Инициативния комитет \"За зелен \"Младост\". В качеството си на гражданин бе призована и кметът на района Десислава Иванчева. \"Ще пледираме протоколът, който е от ГРАО, да се обяви за нищожен, тъй като по запитване от други неправителствени организации и, съответно от нас сме стигнали до извода, който регионалното министерство е изпратило до съответните неправителствени организации, че те самите нямат методика за проверка със стара дата на тези данни\", каза Иванчева пред националното радио.", "date": "2017.10.20", "title": "Съдът търси още доказателства за референдума в столичния квартал \"Младост\""}
{"url": "http://www.dnevnik.bg/photos/snimka_na_denia/2017/10/20/3063042_snimka_na_denia_liderut_na_pkk_se_izvisi_nad_rakka/", "text": "Някои сирийски активисти в Ракка се учудиха, а други се разгневиха, когато ликът на лидера на Кюрдската работническа партия (ПКК) Абдуллах Йоджалан се появи в   от \"Ислямска държава\" град. Сред арабите, участвали в битката за   и след малкото останали жители на града се чуха и възгласи, че кюрдите са \"окупатори\". Йоджалан е в затвора, където излежава присъда за тероризъм, но още се смята за водач на групировката, чийто конфликт с турската държава е отнела живота на над 40 000 души.", "date": "2017.10.20", "title": "Снимка на деня: Лидерът на ПКК \"се извиси\" над Ракка"}
{"url": "http://www.dnevnik.bg/sviat/2017/10/20/3063188_evropeiskite_lideri_zapochvat_pomejdu_si_pregovori_za/", "text": "                        27-те оставащи в Европейския съюз държави ще започнат да обсъждат помежду си бъдещите отношения с Великобритания – това решение бе взето на Европейския съвет в Брюксел днес. Този ход е жест към премиера Тереза Мей, тъй като досега Брюксел категорично отказваше да говори за  отношенията след \"развода\" , преди да е постигнат напредък в преговорите за  самия Брекзит . На следващата си сесия през декември, Европейският съвет ще оцени отново напредъка на преговорите и ще определи дали има съществен прогрес. Ако е така, европейските лидери ще приемат насоки, които да позволят началото на преговорите за евентуалния преходен период. Досега обсъжданията се фокусираха върху три въпроса – уреждането на  правата на гражданите на ЕС  във Великобритания и на британците в ЕС; границата с Ирландия и финансовите задължения на Лондон към Брюксел. Европейските лидери отбелязват, че има прогрес спрямо правата на гражданите и  границата с Ирландия , която след Брекзит ще бъде единствената сухопътна граница на Великобритания с Европейския съюз. Но отбелязват, че макар Лондон да твърди, че ще спази финансовите си задължения, все още няма твърдо и конкретно обещание. Европейският съвет призовава за продължаване на работата, за да може втората фаза на преговорите – в която ще се обсъжда бъдещата връзка на Великобритания с ЕС – да започне \"възможно най-скоро\". Лидерите на ЕС-27 са знаели, че Мей е в трудна ситуацията и не са искали да я изпратят обратно в Лондон \"с празни ръце\", коментира редакторът на Би Би Си Катя Адлър. Канцлерът Ангела Меркел каза още в понеделник, че прогресът на преговорите е \"окуражителен\" и предложи започването на формални преговори през декември.", "date": "2017.10.20", "title": "Европейските лидери започват помежду си преговори за бъдещата връзка с Лондон"}
{"url": "http://www.dnevnik.bg/ot_vas/novini_ot_vas/2017/10/20/3062256_mejdublokovi_prostranstva_v_egipet/", "text": "Луксор е разположен по източния бряг на Нил, с население около 370 хил. жители.", "date": "2017.10.20", "title": "Междублокови пространства в Египет"}
{"url": "http://www.dnevnik.bg/bulgaria/2017/10/20/3063196_jp_liniia_ot_solun_prez_burgas_do_ruse_shte/", "text": "За изграждането на железопътната връзка между България и Гърция по проекта \"Солун - Кавала - Александруполис - Бургас - Варна - Русе\" ще се търси европейско финансиране, съобщи правителствената пресслужба като се позова на резултатите от днешната среща на министър- председателя Бойко Борисов с председателя на Европейската комисия Жан-Клод Юнкер и с гръцкия премиер Алексис Ципрас. Тримата разговаряха в Брюксел, в рамките на провеждащия се там Европейски съвет. Според премиера Борисов, подписаният в Кавала в началото на септември проект е от стратегическо значение не само за двете страни, но и за развитието на региона като цяло. Българският министър-председател отбеляза и напредъка на работата по интерконектора с Гърция.", "date": "2017.10.20", "title": "Жп линия от Солун през Бургас до Русе ще кандидатства за еврофинансиране"}
{"url": "http://www.dnevnik.bg/sport/2017/10/20/3063164_la_dodjurs_detronira_chikago_kubs_i_shte_igrae_v/", "text": "Лос Анджелис доджърс\" детронира шампиона  \"Чикаго къбс\"  и се класира за Световните серии. Калифорнийци спечелиха финала на Националната лига с 4:1 победи и ще се изправят в битката за титлата в Мейджър лийг бейзбол (MLB) за пръв път от 29 години. \"Доджърс\" спечели петия двубой от финалната серия с 11:1. За последно тимът от Лос Анджелис игра в Световните серии през 1988 г., когато спечели шестата си титла в MLB.  \"Чувството да чуеш думите \"Световни серии\" е хубаво. Този отбор чака дълго, за да стигне дотук. Никога не съм си мислил, че ще играя в Световните серии\", каза питчърът на \"Доджърс\" Клейтън Кершоу след четвъртата победа срещу \"Къбс\". Звездата на вечерта беше аутфилдърът Енрике Ернандес, който направи три хоум ръна, включително голям шлем в третия ининг. \"Не знам как да го сравня с предишни години, но сега всеки има роля и всеки допринася за успеха. Изглежда, че всяка вечер се появява различна суперзвезда\", допълни Кершоу. В битката за трофея тимът от Лос Анджелис ще се изправи срещу \"Ню Йорк янкис\" или \"Хюстън астрос\". \"Янките\" водят с 3:2 победи във финала на Американската лига. Шестият мач от серията е идната нощ в Тексас. ", "date": "2017.10.20", "title": "\"ЛА доджърс\" детронира \"Чикаго къбс\" и ще играе в Световните серии за пръв път от 1988 г."}
{"url": "http://www.dnevnik.bg/photos/2017/10/20/3063134_fotogaleriia_indiia_se_potopi_v_svetlinite_na_divali/", "text": "Индия отбеляза един от най-важните си религиозни празници, равносилен на християнската Коледа - фестивала на светлините Дивали. Това е празник на здравето и благоденствието, за който индийците украсяват домовете си и пътя до тях с много светлини, за да улеснят влизането вътре на богинята на здравето Лакшми. Дивали се чества в продължение на пет дни в края на октомври или началото на ноември, в зависимост от религиозния календар.", "date": "2017.10.20", "title": "Фотогалерия: Индия се потопи в светлините на Дивали"}
{"url": "http://www.dnevnik.bg/biznes/2017/10/20/3063208_bmv_ochakva_poveche_prodajbi_na_avtomobili_v_bulgariia/", "text": "Позитивните данни и прогнози за българската икономика дават надежда за добро развитие на бизнеса в страната. Това коментира пред журналисти Жан-Филип Парен, мениджър по продажбите в Европа на BMW Group. Той допълни, че това му дава основания да смята, че и продажбите на тази марка автомобили в България ще се увеличат. Към момента от компанията отчитат, че вървят добре продажбите както на MINI, така и на моторите. Наскоро компанията отвори нов шоурум в София, който план е трябвало да работи от 2010 г., но тогава кризата е изместила сроковете. Според няколко прогнози се очаква 2017 г. да завърши с 3.7% ръст на икономиката, а 2018 г. - с 3.8%. Парен се похвали с продадени 10 хил. електрически автомобила на гиганта само през септември като напомни, че целта на компанията е за една година да бъдат продадени 100 хил. общо. Според него интересът към тези автомобили се засилва. Това се наблюдава не само в страните, чиито правителства стимулират финансово покупката на такива коли и където отделни градове имат специална политика за насърчаване на чистият транспорт, но все пак там са най-видимите резултати. В Испания и Франция правителствата активно подкрепят разширението на сегмента на електрическите автомобили, такива стъпки има вече и в Унгария, Словения и Австрия, допълва президентът на регион Централна и Югоизточна Европа в компанията Кристоф фон Чиршниц. Самата компания, базирана в Мюнхен, предвижда в плановете си да разработи електрически варианти на някои от настоящите си модели. Ще продължава да развива и хибридните модели, тъй като и към тях интересът не спада. БМВ планира да пусне на пазара 25 модела електромобили до 2025 г. Перен отново подчерта, че компанията не само, че не манипулира дизеловите си двигатели, но и произвежда най-добрите и най-чисти дизели. Разказа вътрешнокорпоративна история, датираща отпреди скандала с манипулациите на емисиите от дизеловите двигатели на \"Фолскваген\", в която ръководството настоявало инженерите им да постигнат също ниски емисии при ниска цена, но те им казали, че това не може да стане при толкова ниска цена. Според ръководството на компанията дизеловите двигатели имат място и в бъдеще, макар че производителят е готов да предложи и алтернативи на потребителите. Оценката е, че за хората е по-скъпо да минат на бензинови коли. Смятаме, че широко отразеният в медиите проблем с дизеловите двигатели е силно преувеличен, каза още Перен. Медиите твърде шумно отразиха случая, допълни и Кристоф фон Чиршниц. Според него през последния месец вече е започнала дискусия по темата, която е в по-голяма степен базирана на фактите. Усещането на потребителите не е , че трябва да се отрече дизелът, а да се намери правилното решение, коментира той. Компанията планира да започне кампания в Европа за замяна на стари дизелови автомобили с нови, чиито двигатели отговарят на най-новите евростандарти.", "date": "2017.10.20", "title": "БМВ очаква повече продажби на автомобили в България заради ръста на икономиката"}
{"url": "http://www.dnevnik.bg/zelen/2017/10/20/3063233_prirodozashtitnici_podkrepiha_uchenite_rabotili_po/", "text": "Коалицията \"За да остане природа в България\" се обяви в подкрепа на българските учени и експерти, работили по изграждането на европейската екологична мрежа Натура 2000. Еколозите обясняват в своя позиция, че през последните два месеца те са подложени на безпрецедентен натиск от страна на корпоративни интереси, свързани със застрояването на Черноморието. Атаката се засили особено след разработване на интегриран план за управление на защитени зони от мрежата Натура 2000 на територията на общинrте Каварна, Шабла и Балчик, свързан със скандала около застрояването защитените зони Комплекс Калиакра, Калиакра и Белите скали с ветропаркове и голф игрища, заради който България беше осъдена от Европейския съд и е заплашена от ежедневни глоби, ако не вземе мерки. \"Правителството явно започва война срещу Натура 2000 и хората, работили по изграждането на европейската екологична мрежата, отдавна проверена и утвърдена и от Европейската комисия, и от българското правителство. Това е война срещу европейските политики в навечерието на европредседателството на България, предупреждават природозащитниците,\" заявяват от коалицията. Екологичните организации подкрепят  отвореното писмо на учените и експертите , работили по изграждането на европейската екологична мрежа Натура 2000 по най-професионален начин. \" Това е недопустим натиск върху учени, чиято работа е призната в България и Европа,\" подчертават те. В писмото има хронология на процеса по изграждане на европейската екологична мрежа Натура 2000. Акцент е първата спомената дата - 30 ноември 2000 г., когато \"във връзка с процеса на присъединяване на България към ЕС (преговорите по глава \"Околна среда\" се ръководят от г-н Нено Димов, по това време главен секретар и заместник-министър на околната среда и водите), по задание на МОСВ (НСЗП) е изготвено и изпратено в ЕК предложение на България за включване на местообитания в Приложение 1 на Директива 92/43/ЕЕС\".", "date": "2017.10.20", "title": "Природозащитници подкрепиха учените, работили по \"Натура 2000\""}
{"url": "http://www.dnevnik.bg/sport/2017/10/20/3063190_i_nik_kirios_niama_da_igrae_do_kraia_na_sezona/", "text": "Световният №20 Ник Кириос стана поредният от водещите тенисисти, който прекрати предсрочно сезона си. 22-годишният австралиец ще почива до края на годината, за да се възстанови от контузия на тазобедрената става. Тази седмица още двама играчи обявиха, че пропускат остатъка от сезона заради травми -  Томаш Бердих и Милош Раонич . По-рано през годината това направиха Новак Джокович, Анди Мъри, Стан Вавринка, Милош Раонич и Жил Мюлер. \"За съжаление заради възобновяването на контузията, която получих още на турнира в \"Куинс\" (през юни), трябва да сложа край на сезона си, за да съм сигурен, че ще се възстановя напълно и ще се подготвя по най-добрия начин за Australian Open\", обяви Кириос чрез \"Туитър\". Тази седмица австралиецът взе участие в турнира от категория \"АТП 250\" в Антверпен. Той изненадващо загуби още в първия си мач от белгиеца Рубен Бемелманс, който е №98 в световната ранглиста. Кириос спечели първия сет, но допусна обрат - 7:6 (3), 3:6, 3:6. Кириос приключва сезона с 31 победи и 17 загуби. Австралиецът изпрати разочароваща година, в която не спечели титла и нито веднъж не успя да премине втория кръг в турнирите от Големия шлем. Той отпадна още на старта на \"Уимбълдън\" и US Open, а от Australian Open и \"Ролан Гарос\" си тръгна след втория мач. Освен с бедрото през година Кириос имаше проблеми с рамото и коляното. Най-силните му моменти този сезон бяха  финалът на мастърса в Синсинати , където загуби от Григор Димитров, и  финалът в Пекин , където отстъпи срещу световния №1 Рафаел Надал. Темпераментният австралиец не пропусна да се забърка в скандал и през 2017 г. Миналата седмица на мастърса в Шанхай той прекрати демонстративно мача си от първия кръг срещу Стив Джонсън след един сет игра. Това му донесе глоба от 10 хиляди долара. Преди година турнирът в Шанхай отново беше  белязан от проблеми с Кириос . Тогава младият австралиец демонстративно загуби двубоя си от втория кръг срещу Миша Зверев.  Това му донесе глоба от 16 500 долара  и наказание да не играе осем седмици. Впоследствие санкцията  беше намалено на три седмици.", "date": "2017.10.20", "title": "И Ник Кириос няма да играе до края на сезона"}
{"url": "http://www.dnevnik.bg/politika/2017/10/20/3063258_karakachanov_iska_dopulnitelni_pravomoshtiia_za/", "text": "Министърът на отбраната Красимир Каракачанов иска допълнителни правомощия за армията, за да може да изпълнява допълнително функции по охрана и опазване на обществения ред. Идеята е обсъдена и с министъра на вътрешните работи Валентин Радев, а разрешението за конкретни акции ще се дава с решение на Министерски съвет. Каракачанов каза това по време на парламентарния контрол, попитан защо специални сили от армията са използвани в акция на МВР за залавяне на охранител убил жена си в Пещера. Той беше намерен във вилата на родителите си в софийското село Мухово. Каракачанов каза, че като вицепремиер с ресор сигурност е получил информация с молба за съдействие. Било възможно мъжът, който е обучен охранител и много успешно се криел от полицията, да вземе заложници и да усложни ситуацията, което било тероризъм, а армията може да се включва в антитерористични операции по закон. \"При подобни случаи, ако се наложи, военнослужещите с уменията, които имат, и знанията, които имат, аз отново ще го направя, за да подпомогнат МВР\", каза Каракачанов, но уточни, че това не означава, че армията ще бъде изкарвана, когато се провеждат протести. Ако не бях съдействал и се беше случило нещо друго, щяхме да ме укорите, че не съм, каза Каракачанов. Министърът на отбраната каза, че не може да разбере въпроса на Николай Цонков от БСП. \"Очаквах похвала от БСП, че институциите си сътрудничат\", каза Каракачанов. Участието на бойците от 68-а бригада е било ограничено до разузнаване и събиране на информация. \"Тези действия са били в рамките на учение и тренировка в изпълнение на план\", каза Каракачанов. Цонков му напомни, че плановете за провеждане на учения се пишат предварително и се пошегува с Каракачанов, че \"може би е хубаво МВР да премине към министерството на отбраната\". През юли министърът на отбраната каза, че е подготвил проект  за увеличаване на армията по границата с Турция , за да се освободят полицаи, които в момента са командировани там от цялата страна.", "date": "2017.10.20", "title": "Каракачанов иска допълнителни правомощия за армията, за да може да охранява"}
{"url": "http://www.dnevnik.bg/bulgaria/2017/10/20/3063260_petima_ot_zadurjanite_mitnichari_na_malko_turnovo_sa_s/", "text": "Петима от задържаните 20 митничари при акция вчера на граничния пункт \"Малко Търново\" са с обвинение за това, че са се сговорили за искане и получаване на подкупи. Това съобщи говорителят на главния прокурор Сотир Цацаров - Румяна Арнаудова в Бургас. Цитирана от \"24 часа\" тя заяви, че при претърсванията в граничния пункт, жилищата и автомобилите на митничарите са открити общо 10 хиляди лева. Петимата са с обвинение за престъпление по служба, което се наказва с до шест години лишаване от свобода. Вчера при акция на ГДБОП и ДАНС са били арестувани и дневната, и нощната смяна на митничарите на ГКПП \"Малко Търново\" - общо 20 души. Всички са на свобода с различни мерки за неотклонение. Арнаудова обясни, че произходът на намерените пари тепърва ще се установява. Митничарите, които са обвинени са освободени срещу парична гаранция. Четирима са на свобода срещу 2000 лв., а митническият шеф - срещу 3000 лв. парична гаранция. Използвани са специализирани разузнавателни средства, които категорично сочат за сговор на лицата, допълни Арнаудова. Първоначално информацията за акцията, разпространена от БНТ гласеше, че задържаните са граничари, което е наложило работата на пункта да бъде поета от присъстващите служители от Полша, които са в страната по линия на европейската агенция за гранична и брегова охрана - Фронтекс. След изявлението на Арнаудова стана известно, че няма арестувани граничари, а митничари.", "date": "2017.10.20", "title": "Петима от задържаните митничари на \"Малко Търново\" са с обвинения за престъпление по служба"}
{"url": "http://www.dnevnik.bg/bulgaria/2017/10/20/3063264_v_znak_na_solidarnost_borisov_obeshta_polovin_milion/", "text": "Премиерът Бойко Борисов заяви в Брюксел, че ще предложи България да участва във фонда за Африка с половин милион евро в знак на солидарност. Целите на фонда са да ограничи причините за миграция от Африка към Европейския съюз. Той има нужда от общо 125 млн. евро, за да функционира по предназначение, уточни министър-председателят, цитиран от БТА. Борисов изрази надежда ЕС да има по-твърда политика в региона на Африка и Близкия изток. Той е попитал колегите си от Европейския съвет докога силите на Стария континент ще воюват със страни като Либия, Ирак, Афганистан и Сирия. Министър-председателят каза още, че всички участници в Европейския съвет са изразили претенции за свободата на словото и правата на човека в Турция. Те обаче са отчели, че споразумението за миграцията се спазва и от влизането му в сила бежанският натиск е спаднал в пъти. \"Всяко изказване започваше с това, че нашата страна е пример в опазването на границата - и сухопътна, и морска\", уточни Борисов. Премиерът допълни, че по време на заседанието е имало предложения за запазване, за ограничаване или за спиране на предприсъединителните фондове за Турция. Мнението на повечето участници в съвета е, че около 75% от тези средства трябва да се плащат, за да не пострада гражданското общество в страната. Освен това процесите, които вървят за демократизация и приближаване на Турция до ЕС, трябва да продължат, уточни премиерът.", "date": "2017.10.20", "title": "В знак на солидарност Борисов обеща половин милион евро за фонда за Африка"}
{"url": "http://www.dnevnik.bg/sviat/2017/10/20/3063366_suvetut_nato-rusiia_shte_se_sreshtne_za_pruv_put_ot/", "text": "Заседание на Съвета НАТО-Русия на равнище посланици ще се състои на 26 октомври в централата на алианса в Брюксел, съобщи днес пресслужбата на генералния секретар Йенс Столтенберг, цитиран от агенция \"Асошиейтед прес\" и ТАСС. Очаква се да бъдат обсъдени обстановката в  Афганистан , положението в  Украйна  и намаляването на рисковете от сблъсъци и инциденти по време на военни учения при охрана на границите. Съгласуването на дневен ред за заседанията на Съвета НАТО-Русия винаги е било трудно, отбелязва АП. Като една от причините се посочва нежеланието на Москва да разговаря за Украйна. ТАСС цитира дипломатически източник в Брюксел, според който на заседанието идната седмица ще се разглеждат \"въпроси на военната прозрачност и предотвратяването на инциденти в Европа, проблеми, свързани с провеждането на големи военни учения (и от Русия, и от НАТО), а също и традиционната украинска проблематика\". Последното заседание на съвета бе на 13 юли.", "date": "2017.10.20", "title": "Съветът НАТО-Русия ще се срещне за пръв път от три месеца"}
{"url": "http://www.dnevnik.bg/sport/2017/10/20/3063373_levski_zapochna_nacionalna_kampaniia_s_priziv_ljubovta/", "text": "\"Левски\" започна национална кампания \"Левскар да си\", чиято основна цел е да изведе любовта към отбора на преден план и мачовете на сините да се превръщат в празник. Ден преди дербито с ЦСКА клубът представи първия клип, в който участват Божидар Митрев, Жорди Гомес, Роман Прохазка, Христо Йовов и 7-годишният Алекс \"Публиката винаги е била най-голямото богатство на \"Левски\" и от 1914 година до сега е извела отбора си до многобройни победи и върхове\", се казва в съобщението в сайта на отбора. \"Агресията, омразата и разделението нямат място на стадиона на \"Левски\". Любовта към синия отбор е това, което е обединявало, обединява и ще обединява всички хора със сини сърца. Тя се предава от баща на син и затова нека отново заедно превърнем всеки един мач на любимия отбор в истински спортен празник за малки и големи\", продължава посланието. Кампанията ще продължи една година и е насочена към споделянето на радостта от футбола на стадиона, уточняват сините. Част от нея е и посланието \"Не на расизма\".", "date": "2017.10.20", "title": "\"Левски\" започна национална кампания с призив любовта да се завърне на стадиона (видео)"}
{"url": "http://www.dnevnik.bg/sviat/2017/10/20/3063378_purvite_devet_meseca_na_trump_biaha_stres_test_za/", "text": "Днес се навършват девет месеца откакто Доналд Тръмп влезе в Овалния кабинет. В известен смисъл, струва ни се по-дълго. (Спомняте ли си живота преди туитовете на Тръмп?) Стана и по-трудно да се дистанцираме от ежедневната лудост и да помислим какво означават действията на Тръмп за Съединените щати и тяхното бъдеще. Но подобна перспектива е необходима, ако искаме да отсеем онова, което има значение, от враждите, скандалите, сривовете и бъркотията, които са същината на администрацията на Тръмп. Историята има две страни. Ако възприемем президентството на Тръмп като стрес тест за американската демокрация, то системата реагира твърде добре - възпира го, предизвиква го и осуетява някои от най-нелибералните му замисли. Но има и тревожни признаци. Всеки ден, в който Тръмп остава на поста си, той продължава да поляризира страната и да снижава международния ѝ авторитет. И докато размишлява върху надвисналата опасност да остане в историята като провалил се президент, не се знае накъде ще го тласнат демоните му. С важното изключение на Републиканската партия, повечето от държавните и гражданските институции реагират решително на Тръмп. Федералните съдилища отхвърлиха първите му две антимюсюлмански забрани за пътувания. Министерството на правосъдието назначи специален прокурор, след като Тръмп уволни Джеймс Коми, директора на ФБР. Служители на разузнаването разкриха унищожителна информация за сътрудници на Тръмп и отношенията им с руски представители. Висши военни, включително министърът на отбраната Джим Матис, успяха да притиснат президента да подкрепи член пети от договора за НАТО. Дори вътре в самия Бял дом - наречен от сенатор Боб Коркър \"забавачница за възрастни\" - служителите \"прекарват значителна част от времето си в това да измислят начини да обуздаят и контролират напористия президент\", както писа в. \"Вашингтон пост\". Подобни информации се появяват буквално всеки ден. Американските медии, които Тръмп нарече \"врагове на народа\" малко след като встъпи в длъжност, никога не са били толкова мотивирани. Извън пределите на Вашингтон междувременно се зароди широко съпротивително движение, което президентът сам генерира. Освен че мобилизира традиционните поддръжници на Демократическата партия, той активира много хора, които до тогава никога не бяха смятали себе си за твърде политизирани. Дори в демокрация, обвързана с групи с големи интереси, определени публични ангажименти могат да имат силен ефект - пример за това е фактът, че Републиканската партия не отхвърли Обамакеър. Това е от положителната страна на скалата. Ако в деня на встъпването в длъжност въпросът беше дали американската демокрация ще се окаже по-силна от президент като Тръмп, отговорът за момента е до голяма степен положителен. Но не бива да се отпускаме. Ако Тръмп не подаде оставка или не бъде отстранен от поста, той ще има поне още трийсет и девет месеца в Белия дом. (И много повече, ако бъде преизбран.) Въпреки че законодателният му дневен ред за момента е провал, той отбелязва напредък (по неговата преценка) в други области. Миналата седмица Белият дом предприе няколко стъпки да саботира системата на здравни осигуровки на Обамакеър. Тази седмица преправената и вече безсрочна забрана за пътувания ще влезе в сила. Нийл Горсъч, когото Тръмп номинира за съдия във Върховния съд, възстанови едно консервативно мнозинство в съда. А назначени от президента хора в агенции като Агенцията за защита на околната среда, Федералната комисия за комуникациите и Националния борд за трудовите взаимоотношения са се заловили - далеч от погледа на обществеността - да променят регулации, отнасящи се за климатичните промени, конкурентността на пазарите, новата икономика и правата на работниците. С времето тези административни промени ще имат огромно значение. На външнополитическия фронт съветниците на Тръмп очевидно са го убедили да не отменя постигнатата от администрацията на Обама ядрена сделка с Иран и вместо това публично да хвърли съмнение върху нея и да насочи въпроса към Конгреса. Като имаме предвид предишните изявления на Тръмп, този ход е леко обнадеждаващ, но неговият изолационизъм и войнственост си остават. Под неговото ръководство САЩ се изтеглиха от транстихоокеанското партньорство, от Парижкото споразумение за климата, а ЮНЕСКО и НАФТА може да са следващите. Вместо Пакс Американа, сега сме свидетели на \"Доктрината на изтеглянето\", по определението на Ричард Хаас, президент на Съвета за международни отношения. Преди няколко седмици прессекретарят на Белия дом Сара Хъкаби Сандърс буквално призна, че Тръмп се опитва да убеди севернокорейския лидер Ким Чен-ун, че е достатъчно луд, за да нанесе ядрен удар. Според вътрешната логика на това рисково политическо поведение може би има смисъл да всееш съмнения в главата на противника си и той да се чуди дали ти си с всичкия си. Но какво ще стане, ако Тръмп действително е дотолкова дементен, че да нареди изпреварващ удар срещу Пхенян? Ще могат ли да го спрат тримата висши генерали от администрацията - Матис, Джон Кели, шефът на канцеларията на Белия дом и Ейч Ар Макмастър, съветникът по националната сигурност? Ужасяваща е мисълта какъв отговор би дал Тръмп на терористична атака на \"Ислямска държава\" на американска земя. В такъв случая страната ще бъде принудена да оплаква жертвите при наличието на президент, който през 2015 г. говореше, че мюсюлманите трябва да бъдат задължени да носят специални карти за самоличност, в джамиите да бъдат извършвани обиски без заповеди за това, а в мюсюлманските общности да бъде въведено масово наблюдение. Той призова и за връщане на мъченията на заподозрени терористи. Дори ако имаме късмет да избегнем смъртоносна война или терористичен атентат, трудно е да се измери ефектът от още трийсет и девет месеца с Тръмп, или дори повече. От първия ден на президентската кампания той агитира срещу много от нормите, свързвани с американската демокрация. \"Направо е отвратително, че пресата може да пише каквото си иска\", каза той в интервю миналата седмица. Ден по-късно говореше как спасителните екипи трябва да бъдат изтеглени от бедстващия Пуерто Рико, чиито жители са американски граждани от един век. Но това не може да го извини, нито да смекчи психологическата атака, на която той подлага цялото американско общество. Съединените щати са огромна, разнообразна по състав страна с дълбоки социални, расови и икономически разделения. За да поддържат единство, те залагат на създадената в хода на историята представа (част от която е мит), че всеки споделя едни и същи основни ценности и получава еднакво отношение и уважение. На практика Тръмп ежедневно подронва този наратив, разпръсквайки безкрайни потоци от отрова и разединяващи обществото думи. Когато те не са насочени срещу смятаните от него за политически врагове - Ен Би Си нюз, Си Ен Ен, \"Ню Йорк таймс\" - той често съска срещу членове на малцинствени групи като чернокожите играчи от Националната футболна лига или кмета на Сан Хуан. Расистите и хейтърите следят какво прави той и се нахъсват. Хората, които са виждали как други демокрации се изхабяват, а други разединени страни се разпадат, го наблюдават с ужас. Въпреки обещанието му \"Да направим Америка велика отново\", Тръмп всъщност не произвежда нищо друго освен хаос, брътвежи и разцепление. Докато е президент - пост, за който е драстично неподходящ - той ще продължи да подкопава основите на страната. Сега само колегите му от кабинета и републиканците на Капитолия имат пълномощията да сложат край на това голямо и тежко изпитание. Много малко са признаците, че те имат необходимата воля и смелост, за да действат. /БТА", "date": "2017.10.20", "title": "Първите девет месеца на Тръмп бяха стрес тест за американската демокрация"}
{"url": "http://www.dnevnik.bg/video/2017/10/20/3063398_video_drugite_novini/", "text": "Другите новини\" е рубрика за уеб новини на БНТ. Акцентите в емисията днес: Теодор Ушев вече е кавалер на изкуствата и културата на Франция Обновяват Аспаруховия мост във Варна Първият в света 3D принтиран велосипеден мост се появи в Холандия \"Вездесъщият\" е на втора позиция в родния бокс офис Номинираха \"Безбог\" за наградата \"Откритие на годината\" на ЕФА  Тейлър Суифт пусна новия си сингъл \"Gorgeous\"", "date": "2017.10.20", "title": "Видео: Другите новини"}
{"url": "http://www.dnevnik.bg/sport/2017/10/20/3063414_s_bezuprechna_igra_grigor_dimitrov_specheli_250-ata_si/", "text": "Григор Димитров се класира за полуфиналите на турнира в Стокхолм. Водачът в схемата се наложи с 6:3, 6:4 срещу Миша Зверев за 250-ата победа от 409 мача в кариерата си. Следващият съперник на българския тенисист ще е Фабио Фонини. Италианецът направи обрат за 6:7 (3), 7:6 (2), 7:5 срещу американеца Джак Сок в много драматичен мач. До момента Димитров и Фонини са играли пет пъти, като българинът има три победи. Последните им три срещи бяха през 2015 г., като всичките бяха на червени кортове. Тогава хасковлията спечели два от мачовете. В събота на Димитров му предстои седми полуфинал за сезона. Българинът, който е шампион в Стокхолм от 2013 г., изигра отлично мача със Зверев, като два пробива се оказаха достатъчни, за да спечели. Той разчиташе много на началния си удар, като не позволи на съперника си да го затрудни. Димитров загуби само осем точки при свой сервис от общо 48 разигравания. При вкаран първи сервис той приключи с 91% успеваемост. В първия сет имаше само една възможност за пробив пред някой от двамата и българинът се възползва, за да вземе шестия гейм. Картината се повтори и във втория сет, като Димитров улови и втория си шанс да пробие, този път за 4:3. При 5:4 и сервис на Зверев хасковлията изпусна четири мачбола. Димитров приключи мача без проблеми в следващия гейм.", "date": "2017.10.20", "title": "С безупречна игра Григор Димитров спечели 250-ата си победа и е на полуфинал в Стокхолм"}
{"url": "http://www.dnevnik.bg/bulgaria/2017/10/20/3063415_valentin_radev_vseki_moje_da_snima_ogradata_po/", "text": "Всеки български гражданин, включително Елена Йончева или някой народен представител може да отиде да снима и да гледа оградата по границата, но с разрешение. Това каза в интервю за Би Ти Ви министърът на вътрешните работи Валентин Радев. Вчера БСП  поиска оставката му , както и оставката на вицепремиера Валери Симеонов заради решението на Министерския съвет от сряда за обявяване на оградата по границата ни с Турция за  стратегически обект от значение за националната сигурност , с което според социалистите се целяло ограничаване на достъпа на журналисти и граждани до района и прикриване на нередности. \"Има постановление 181, където са изброени обектите, които трябва да бъдат в списък за стратегически обекти, както и действията. В това постановление го е имало действието по охрана, но не е била записана оградата по границата като обект и затова е добавена\", обясни Радев. Миналата седмица на среща с вицепремиера Валери Симеонов, министъра на финансите и областните управители е станало известно, че  оградата е довършена  и може да се пристъпи към втората стъпка – да се добавят обекта в постановлението, каза още вътрешният министърът. Докато се строеше,  оградата беше обект от национално значение , като целта на това е било административно облекчение, за да се издават по-лесно разрешителни, а строителството да мине без обявяване на обществени поръчки, обясниха в сряда от Министерския съвет. То е ставало по Закона за устройство на територията. Валентин Радев обясни какво е различното сега. \"Преди, ако някой поиска разрешение от \"Гранична полиция\" и получи такова, отиде на границата, но не спази някакви разпореждания, например да не снима в посока към турската страна, получава само предупредителен протокол. Ако сега се случи това, ще има и санкции, които обикновено са глоби.\" По думите му трябва да се внимава какво се снима, защото могат да покажат на каналджиите къде се намират датчици и камери. За снимката, която депутатът от БСП  Елена Йончева показа  - мигранти, които преминават оградата със стълба и използват този кадър като рекламен за това, че лесно се преминава българската граница, Радев коментира, че след като прескочат на българска територия, ги чакат патрули и армия с оръжия. А тези патрули се опитвали да ги задържат не на самата граница, а във вътрешността, където ги чакат каналджиите. На места оградата, чиято цена надхвърли 140 млн. лв., е единична. По проект би трябвало да е цялата двойна. \"Решаваме, че с тези средства, с които разполагаме и там, където е възможно да увеличим, защото е имало такъв състав, има гранични полицаи, армията помага, я правим единична. Там, където можем да я охраняваме и по друг начин и там, където двойна ограда не може да се построи\", коментира Радев. \"Ние сме направили баланс. Тази ограда е строена по проекти, които са дадени от МВР, не от областните управители. Ако правителството реши, че ще ни отпусне близо 100 млн. евро или 180 млн. лв. български и ни каже, да, даваме ви 300 млн. лв. или евро, ще я направим два пъти по-висока, ще я направим бетонена\", обеща министърът. Той допълни, че по протежение на цялата ограда от 234 км. \"има през годините поставени сензори, сложени избирателно - на най-чувствителните зони, където се е очаквало или има статистика за опит за преминаване\". Част от тази система работи, част от нея не работи поради това, че не са плащани пари за поддръжка по различни причини, призна Радев и добави, че в момента се плаща за това. Попитан за  пострадалата от дъждове ограда  в района на Малко Търново Валентин Радев обяви, че тя вече е ремонтирана и коментира снимката, на която, по думите му се виждат поражения и свлачища около оградата, но тя е цяла. ", "date": "2017.10.20", "title": "Валентин Радев: Всеки може да снима оградата по границата с Турция"}
{"url": "http://www.dnevnik.bg/v_pamet/2017/10/20/3063411_bivshiiat_zdraven_ministur_evgenii_jelev_e_zaginal_v/", "text": "Бившият здравен министър и бивш кмет на Стара Загора Евгений Желев е загина при катастрофа, съобщи БНТ. Инцидентът е станал край старозагорското село Яздач. Желев е управлявал трактор, който на наклон се преобръща и го затиска. Починал е на път за болницата. Евгений Желев беше кмет на Стара Загора от 1999 г. до 2007 г. През 2008 г. е назначен за председател на Държавната агенция за българите в чужбина. С указ на президента Георги Първанов от 22 март 2008 г. е назначен за съветник по развитието на регионалната политика. Той беше министър на здравеопазването от края на април 2008 до края на юли 2009 година в правителството на Тройната коалиция. Желев е народен представител от БСП в 41-то Народно събрание между юли 2009 и март 2013 г. и член на Националния съвет на БСП до 7 март 2014 г.", "date": "2017.10.20", "title": "Бившият здравен министър Евгений Желев е загинал в катастрофа"}
{"url": "http://www.dnevnik.bg/gradska_sreda/2017/10/20/3063413_bronzova_kula_shte_se_izdigne_na_miastoto_na_mavzoleia/", "text": "Бронзова кула с височина от 14 метра ще се издигне на мястото на разрушния през 1999 година мавзволей на Георги Димитров в Градската градина в София. Проектът наречен \"Бронзовата къща\" е дело на живеещия в Австрия български скулптор Пламен Деянофф. Поводът за поставянето й е предстоящото българско председателство на Съвета на Европейския съюз, като кулата ще поставена до края на годината и ще остане поне до края на значимото събитие. Днес в Съюза архитектите в България Петър Деянофф представи официално \"Бронзовата къща\". Преди това проектът бе показан на събития в Софийската градска художествена галерия, Националната художествена академия и в посолството на Австрия в България. Поставянето на \"Бронзовата къща\" на мястото на бившия мавзолей е била избрано от направление \"Архитектура и градоустройство\" към Столичната община, откъдето са ангажирани да издадат разрешенията. Според Пламен Деянофф изборът е добър, защото . По думите му голямата идея е на централно място в столицата да бъде разположено произведение на модерното изкуство, което досега не е правено. , посочи Деянофф. Освен това приземното пространство на произведението ще може да бъде използвано за различни събития. Деянофф разказа, че работил по проекта от 12 години, като целта му е била . За образец той избрал \"Хрельовата кула\" в Рилския манастир, защото според него тя е чудесен пример за постиженията на средновековната архитектура на България. Избрал бронз, защото е материал, който изразява достолепие. Вдъхновение за проекта си черпил и от дърворезбите в къщите в Арбанси. Нерекъл скулптурата си \"къща\" по примера на подобни проекти на свои колеги от Европа. Кулата е изработена в завод в Германия, който единствен е приел предизвикателството, разказа Деянофф, като посочи, че \"Бронзовата къща\" струва повече от 3 млн. евро. Това е най-големият проект на скулптура и затова през всичките 12 години на разработка е искал произведението да бъде показано именно в София. Според него \"Бронзовата къща\" ще свърже България и Австрия, която ще приеме председателството на Съвета на Европейския съюз от 1 юли 2018 г.", "date": "2017.10.20", "title": "Бронзова кула ще се издигне на мястото на мавзолея в София"}
{"url": "http://www.dnevnik.bg/bulgaria/2017/10/20/3063376_izleze_vtorata_chast_na_korupcionnata_bulgariia/", "text": "Корупцията в периода 1997 - 2005 г., събрана във внушителен по обем том, представиха тази вечер Едвин Сугарев и журналистите Христо Христов и Красен Николов. Това е вторият том на мащабния проект \"Корупционната България\". Проектът изследва корупцията от 1989 до 2014 г., разделен на три периода. Вторият том обхваща годините от 1997 до 2005, а третата част, която предстои да излезе през следващата година, се отнася за 2005 - 2014 г. Точно преди една година беше представен първият том с огромен емпиричен материал, изследващ генезиса на корупцията в нейния най-брутален вид от 1989 до 1997 г. И тогава, и сега авторите определят борбата с корупцията като най-трудното действие, дори ако се намерят здрави места в институциите на държавата, заради безразличието и резигнацията, които са обхванали обществото. \"Въпреки това оставането на темата винаги има разтърсващ ефект\", каза Ирина Недева, модератор на представянето. Анализ направи гостът Момчил Методиев, изследовател на архивите на близкото минало. Присъстваха много изявени бивши активисти на СДС, бившият премиери Филип Димитров, сега конституционен съдия, членовете на КС Румен Ненков и Константин Ценцев и други.", "date": "2017.10.20", "title": "Излезе втората част на \"Корупционната България\""}
{"url": "http://www.dnevnik.bg/photos/2017/10/20/3063065_fotogaleriia_svetovnite_snimki_na_denia_-_20_oktomvri/", "text": "Селскостопански производител инспектира реколтата си от тикви във ферма в Колчестър, Великобритания.", "date": "2017.10.20", "title": "Фотогалерия: Световните снимки на деня - 20 октомври 2017 г."}
{"url": "http://www.dnevnik.bg/sport/2017/10/20/3063420_krugut_v_purva_liga_zapochna_s_dva_macha_bez_golove/", "text": "Две нулеви равенства дадоха началото на 13-ия кръг, с който завършва първата част от сезона в Първа лига. В Русе \"Дунав\" прекъсна  серията на \"Ботев\" от четири поредни победи . Преди това \"Пирин\" и \"Славия\" също не успяха да си отбележат гол. \"Ботев\" е четвърти с 21 точки, като е на три от третия \"Левски\", който в събота играе с ЦСКА. \"Дунав\" е 12-и с десет, като за русенци това беше първи мач след  раздялата с Веселин Великов . Мачът не беше особено вълнуващ, а головите положения бяха малко. В 26-ата минута Ненов опита да изненада вратаря Чворович с прехвърлящ удар извън наказателното поле, но топката излезе в аут. Тодор Неделев имаше няколко възможности в последните 15 минути, от които не се възползва. Най-добрата дойде в 75-ата минута, когато получи отдясно и стреля, но вратарят на съперника спаси. \"Пирин\" и \"Славия\" изиграха оспорван и равностоен мач, в който също нямаше много завладяващи моменти. В 30-ата минута след центриране от ъглов удар Стилиян Николов улучи напречната греда на \"Славия\". При добавката той си помогна с ръка и попадението му не беше зачетено. Белите са осми с 16 точки, а благоевградчани са десети с 13.", "date": "2017.10.20", "title": "Кръгът в Първа лига започна с два мача без голове, серията на \"Ботев\" беше спряна"}
{"url": "http://www.dnevnik.bg/v_pamet/2017/10/20/3063423_pochina_aktyorut_stefan_shterev_-_checho/", "text": "Почина актьорът Стефан Щерев - Чечо, съобщиха от Съюза на артистите в България на страницата си в социалната мрежа \"Фейсбук\". Щерев беше в болница, а колеги от гилдията организираха даряване на кръв, понеже неговата група бе рядка. След това от здравното заведение съобщиха, че Стефан е стабилизиран, припомня \"24 часа\". Стефан Щерев е роден на 17 юни 1973 г. Играл е в Народния театър \"Иван Вазов\", театър \"Сълза и смях\", Малък градски театър зад канала, театър \"София\", а в последните години зрителите имаха възможност да го гледат в Сатиричния театър. Участвал е в десетки игрални и късометражни филми, както и в множество телевизионни предавания.", "date": "2017.10.20", "title": "Почина актьорът Стефан Щерев - Чечо"}
{"url": "http://www.dnevnik.bg/bulgaria/2017/10/20/3063403_cacheva_za_otnosheniiata_mejdu_radev_i_borisov_niama/", "text": "Министърът на правосъдието не мисли да има нервност между президента Румен Радев и премиера Бойко Борисов. \"Има отстояване на позиции от страна на държавния глава и министър-председателя, който е натоварен с цялото управление на страната. Естествено е да има понякога различни мнения, но е налице и един добър диалог\", каза тя в интервю за БНТ. По думите й лично е присъствала на добър диалог между двамата на първия опит за свикването на Консултативния съвет за национална сигурност (КСНС) в началото на октомври. \"Един съвсем нормален политически разговор, дори, бих казала, мъжки разговор между двама генерали\", изказа наблюденията си министърът на правосъдието. \"Категорично за бойкот и схеми не може и да става дума относно КСНС\", подчерта тя. Да се лекува не корупцията, а обществото и държавата \"Корупцията не бива да се лекува, а да се лекуват от нея обществото и държавата. Това се постига с воля, правила и спазване на правилата. Не бихме могли да постигнем резултат, ако не прибавим и единството на политиците\", смята Цачева. Тя декларира, че до края на тази година закон ще има \"така или иначе\". \"Но още от сега има - от политиците, от нас, провокирано мнение, че какъвто и закон да приемем, няма да се преборим с корупцията. Не бива да е така\", смята министърът на правосъдието. Цачева определи нуждата от поредния орган против корупцията като нужда от стиковка между институциите. \"Липсва институционална рамка, всичко е разпиляно, няма стиковка, губим данните, въз основа на които може да се разкрие престъпление за корупция, и да отидем да разследваме, захванахме с това кой трябва да разследва. Ясно е в България кой разследва - имаме обективна система на правото има наказателно-процесуален кодекс. Проблемът е в разкриването на фактите, които могат да се превърнат в доказателство в едно наказателно производство,  повтори  Цачева. Списък на финансираните от КТБ политици По въпроса с писмото на Корнелия Нинова за оповестяване на политиците с влогове в КТБ Цецка Цачева отрече да е имало скандал. \"Просто е пуснато нещо, което не е дебатирано, подобен дебат не се е случвал на КСНС, има стенограма. Категорична съм\", заяви Цачева. А на въпрос иска или не да бъдат оповестени политиците с влогове в КТБ, Цачева заяви: \"То вече е факт. Днес нашият лидер Бойко Борисов е подписал това писмо\". По-добре се работи с новия Висш съдебен съвет С новия Висш съдебен съвет (ВСС) се работи по-добре, започват неща, коти бяха забавени във времето, организират се много бързо и съм оптимист, че ще работят по-добре, каза Цачева. \"Започват организирано, задвижват неща, които бяха забавени във времето и конкретно проекти, които са ангажимент на ВСС за продължаване на реформата в съдебната власт, произтичат от актуализираната стратегия и пътната карта по нея. Организират се много бързо, което ме кара да бъда оптимист, че ще работят по-добре\", каза министърът на правосъдието.", "date": "2017.10.20", "title": "Цачева за отношенията между Радев и Борисов: Няма нервност, а мъжки разговор между двама генерали"}
