{"url": "https://www.dnevnik.bg/regioni/2018/04/12/3162075_oprosteni_pravila_i_efektivni_razhodi_stranite_ot_es/", "text": "Бъдещето на кохезионната политика трябва да бъде насочено към инвестиции в сектори с висока добавена стойност, средствата да се разходват ефективно и да се разпределят по опростени правила. Това са ключовите послания от днешния дебат, който министрите от държавите - членки на ЕС, проведоха по време на заседанието на Съвета по общи въпроси, формат \"Кохезионна политика\", в рамките на българското председателство. Срещата беше председателствана от българският заместник министър-председател Томислав Дончев, съобщиха на сайта на европредседателството. \"Дебатът относно кохезионната политика след 2020 г. представлява съществен елемент от общия дебат за бъдещето на Европа. Много е важно да бъдат обвързани - не можем да решаваме как да разпределяме средствата за сближаване, без преди това да определим приоритетите си, без да имаме визия за това как искаме да изглежда Европа след 10 години, или още по-смело, Европа, която строим за нашите деца и техните деца\", заяви вицепремиерът Дончев. На днешното заседание на съвета министрите приеха заключения, които очертават общата визия на държавите членки за бъдещето на кохезионната политика. Те обхващат теми, свързани със спазването на принципа на субсидиарност, опростени правила, по-добро и гъвкаво програмиране, плавен преход между програмните периоди и подобрен териториален подход. След като Европейската комисия представи предложенията си през май, българското европредседателство ще проведе на 8 юни в София специална конференция на високо ниво за бъдещето на кохезионната политика.", "date": "2018.04.12", "title": "Опростени правила и ефективни разходи: страните от ЕС очертаха бъдещата кохезионна политика"}
{"url": "https://www.dnevnik.bg/biznes/2018/04/12/3162111_spored_ministerstvoto_na_turizma_v_bulgariia_idvat/", "text": "С 14.6% са нараснали приходите от нощувки на туристи в местата за настаняване с 10 и повече легла през първите два месеца на 2018 г. спрямо същия период година по-рано. Общо през януари и февруари постъпленията от нощувки достигат над 100 млн. лв., като за същите месеци на миналата година са били близо 87.5 млн. лв. Това изчислява Министерството на туризма на базата на  публикуваните по-рано данни от Националния статистически институт . Приходите от нощувки на българи са повече от 43.5 млн. лв. и нарастват с 10.9%. Увеличение от 17.6 на сто бележат постъпленията от нощувки за от чужденци за първите два месеца на 2018 г. и достигат 56.6 млн. лв. Общият брой на реализираните нощувки в България е близо 1.85 млн., като се отбелязва ръст от 8.2 на сто. От тях близо 875 хил. са осъществени от чужденци, а около 975 хил. – от българи. Ръстът е съответно от 11.3 и 5.5 на сто. Показателен е фактът, че увеличението в постъпленията от нощувките изпреварва нарастването на пренощувалите лица и ръста в броя нощувки, коментира министърът на туризма Николина Ангелкова, цитирана от ведомството. Това според нея потвърждава тенденцията, че посетителите предпочитат по-висок клас места за настаняване, тоест фактът, че у нас идват по-висок клас туристи, говори за повишаване на качеството на туристическия продукт в страната.", "date": "2018.04.12", "title": "Според Министерството на туризма в България идват висок клас туристи"}
{"url": "https://www.dnevnik.bg/sport/2018/04/12/3161964_fotogaleriia_otkrivaneto_na_arena_baltika_v_kaliningrad/", "text": "Стадионът в Калининград, който ще приеме мачове от световното първенство, беше открит с мач между \"Балтика\" и \"Криля Советов\".", "date": "2018.04.12", "title": "Фотогалерия: Откриването на \"Арена Балтика\" в Калининград"}
{"url": "https://www.dnevnik.bg/photos/2018/04/12/3162134_snimka_na_denia_opunaha_chadur_nad_albanskiia_premier/", "text": "Албанският премиер Еди Рама бе замерян днес в парламента с брашно и яйца заради арестите на протестиращи срещу въвеждането на пътни такси на магистралата между Косово и Албания, съобщи БТА. Заради безредиците в пленарната зала заседанието няколко пъти беше прекъсвано.", "date": "2018.04.12", "title": "Снимка на деня: Чадър над албанския премиер в парламента"}
{"url": "https://www.dnevnik.bg/sviat/2018/04/12/3162124_velikobritaniia_durji_sergei_i_juliia_skripal_kato/", "text": "Великобритания трябва да докаже, че не държи за заложници бившия руски разузнавач Сергей Скрипал и дъщеря му  Юлия Скрипал , каза говорителят на външното министерство в Москва Мария Захарова, цитирана от \"Ройтерс\" и РИА \"Новости\". Захарова каза, че двамата, пострадали от атаката с нервнопаралитично вещество в Солсбъри, са държани в \"изолация\" и изрази безпокойство, че никой не ги е виждал от месеци. \"Последните събития все повече усилват опасенията ни, че става дума за изолиране на руска гражданка\" и тя или бива държана със сила, или участва принудително в инсценировка, добави говорителят. Думите ѝ дойдоха след изявление от Юлия Скрипал, която днес отказа помощ от  руското посолство  и полусестра си дни след като дойде в съзнание, и увери, че в момента общува с близки и роднини. Според Захарова има съмнения, че посланието ѝ е автентично. \"Досега не е имало никакъв контакт на Скрипал с външния свят. В нарушение на международните правила така и не е бил предоставен консулски достъп.\" Според Захарова е \"удивителна\" тезата, че до пострадалите имат достъп близки и роднини. \"Никой от цитираните в британската и руската преса роднини на Скрипал не поддържа такива контакти. Доколкото ни е известно, пострадалите нямат по-близки от Виктория Скрипал (полусестра на Юлия Скрипал) и живеещата с нея майка на Сергей. С какво семейство общува тогава Юлия? И още по-странно звучи тезата \"никой не говори от мое име\", каза още тя. Говорителят на руската дипломатическа служба добави, че е нужно време, за да бъде анализиран докладът на Организацията за забрана на химически оръжия (ОЗХО),  потвърждаващ британската позиция , че двамата са били отровени с вещество от групата \"Новичок\", разработено в Съветския съюз преди няколко десетилетия. Тя обаче настоя, че Русия няма да приеме никакви заключения, докато няма достъп до доказателствения материал и до пострадалите. Междувременно Великобритания поиска ново заседание на Съвета за сигурност на ООН заради доклада на ОЗХО, което би трябвало да се проведе следващата седмица.", "date": "2018.04.12", "title": "Великобритания държи Сергей и Юлия Скрипал като заложници, каза Захарова"}
{"url": "https://www.dnevnik.bg/politika/2018/04/12/3162120_demokratichna_bulgariia_predstaviat_ni_zastoia_kato/", "text": "Сегашното управление представя застоя като стабилност, както беше по времето на Тодор Живков, всички ключови реформи са спрени, а 10 г. след влизането на България в ЕС страната не успява да функционира по неговите правила. Това коментираха пред Би Ти Ви съпредседатели на обединението \"Демократична България\" Христо Иванов (\"Да, България\") и Атанас Атанасов (ДСБ). \"Искаме да дадем бой на управляващите на терена на идеите. Те имат огромна медийна машина и голям ресурс, а ние можем да извадим като коз, че хората ни са професионалисти, докато сегашното управление е безидейно и безпепрспективно\", каза Иванов. Атанасов добави, че лидерът на ГЕРБ и премиер Бойко Борисов управлява по принципа \"крачка напред - две назад\" и се \"снишава\", както Живков пред перестройката, обявил се е за преразглеждане на приватизацията, а заедно с президента Румен Радев - за отпадане на санкциите срещу Русия. По думите на Иванов надеждата на хората, че влизането на България в ЕС ще значи правила, справедливост и правосъдие, е погребана. \"Мониторингът продължава, за влизането в \"Шенген\" няма шанс, да влезем и в бъдещия \"Шенген\" в областта на сигурността - също. \"Найн\" се чува и за еврозоната от германските партньори на Бойко Борисов\", каза Иванов и обобщи: \"Белезите за това, че България губи своята европейска посока, са множество\". Двамата съпредседатели съобщиха, че техните активисти ще изработят алтернативни политики за нова управленска програма и ще реагират на \"всяко безумие на сегашното правителство\". В отговор на въпрос поясниха, че разпределението на функциите в екипа не е равнозначно на \"правителство в сянка\". \"Демократична България\" е отворена за всяка организация, която изповядва същитеценности и може да докаже последователна опозиционност. \"Ние разбираме, че трябват много усилия, за да продължим да обединяваме деморатичната общност. Гражданите са обезпокоени за състоянието на свободата и демокрацията\", каза Иванов.", "date": "2018.04.12", "title": "\"Демократична България\": Представят ни застоя като стабилност"}
{"url": "https://www.dnevnik.bg/biznes/2018/04/12/3162116_parite_ot_prodajbata_na_obshtinska_banka_da_otidat_za/", "text": "Кметът на София Йорданка Фандъкова предлага общината да похарчи парите от приватизацията на мажоритарния дял в \"Общинска банка\" (46 млн. лева) за изграждане на нови училища, детски градини, площадки, облагородяване на зелени площи и ремонти на улици, а най-малко пари (800 хил. лева) да се отделят за електронното управление и нови технологии. Фандъкова е отправила предложението си днес пред Специализирания общински приватизационен фонд (СУСОПФ), съобщават от пресцентъра на общината. Фондът отговаря за разпределението на парите от приватизации и се управлява от зам.-кмета по финансите Дончо Барбалов, като в борда влизат и общински съветници. Процедурата, с която общината продаде 67.6% от \"Общинска банка\", продължи почти 7 месеца, като  приключи в началото на тази година . Акциите бяха купени от регистрираното в Лихтенщайн дружество \"Новито опортюнитис\" за 46 млн. лева, което единствено подаде оферта. Впоследствие от бързата проверка на Българската народна банка се разбра, че парите са дадени от  собственика на \"Инса ойл\" Георги Самуилов . Най-голяма част от парите - 26%, или 12 млн. лева, Фандъкова предлага да бъдат дадени за \"зелената система на града\", като освен това с тях да бъдат изградени и нови детски площадки във всички райони на столицата. Инвестициите в образование да са 10 млн. лева, като парите да отидат за ремонти и построяване на нови детски градини и училища, предлага още кметът на София. Социалните дейности на общината да получат 1.8 млн. лева, а 800 хил. лева да бъдат дадени за проектите за нови спортни зали в 6 квартала на София.  800 хил. лева са предвидени и за развитие на нови технологии и системи в областта на електронното управление.", "date": "2018.04.12", "title": "Парите от продажбата на \"Общинска банка\" да отидат за ремонти и детски градини, иска кметът на София"}
{"url": "https://www.dnevnik.bg/zelen/2018/04/12/3162139_do_mesec_komisiia_shte_se_proiznese_za_plaja_bolata/", "text": "До месец се очаква да се произнесе комисията, назначена от екоминистерството да прецени дали плажът \"Болата\" да бъде изключен от територията на резерват \"Калиакра\". Това е следващата стъпка от законоватата процедура, след като днес се проведе и общественото обсъждане на казуса във Варна, организирано от Министерството на околната среда и водите. Става дума за предложение на община Каварна, и по-конкретно на кмета Нина Ставрева,  да извади от резервата един от най-живописните плажове на Черноморието и прилежащата му инфраструктура.  Започната е процедурата по Закона за защитените територии за намаляване на площта на резерват \"Калиакра\" в землищата на селата Българево и Свети Никола, която засяга и \"Болата\", пътя към него, територията между пътя и плажа, както и брегоукрепителните съоръжения – диги и буни и паркинг, се видя в  проект на заповед, подготвена от министър Нено Димов Паралелно с процедурата за намаляване площта на резервата Министерството на околната среда и водите ще предприеме и процедура за увеличаване на площта на защитена местност \"Степите\" (бившата буферна зона на резерват \"Калиакра\") със същите имоти.  Като основание за промяната е посочена липсата в посочените имоти на растителни и животински видове и природни местообитания - предмет на опазване в резерват \"Калиакра\", в това число: местообитание на тюлен монах, крайбрежни морски екосистеми, характерна степна растителност и животински свят и гнездови ниши на редки и изчезващи видове птици. Кметът на Каварна  Нина Ставрева мотивир а пред \"Дневник\" решението с това, че трябва да се сложи край на нерегламентираното плажуване, преследвано през годините, както и на замърсяването заради безстопанствеността до момента. Тя твърди, че там бетон няма да бъде изливан, но промяната е необходима, защото ще помогне на местните хора да поддържат основния си поминък, свързан със селския туризъм.", "date": "2018.04.12", "title": "До месец комисия ще се произнесе за плажа \"Болата\""}
{"url": "https://www.dnevnik.bg/sviat/2018/04/12/3161942_izslushvaneto_na_zukurburg_pokaza_che_kongresut_ne/", "text": "Шефът на \"Фейсбук\" Марк Зукърбърг призна, че въвеждането на регулации върху компаниите, занимаващи се със социални медии, е \"неизбежно\", и разкри, че дори собствените му лични данни са били компрометирани от злонамерени външни лица. Но след два дни показания изглежда, че Конгресът не знае много нито за \"Фейсбук\", нито какво да прави с него. Вчера членове на Камарата на представителите  разпитаха агресивно Зукърбърг  за данните на потребителите, настройките за сигурност и дали компанията е предубедена спрямо консерватори. Представители както на Републиканската партия, така и тези на Демократическата заявиха, че може да се наложи въвеждането на регулации, но нямаше консенсус и не бяха съобщени много детайли как може да изглеждат тези мерки. Нямаше консенсус дори по въпроса кои са най-големите проблеми. Конгресменът от Ню Джърси Франк Палоун, най-високопоставеният представител на Демократическата партия в комисията, заяви в началото на изслушването, че планира да работи по проектозакони, но изпитва скептицизъм, че Конгресът ще приеме такива. \"Просто съм го виждал и преди, отново и отново - провеждат се изслушвания и нищо не се променя\", заяви той. За  Зукърбърг , който често се оказваше принуден да обяснява с елементарни термини на два пъти по-възрастни от него конгресмени какво прави неговата компания, изслушването можеше да се сметне за победа: акциите на \"Фейсбук\" се повишиха с повече от 1%, след като в понеделник се повишиха с 4.5 на сто. И компанията му си върна повече от 25 милиарда долара от  пазарната стойност, които беше загубила , след като през март беше разкрито, че фирмата \"Кеймбридж аналитика\", занимаваща се със събиране и анализ на информация и свързана с предизборния щаб на президента на САЩ Доналд Тръмп, е събрала личните данни на 87 милиона потребители, за да се опита да повлияе на изборите. Въпреки това акциите на \"Фейсбук\" остават с близо 10 на сто по-ниско от точката, в която бяха преди скандала, спад, който доведе до загуби от 50 милиарда долара от богатството на акционерите. Зукърбърг се съгласи да се яви на изслушването, докато напрежението се засилваше заради скандала с \" Кеймбридж аналитика \" и заради признанието на самата компания миналата година, че е била компрометирана от руснаци, опитващи се да повлияят на президентските избори през 2016 година. По-рано тази година специалният прокурор  Робърт Мюлър обвини 13 руснаци  и три руски компании в заговор за намеса в президентските избори през 2016 г. чрез кампания за пропаганда в социалните медии, която включвала закупуване на онлайн реклами, използвайки измислени американски имена, както и политическа дейност на територията на САЩ. Много от руските реклами са били във \"Фейсбук\". Във вторник Зукърбърг заяви пред Сената, че компанията е работела с Мюлър по свързаното му с Русия разследване и се извиняваше отново и отново за начина, по който компанията му се е отнесла към защитата на личните данни на потребителите. \"Аз създадох \"Фейсбук\", аз го ръководя, аз отговарям за това, което става тук\", заяви той. Депутатите от Камарата на представителите бяха малко по-строги към Зукърбърг, отколкото колегите им от Сената, много от които изглеждаха объркани по отношение на компанията и точната ѝ дейност. Някои от членовете на Камарата го прекъсваха рязко по време на въпросите, опитвайки се да използват максимално добре четирите минути, с които разполагаше всеки от тях. Като цяло Зукърбърг запази самообладание, повтаряйки много от добре заучените си отговори: Съжалява за грешките на компанията. Работи по технология за  изкуствен интелект,  която да разчиства речта на омразата и в същото време да гарантира, че няма да има блокирани по грешни причини потребители. Хората притежават собствените си данни, както го вижда той. И той е изминал дълъг път, откакто е създал платформата в стаята си в общежитието преди близо 15 години. Някои от конгресмените говореха на 33-годишния Зукърбърг, както биха говорили на децата или внуците си, и от време на време бяха объркани от заплетената работа на компанията му. В края на отпуснатите му четири минути конгресменът от Републиканската партия Гюс Билиракис от щата Флорида похвали социалната медия, казвайки, че \"за нас, възрастните, е прекрасно да поддържаме връзка с роднините си\". Към края на вчерашното изслушване Зукърбърг беше прекарал около 10 от последните 24 часа, давайки показания пред Конгреса на САЩ. По отношение на регулациите заяви, че е отворен към тях. \"Значението на интернет в живота на хората по света нараства и мисля, че неизбежно ще се наложи да се въведат някои регулации\", каза той. Въпреки това конгресмените трябва да бъдат внимателни, каза той, отбелязвайки, че нови правилници или закони може да навредят на по-малки предприятия повече, отколкото на бегемот като \"Фейсбук\". Председателят на комисията по енергетиката и търговията на Камарата на представителите Грег Уолдън заяви, че комисията ще разгледа какво може да се направи. \"Макар че \"Фейсбук\" със сигурност се е разраснал, опасявам се, че не е узрял\", заяви Уолдън, представител на Републиканската партия от Орегън. \"Мисля, че е време да се запитаме дали не е прибързвал и не е счупил прекалено много неща\". Много от въпросите се фокусираха върху \"Кеймбридж аналитика\", която е събирала информация преди няколко години чрез тест за определяне на личността, създаден от университетски учен. Приложението е събирало не само данните на хората, които са попълвали теста, а и - благодарение на слабите ограничения на \"Фейсбук\" - данни от техните приятели, включително данни, които те не са избирали да споделят публично. След това \"Кеймбридж аналитика\" се е сдобила с данните и, както се твърди, ги е използвала, за да се опита да повлияе на избори по цял свят. На изслушването в Камарата на представителите Зукърбърг заяви, че личните му данни също са попаднали в тази схема. Той заяви пред Сената, че \"Фейсбук\" е бил подведен да повярва, че \"Кекмбридж аналитика\" е изтрила събраните данни на потребителите и че това \"очевидно е било грешка\". Той увери сенаторите, че днес компанията би подходила към проблема по различен начин. Това може да е достатъчно, за да задоволи засега конгресмените. Но положението може да се промени, ако представителите на Демократическата партия поемат контрол над Конгреса на междинните избори, които предстоят тази година. Палоун заяви, че ако демократите бяха водеща сила, \"щяхме да оказваме още по-голям натиск\". /БТА", "date": "2018.04.12", "title": "Изслушването на Зукърбърг показа, че Конгресът не разбира що е то \"Фейсбук\""}
{"url": "https://www.dnevnik.bg/sviat/2018/04/12/3162140_iran_izrazi_nadejda_sasht_da_budat_iztlaskani_ot/", "text": "Иран се надява, че в Източна Сирия ще бъдат предприети \"сериозни стъпки\", за да се \"изгонят окупиралите американци\", каза най-високопоставеният съветник на върховния водач на страната, цитиран от \"Ройтерс\". \"Районът източно от Ефрат е много важен\", каза на пресконференция в Дамаск Али Акбар Велаяти, след като изрази надежда, че северозападният град Идлиб ще бъде освободен \"много скоро\" от бунтовници. На изток от река Ефрат (както и малък район на западния ѝ бряг) са разположени американски сили заедно с кюрдско-арабската коалиция  Сирийски демократични сили  (SDF). Според Велаяти трябва да бъдат взети мерки за \"освобождаване\" на тези райони от Съединените щати. Това е още едно предизвикателство към американския президент Доналд Тръмп, който вече се закани да реагира на съобщенията за химическа атака в град Дума, отбелязва \"Ройтерс\". Тръмп  обаче каза по-рано , че напускането на Сирия трябва да стане \"много скоро\" - дни преди да заплаши с  удари по сирийска територия  заради атаката. Според Дамаск и Москва заплахите на Запада са заради победата на сирийския режим в последния бастион на бунтовниците, Дума (в дълго контролирания от опозицията анклав край Дамаск Източна Гута), където по информация на руски медии днес се е развял сирийски флаг, а бунтовниците напълно са изгубили контрол. Велаяти също посети Източна Гута в сряда и обеща да подкрепя Сирия в лицето на \"чужда агресия\".", "date": "2018.04.12", "title": "Иран изрази надежда САЩ да бъдат изтласкани от Източна Сирия"}
{"url": "https://www.dnevnik.bg/bulgaria/2018/04/12/3162143_reformata_za_horata_s_uvrejdaniia_ne_bila_obsudena_s/", "text": "Концепцията за промени в експертиза на работоспособността, която изведе на протест стотици хора с увреждания, не е била съгласувана с Националния съвет за интеграция на хората с увреждания поради липса на технологично време. След като под натиска на протестиращите премиерът Бойко Борисов замрази документа до изглаждане на конфликтите, той все пак ще бъде обсъден със сдруженията на хората с увреждания. Това се разбра от думите на министъра н атруда Бисер Петков пред БНТ. Концепцията, чиято цел бе да премахне корупционните практики при определянето на степента на работоспособност на хората с тежки заболявания, беше внесена в края на октомври в изпълнение на решение на Народното събрание. Петков коментира резултатите от днешната среща на техни представители с ресорния вицепремиер Валери Симеонов. На среща утре в Министерството на здравеопазването ще се обсъждат детайлите при промените в медицинската експертиза, каза Петков. Той увери, че диалогът с хората с увреждания е възстановен и всички решения ще бъдат вземани само с тяхно участие и в техен интерес. Той допълни, че здравните дефицити, които се появяват с напредването на възрастта, не водят автоматично до намаляване на работоспособността. Диалогът е възстановен, разбирателството - не, заяви председателят на Съюза на слепите в България Васил Долапчиев, цитиран от БТА.", "date": "2018.04.12", "title": "Реформата за хората с увреждания не била обсъдена с тях поради липса на време"}
{"url": "https://www.dnevnik.bg/ot_vas/novini_ot_vas/2018/04/12/3161641_fotogaleriia_dokato_narushavash_pravilata_na_putia/", "text": "Дневник\" представя   за последните две седмици от  . В него всеки може да докладва нарушение, като качи снимка, която го показва.  на \"Дневник\" и \"Гражданите\" е с общи усилия да намалим нарушенията по пътищата. Приложението дава възможност на всеки сниман нарушител да се извини и снимката да бъде премахната. На снимката: Напада и чупи огледалото на възрастен човек!", "date": "2018.04.12", "title": "Фотогалерия: Докато нарушаваш правилата на пътя, някой те снима (част XX)"}
{"url": "https://www.dnevnik.bg/sviat/2018/04/12/3162153_gurciia_i_makedoniia_otlojiha_trudnite_vuprosi_za/", "text": "Атина и Скопие работят добре, но най-трудните въпроси за името на Македония остават нерешени. Това обявиха външните министри на Гърция и Македония, Никос Коциас и Никола Димитров, след среща в Охрид, цитирани от агенция МИА. Все пак те са се договорили, че разбират разликите и потребностите на другата страна и се надяват да могат да разговарят на предстоящите срещи, първата от които трябва да е в Солун на 3 и 4 май. \"За част от въпросите има напредък, виждат се решенията, за (друга) част още има разлики,\" каза македонският първи дипломат Никола Димитров, цитиран от електронното издание МКД. Според него той и колегата му за пръв път са разговаряли за \"времевата рамка\" на евентуално споразумение и първите стъпки при постигане на компромис. \"Остават все по-малко теми за решаване, но те са и най-тежките,\" добави Коциас. Резултатът от срещата засега не дава сигнали, че преговорите  могат бързо да преминат на ниво  премиерите на двете държави - Алексис Ципрас и Зоран Заев - каквато идея са изразявали представители на двете страни. МКД отбелязва, че срещата е приключила без възможност за репортерски въпроси.", "date": "2018.04.12", "title": "Гърция и Македония отложиха \"трудните въпроси\" за името за 3 и 4 май"}
{"url": "https://www.dnevnik.bg/sport/2018/04/12/3162119_neostariavashtite_riberi_i_roben_ostavat_v_baiern_za/", "text": "Опитните крила на \"Байерн\" (Мюнхен) Франк Рибери и Ариен Робен ще останат част от германския шампион. Двамата, чиито договори изтичаха след края на сезона, са преподписали с клуба до лятото на 2019 г., съобщи \"Билд\". И този път практиката на баварците да предлагат едногодишни контракти на футболистите над 30-годишна възраст беше спазена. На 7 април Рибери навърши 35 години, а през януари Робен стана на 34. В началото на сезона изглеждаше малко вероятно договорите на двамата да бъдат продължени заради напредналата им възраст. Ръководството на тима все пак реши да изчака и отложи въпроса за заключителната част от сезона. За продължаването на договорите на Рибери и Робен намекна изпълнителният директор на \"Байерн\" Карл-Хайнц Румениге след  спечелването на шестата поредна титла в Бундеслигата . Тогава той заяви, че не възрастта, а качествата и формата на двамата е определяща за разговорите между двете страни. Рибери носи екипа на баварците вече 11 години. Французинът е футболистът с най-дълъг стаж от играчите в настоящия състав на отбора. Рибери беше привлечен от \"Олимпик\" (Марсилия) през лятото 2007 г. за 30 милиона евро, като оттогава е изиграл 382 мача във всички турнири за \"Байерн\", в които е вкарал 117 гола. Робен пристигна в тима през 2009 г. срещу 24 милиона евро след неуспешен период в \"Реал\" (Мадрид). Холандецът се е разписвал 138 пъти в 286 двубоя за баварците. Двамата с Рибери имаха основна заслуга за последната титла на отбора в Шампионската лига през 2013 г., когато французинът асистира на Робен за решаващия гол във вратата на \"Борусия\" (Дортмунд).", "date": "2018.04.12", "title": "Неостаряващите Рибери и Робен ще останат в \"Байерн\" и следващия сезон"}
{"url": "https://www.dnevnik.bg/detski_dnevnik/2018/04/12/3161050_elektronnite_dnevnici_v_uchilishte_shte_paziat/", "text": "Министерството на образованието и науката (МОН) ще регламентира възможността училищните дневници да бъдат не само на хартия, но и в електронен носител. Такива електронни дневници вече има в някои училища, но използването им ще бъде регламентирано за следващата учебна година. Промените в наредбата за информацията и документите за системата на предучилищното и училищното образование са публикувани за обществено обсъждане. От учебната 2018/2019 година се предвижда информацията в електронните дневници да се пази в продължение на пет години. Става въпрос за оценки, отсъствия, забележки, информация за родителски срещи. От първи до трети клас, когато според новия училищен закон не се пишат оценки по шестобалната система, ще има един дневник. На електронен носител ще бъде и част от документацията, която се води в училище.", "date": "2018.04.12", "title": "Електронните дневници в училище ще пазят оценките пет години"}
{"url": "https://www.dnevnik.bg/bulgaria/2018/04/12/3161107_sudut_zapochva_da_gleda_po_sushtestvo_deloto_za/", "text": "Днес в Софийския градски съд (СГС) трябва да започне по същество делото за убийството на 16-годишния Георги Игнатов. Той беше намерен промушен на пейка в Борисовата година на втори юни 2015 година. Дълго след това оръжието на престъплението не беше намерено. Йоан Матев, който е единственият подсъдим, бе задържан за убийството през февруари 2017 година. Ножът, с който се смята, че е убит Игнатов, беше  открит близо до местопрестъплението в хода на разследването . В рамките на досъдебното производство се разбра, че  по намерения нож не са открити биологични следи  и затова не може да се установи категорично, че именно Матев го е използвал.", "date": "2018.04.12", "title": "Съдът започва да гледа по същество делото за убийството в Борисовата градина"}
{"url": "https://www.dnevnik.bg/bulgaria/2018/04/12/3161086_sudut_shte_reshi_dali_da_gleda_deloto_sreshtu_spas/", "text": "В Софийския районен съд (СРС) днес трябва да се проведе разпоредително заседание по делото срещу Спас Василев, за когото се смята, че стои зад профила \"Александър Николов\" в  социалните мрежи, измамил десетки със самолетни билети, техника и други дребни услуги. Василев беше  пратен на съд в края на март.  От октомври миналата година обаче той е в ареста и досега нито веднъж не е искал промяна на мярката му за неотклонение.  Тогава стотици хора се оплакаха, че са били измамени от него с оферти за евтини самолетни билети до различни дестинации. Оказа се, че почти никой не го е виждал на живо, но фейсбук профилът му с фалшиви снимки и самоличност беше изключително популярен. Оттам е минавала и основната част от комуникацията. След няколко дни шум в медиите Василев, който е от Кочериново, сам се предаде в ГДБОП, а оттам обявиха, че от месеци работят по случая. Използваните от него снимки се оказаха на французина  Александър Мартинез, работещ за компанията \"Ер Франс\" . Кой е Спас Василев четете  тук . Василев ще отговаря пред магистратите за два случая на измама - на бивша негова учителка, която му е превела 765 евро за самолетни билети до Лион. Прокуратурата го обвини и за измама на мъж, на когото Василев бил обещал да осигури пакет от десет самолетни билета до дестинации в Европа по избор срещу 500 лева. В Софийската районна прокуратура се водят още две досъдебни производства срещу Василев, отново за извършени от него измами, пострадали от които са много хора. По тези дела разследването продължава, увериха в края на март от държавното обвинение. ", "date": "2018.04.12", "title": "Съдът ще реши дали да гледа делото срещу Спас Василев, сочен за \"Александър Николов\""}
{"url": "https://www.dnevnik.bg/politika/2018/04/12/3161146_dsb_da_bulgariia_i_zelenite_uchrediavat_obedinenie/", "text": "Днес ще бъде учредено новото политическо обединение \"Демократична България\" в което ще участват \"Да, България\", \"Демократи за силна България\" (ДСБ) и партия \"Зелените\", в хотел \"Хилтън\" в София. Преговорите за обединението се водят от миналата година. ДСБ, \"Да, България\" и \"Зелените\" работят заедно от доста време, като заемаха позиции по актуални политически теми заедно с ДЕОС и БЗНС. Съпредседатели на \"Демократична България\" ще са председателите на ДСБ Атанас Атанасов и на \"Да, България\" Христо Иванов. Решенията обаче ще се взимат и от трите партии. Целта на обединението е да прерасне в коалиция, което може да стане само преди избори, тъй като коалиции се регистрират от ЦИК. То ще бъде отворено и за други партии и личности, които са доказано опозиционни към сегашното управление. Бъдещата коалиция се позиционира в център-дясно и се самоопределя като демократична формация. Днес ще бъде обявена и декларация на \"Демократична България\", в която ще бъдат заявени и идеите им за политика за управление на България. Формацията вече има работни групи, които работят по управленски политики по конкретни сектори. През март ДСБ даде мандат на председателя си Атанас Атанасов за \"създаване на траен политически съюз между ДСБ и \"Да, България\", в който да влязат и други партии, а \"Да, България\" имат такова решение още от февруари. \"Демократична България\" продължава да работи с ДЕОС и БЗНС, но управителните органи на двете партии трябва ще вземат решение дали и по какъв начин ще се включат в обединението. Партия ДЕОС може и да се разпусне. За неделя е насрочено общо събрание на партията. Някои от членовете на ДЕОС може да се влеят в новото обединение. БЗНС ще се допита до своите областни и общински организации.", "date": "2018.04.12", "title": "ДСБ, \"Да, България\" и \"Зелените\" учредяват обединение \"Демократична България\""}
{"url": "https://www.dnevnik.bg/evropa/2018/04/12/3160552_makron_narushava_mulchanieto_si_i_sliza_na_mediinata/", "text": "След като дълго време държа медиите предимно на разстояние, френският президент Еманюел Макрон ще даде няколко големи интервюта на фона на опитите му да защити реформите, изкарали на улиците протестиращи работници и студенти, пише \"Ройтерс\". Макрон, който често е определян като надменен, е давал едва три писмени интервюта за последните 10 месеца, едно за европейската цивилизация, друго за необходимостта от \"политически героизъм\" и трето, миналата седмица, за  изкуствения интелект . Два пъти е бил във френска телевизия, но и двете интервюта получиха критики, че са били твърде меки или угоднически. Но на фона на наближаващата годишнина от идването му на власт и  задълбочаването на социалното недоволство  (железопътните служители и пилотите  стачкуват , студентите са недоволни, а екоактивисти влязоха в сблъсъци с полицията) Макрон неочаквано проговаря. Тази седмица той ще се появи няколко пъти по телевизията. Ще има едночасово живо включване по време на популярно предаване по обед в четвъртък, където ще бъде разпитван за стачките, тероризма и  ограниченията за скоростта , които разгневиха шофьорите. \"Това е едва третото интервю, давано от президента на френски телевизионен канал, от избирането му миналата пролет\", заяви в прессъобщение TFI. В началото на мандата си Макрон бе иронизиран от медиите, че определя подхода си като ''юпитерски'' – говорейки от високо като върховния римски бог и давайки редки изявления от разстояние. В неделя обаче 40-годишният бивш инвестиционен банкер ще даде двучасово интервю на двама журналисти, познати с нападателния си стил, като три медии ще излъчват събитието. \"Решен да запази темпа на реформите въпреки стачките, държавният глава реши да слезе на медийната арена и да обясни политиките си на френския народ\", написа в. \"Фигаро\". По време на президентската кампания Макрон обеща да не бъде нито от левите, нито от десните. Но много хора отляво сега го смятат за \"президент на богатите\", защото според тях политиките му са угодни за бизнеса или облагодетелстват заможните французи. Той променя трудовото законодателство, планира  да намали броя на депутатите  в парламента и започна голяма реформа в образованието – все области, в които рискува да срещне силна съпротива.", "date": "2018.04.12", "title": "В защита на реформите: Макрон нарушава мълчанието и слиза на медийната арена"}
{"url": "https://www.dnevnik.bg/sport/2018/04/12/3161434_novi_lica_sred_obichainite_zapodozreni_koi_sa/", "text": "Със спорна дузпа в добавеното време  носителят на трофея \"Реал\" (Мадрид) се промъкна  към полуфиналите на Шампионската лига. Кралете на футболна Европа достигнаха финалната четворка в най-силния клубен турнир за осма поредна година, а за седми път в последните осем сезона компания там  ще им прави германският хегемон \"Байерн\" (Мюнхен). Този път сред обичайните заподозрени се озоваха два отбора, които не бяха спрягани сред фаворитите и доста неочаквано извървяха пътя до полуфиналите - италианският \"Рома\" и английският \"Ливърпул\". \"Вълците\" от Рим сътвориха един от най-големите подвизи  в европейския футбол, след като отстраниха \"Барселона\", въпреки че загубиха първия мач с 1:4. Те стигнаха до полуфиналите за пръв път от основаването на Шампионска лига и едва за втори в историята си след 1984 г. Преди 34 години \"Рома\" се класира за единствения си финал в Купата на европейските шампиони. На своя стадион \"Олимпико\" тимът от Рим отстъпва драматично битката за трофея след загуба с дузпи именно от \"Ливърпул\", за който това е четвърта от петте му европейски титли. \"Ливърпул\" ще участва в полуфиналите в Шампионската лига за пръв път от десет години насам. За последно \"мърсисайдци\" бяха част от финалната четворка през 2008 г., когато отпаднаха от \"Челси\" след загуба с 2:3 след продължения. Жребият за тазгодишните полуфинали ще се тегли в петък, 13 април. Първите мачове ще се изиграят на 24 и 25 април, а реваншите - на 1 и 2 май. \"Реал\" ще участва за 29-и път в полуфиналите на Шампионската лига или Купата на европейските шампиони. Белите са излезли победители в 15 от тези случаи, а 12 пъти са вдигали трофея. Последното им отпадане в полуфиналите беше от \"Борусия\" (Дортмунд) през 2013 г. \"Байерн\" ще изиграе своя 19-и полуфинал в най-силния клубен турнир, което му отрежда второто място във вечната класация. Баварците имат пет европейски титли и общо десет финала. Те обаче не са достигали до битката за трофея от 2013 г. През 2014, 2015 и 2016 г. \"Байерн\" неизменно беше спиран в полуфиналите от испански отбор - съответно \"Реал\", \"Барселона\" и \"Атлетико\". \"Ливърпул\" ще бъде част от полуфиналите за десети път, като само два пъти е отпадал - при първото и при последното си участие във финалната четворка. През сезон 1964-65 червените губят от бъдещия шампион \"Интер\", а преди десет години бяха елиминирани от \"Челси\". Полуфиналистите в последните 10 години 2017-18: \"Реал\", \"Байерн\", \"Ливърпул\", \"Рома\" 2016-17:  , \"Атлетико\",  , \"Монако\" 2015-16:  ,  , \"Байерн\", \"Манчестър сити\" 2014-15: \"Реал\",  , \"Байерн\",  2013-14:  , \"Байерн\", \"Челси\" 2012-13: \"Реал\", \"Барселона\",  2011-12: \"Реал\", \"Барселона\",  2010-11: \"Реал\",  , \"Шалке\" 2009-10: \"Барселона\",  , \"Лион\" 2008-09:  , \"Арсенал\", \"Челси\"", "date": "2018.04.12", "title": "Нови лица сред обичайните заподозрени: Кои са полуфиналистите в Шампионската лига"}
{"url": "https://www.dnevnik.bg/bulgaria/2018/04/12/3161046_edin_ot_vseki_66_raboteshti_e_v_mvr/", "text": "В МВР работят общо 47 054 души, или повече, отколкото живеят в Ловеч и Смолян, и толкова, колкото са жителите на Силистра и Разград, например. Това се разбира от отговор на вътрешното ведомство след запитване на \"Дневник\" по Закона за достъп до обществена информация. Темата за това колко са полицаите на терен стана актуална покрай  Закона за частната охранителна дейност , който беше пратен в Конституционния съд по искане на президента Румен Радев и главния прокурор Сотир Цацаров. От една страна, МВР твърди, че е с  ограничен ресурс  и за някои от дейностите се налага съдействие от армията - за охраната по границата, или от частните охранители - за битовата престъпност. От друга страна, възникна въпросът защо служителите в силовото ведомство не са достатъчни да покрият охраната на малките населени места и сигурността на гражданите. От предоставените от полицията данни се вижда, че на фона на трудово заетите в страната, които са 3.1 млн. души (според данните на НСИ за миналата година), на всеки 66-и се пада по един, който работи в структурите на вътрешното министерство. Какво работят в МВР Според Закона за МВР служителите са три вида: държавни служители - полицейски органи и органи по пожарна безопасност и защита на населението, чийто статут се урежда в Закона за МВР; държавни служители, чийто статут се регламентира в Закона за държавния служител, и лица, работещи по трудово правоотношение. От данните на вътрешното министерство се разбира, че полицейските служители са , тези на трудово правоотношение са 9072, а администрацията е минимум 2438, колкото са държавните служители по Закона за държавния служител. В третата група обаче - на трудово правоотношение, също може да има назначена администрация. В отговора се посочва, че броят на служителите и отделните длъжности в ГДБОП, дирекция \"Вътрешна сигурност\" и Специализирания отряд за борба с тероризма е Статистиката на МВР сочи, че най-много сред разузнавачите и полицейските инспектори са тези от пета степен - 1159 и 853. Тези две длъжности са разделени на общо шест степени, като шеста е най-ниският ранг, а първа е най-високият. По тази причина полицаите в областните дирекции и районните управления в страната могат да стигнат най-много до четвърта степен. По-висока от нея могат да получат служителите в СДВР и в главните дирекции на МВР. Полицейските инспектори са униформените служители, или т.нар. квартални районни инспектори. Те се занимават с жалби от граждани, по-дребни престъпления и т.н. Такива служители има в Охранителна полиция, Гранична полиция, жандармерията и др. Разузнавачите пък са оперативните работници. Те са заети в криминалната полиция, ГДБОП и др. Данните показват, че разузнавачи и полицейски инспектори първа и втора степен има в дирекция \"Международно оперативно обслужване\". А трета има в СДВР. Всички други са от четвърта, пета и шеста степен. Най-много младши разследващи полицаи са назначени в Пловдив - 17, Варна - 13, и Бургас и Добрич - 12. В СДВР те са 7. На 23 август 2017 г. вътрешният министър Валентин Радев докладва  на премиера Бойко Борисов, че предизборно обещаната от ГЕРБ бройка за новоназначени полицаи е изпълнена. По думите му дотогава новоназначените служители бяха 934, като целта беше да бъдат разпределени по малките и средните населени места. \"Забраних назначаването в администрацията, докато не се попълнят основните длъжности или голяма част от тях\", обясни през август Радев. Предшественикът му в служебния кабинет на Огнян Герджиков - Пламен Узунов, пресметна, че щатът е с 15 до 18% липси, т.е. на министерството са нужни поне нови 5 хил. полицаи. След като темата за промяната в Закона за частната охранителна дейност влезе в публичното пространство, Радев коментира обвиненията, че МВР абдикира от задълженията си, с  предложението да се назначат още полицаи.  В средата на март той посочи други цифри, които не съвпадат с данните в отговора на МВР, нито с обявеното преди това от ръководството на ведомството, че администрацията не е чак толкова голяма и много повече са работещите на терен. Пред Би Ти Ви Радев защити идеята частни охранители да пазят цели села с мотива, че от 50 хил. служители на министерството по-малко от 15 хил. са униформените служители на реда, а останалите са чиновници или имат други функции.", "date": "2018.04.12", "title": "Един от всеки 66 работещи е в МВР"}
{"url": "https://www.dnevnik.bg/sviat/2018/04/12/3161158_bosnenskiiat_premier_e_v_sofiia_shte_obsudi_s_borisov/", "text": "Председателстващият Съвета на министрите на Босна и Херцеговина Денис Звиздич e на посещение в България днес и утре по покана на премиера Бойко Борисов, съобщи Министерският съвет. Правителствените ръководители ще се срещнат в петък (днес ще е разговорът с президента Румен Радев). Според официалното съобщение на кабинета в разговорите им ще бъдат обсъдени двустранните отношения и \"политически и икономически въпроси от регионален характер.\" Отвъд съобщението обаче Борисов по време на посещението си в Мостар в понеделник и вторник даде сигнал, че на дневен ред ще е и въпросът за изборната реформа, който оставя смесени чувства и сред представители на Европейския съюз, но най-вече сред различните групи в Босна и Херцеговина. Темата, която премиерът  коментира след срещи  с хърватския председател на президенството Драган Чович и сръбския президент Александър Вучич, раздели управляващите в Сараево, но Борисов обяви, че ще след срещата си ще говори и с \"другата страна\". Звиздич и председателстващият тричленното президенство на Босна и Херцеговина, Бакир Изетбегович, и двамата бошняци,  не бяха поканени на вечерята  на българския премиер с няколко балкански лидери и представители на босненските сърби и хървати. Те не бяха и на откриването на Международния икономически панаир в Мостар на следващия ден. Така Борисов не се срещна със Звиздич, с когото обаче разговаря (заедно с премиера Заев) по време на посещение в Скопие през февруари. Миналата есен той беше първият правителствен ръководител, посетил Сараево като столица на независима Босна и Херцеговина. Звиздич идва с делегация, включваща министрите на транспорта и съобщенията (Исмир Юско), на правосъдието (Йосип Грубеш) и на сигурността ( Драган Мектич ). Освен с Борисов и Радев той ще се срещне с председателя на комисията по външна политика към Народното събрание Джема Грозданова.", "date": "2018.04.12", "title": "Босненският премиер и Борисов ще обсъдят в София спорна изборна реформа"}
{"url": "https://www.dnevnik.bg/sviat/2018/04/12/3161167_gurciia_i_makedoniia_moje_da_napraviat_dnes_krachka/", "text": "На поредното си за тази година посещение в Македония гръцкият външен министър Никос Коциас ще разговаря с македонския си колега Никола Димитров за името на Македония - стъпка, която според политици в Атина и Скопие може скоро да доведе до среща на върха между двамата премиери. Коциас, който снощи вечеря неформално с Димитров в Охрид, ще продължи разговорите в същия град на формално равнище днес. Двамата разговаряха многократно в последните месеци - както двустранно, така и със специалния пратеник на ООН за името Матю Нимиц. Миналия месец сред политици и от гръцка, и от македонска страна се появиха догадки, че е възможно преговорите, ако напреднат достатъчно, до седмици да бъдат поети от премиерите Алексис Ципрас и Зоран Заев. Сигнал за това обаче даде и самият Заев миналата седмица - в неделя той каза за македонската държавна агенция МИА, че процесът може да се доближава до момента, в който ще се срещне с Ципрас, защото това ще означава, че напредъкът в разговорите е на нужното ниво за такъв формат. \"Ако гражданите чуват, че се организира среща между Заев и Ципрас, това значи конкретно практическо потвърждение, че преговорите са в правилна посока и е възможно да се стигне до решение.\" \"Вярвам, че това е възможно, вярвам, че е добре за Македония да се случи колкото може по-рано, защото за нас значи пълна гаранция за получаване на дата за членство в НАТО,\" каза той. В интервюто Заев дори заговори за възможна среща \"в края на април или може би началото на май\" - първия път, когато самото събитие е очертано с ясен срок на вероятност. Досега Скопие настояваше, че се надява на решение през пролетта, но не влизаше в подробности, а експерти оценяваха успеха като малко вероятен. Гърция още не е коментирала твърденията на Заев. Гръцкият външен министър Коциас обаче каза в интервю за германското сп. \"Шпигел\", че разликите между Атина и Скопие могат да се преодолеят със \"смелост\". Срещата на Коциас и Димитров идва седмица преди еврокомисията да обяви доклада за напредъка на Македония, в който Скопие се надява да получи препоръка за начало на преговорите.", "date": "2018.04.12", "title": "Гърция и Македония може да направят днес крачка към среща на върха за името"}
{"url": "https://www.dnevnik.bg/sport/2018/04/12/3160996_euzebio_di_franchesko_-_arhitektut_na_istoricheskiia/", "text": "Във вторник вечерта светът стана свидетел на един от  най-знаменитите обрати в историята на Шампионската лига .  \"Рома\"  опроверга предварителните прогнози, като навакса три гола изоставане в реванша и  изхвърли \"Барселона\" от турнира . Овациите след впечатляващия мач на олимпийския стадион в Рим обра старши треньорът на \"вълците\" Еузебио ди Франческо. Името на италианския специалист вероятно беше сред най-споменаваните след успеха с 3:0, който заличи загубата с 1:4 на \"Камп ноу\". \"Поемам вината за загубите и за някои неподходящи коментари в социалните мрежи, но вероятно мога също и да приема отговорността за победата\", каза шеговито Ди Франческо, който в своя дебютен сезон класира \"Рома\" за първи полуфинал в най-силния клубен турнир от 1984 г. Поливалентният футболист Ди Франческо вероятно е орисан на успехи във футбола още с раждането си. Италианецът е кръстен на легендата на португалския футбол Еузебио. Той е роден в Пескара, а на 15 години преминава в школата на \"Емполи\", откъдето започва пътят му към голямата сцена. Италианецът играе като поливалентен полузащитник, който може да се подвизава както в центъра, така и на крилото. Той компенсира по-скромните си технически умения със себераздаване и изключителна издръжливост. Върхът във футболната му кариера е престоят му в \"Рома\", където играе от 1997 до 2001 г. Ди Франческо е част от знаменития отбор на Фабио Капело, който спечели титлата в Серия А през 2001 г. В този период полузащитникът привлича вниманието и на националните селекционери Чезаре Малдини и Дино Дзоф. В периода от 1998 до 2000 г. той изиграва 12 мача за \"скуадра адзура\" и отбелязва един гол. Първи стъпки в треньорството На 36 години и с 510 мача в Серия А италианецът решава да прекрати футболната си кариера през 2005 г.  Любовта към играта обаче го връща на стадиона в ролята на треньор. Негов идол в професията е бившият му наставник в \"Рома\" Зденек Земан. \"Работех в морски курорт, който ми позволи да се откъсна, но ми липсваше мириса на тревата, футболното игрище и съблекалните. Чувството е напълно различно. Футболистите са фокусирани върху изявите си, а треньорът има цял отбор зад себе си. Трябва да ръководиш играчите и да убедиш хората в това, което говориш\", разказва Ди Франческо пред клубния сайт.  След неуспешни престои начело на \"Виртус ланчано\", \"Пескара\" и \"Лече\" италианецът поема втородивизионния \"Сасуоло\" през 2012 г. Още в дебютния си сезон Ди Франческо печели промоция и успява да класира отбора за историческо първо участие в Серия А. Под негово ръководство \"Сасуоло\" се утвърди като борбен отбор с атакуващ стил на игра. Успехите му в скромния тим от едноименния град с население от 40 хиляди души не свършват с изкачването в Серия А.  След като успява да оцелее в дебютния си сезон в елита, \"Сасуоло\" завършва 12-и през следващата година, а през 2016 г. впечатли всички с шесто място и историческо класиране за европейските клубни турнири. Тимът на Ди Франческо се представи солидно в европейския си дебют и влезе в групите на Лига Европа. През лятото на 2017 г. \"Рома\" избра Ди Франческо за заместник на напусналия в посока \"Интер\" Лучано Спалети. Това надхвърля и най-големите очаквания на специалиста заради обвързаността му с отбора. \"Имах няколко възможности пред себе си, но чувствата ми към града, който ми е дал толкова много, изиграха важна роля. Това ми даде допълнителна мотивация. Не се замислих втори път\", каза Ди Франческо. Атакуващ стил на игра и компактна защита Предпочитаната схема на игра на Ди Франческо e 4-3-3 с един опорен и двама атакуващи полузащитници. Играта на италианския специалист се изгражда с бързи действия по фланговете още от защита. Водещо във философията му е честата смяна на позициите на играчите. В защита схемата на игра прелива в 4-5-1. Разстоянието между защитата и полузащитата е сгъстено, което кара противника да комбинира с топката по широчината на терена. Срещу \"Барселона\" Ди Франческо изневери на стила си и използва схема с трима централни защитници. Това даде резултат и даде възможност за агресивна игра по фланговете с включването в предни позиции на бързите халф-бекове Алесандро Флоренци и Александър Коларов. Решенията на италианския специалист на терена се уповават на базата на статистически данни, а извън терена той се стреми да се дистанцира от интриги и неверни новини около отбора му. \"Гледам да се разграничавам от всичко останало. Щях да направя много повече грешки, ако обръщах внимание на всички клюки. Не побеждаваш, защото не правиш грешки, а побеждаваш, защото правиш по-малко от всички останали. За да постигнеш това, трябва да се абстрахираш от разсейването и да се фокусираш върху работата\", казва ди Франческо.  \"Тактиката е важна, но духът е много по-важен\", заявява емоционалният италианец. Именно борбеният дух и огромното желание бяха в основата на зрелищния обрат срещу \"Барселона\". Планът максимум за италианците вече е отдавна изпълнен с класирането за полуфиналите в надпреварата. Всеки следващ успех ще бъде като бонус във визитката на Ди Франческо, който прави повече от мечтан първи сезон като треньор на \"Олимпико\". В същото време отборът му трябва бързо да забрави еуфорията от подвига срещу \"Барселона\", защото освен европейски битки му предстои тежка задача и във вътрешното първенство, ако иска и догодина да е част от турнира на най-добрите. ", "date": "2018.04.12", "title": "Еузебио ди Франческо - архитектът на историческия подвиг на \"Рома\""}
{"url": "https://www.dnevnik.bg/sviat/2018/04/12/3161143_moje_li_trump_da_si_navleche_nepriiatnosti_v_siriia/", "text": "Независимо как ще изпълни обещанието си за \"много суров\" отговор на предполагаемото използване на химически оръжия от сирийския режим президентът Доналд Тръмп все пак трябва да преглътне една по-сурова реалност: когато става дума за жестоката война там, неговото правителство е натикано в ъгъла. Тръмп, който обича да \"побеждава\", няма как да победи в Сирия. Но все пак е способен да влоши нещата. Тръмп може да прави гневни изявления в \"Туитър\"  какво \"животно\" е сирийският президент  Башар Асад. Може да обвинява, макар и лицемерно, своя предшественик, че не е направил достатъчно, за да се противопостави на режима на Асад. Може дори да обявява, че в борбата срещу \"Ислямска държава\" мисията е изпълнена. Но няма нито план, нито желание да спре жестокото затвърждаване на властта на Асад и неотклонното унищожаване на оставащите огнища на бунт от режима. Ако трябва да бъдем честни, сложността на случващото се в Сирия обърква много по-опитни хора, занимаващи се с външна политика. Много представители на вашингтонската върхушка години наред силно настояваха за по-твърда стратегия, насочена както към обуздаване на Асад, така и към подпомагане на приключването на опустошителния конфликт в Сирия. Те критикуваха правителството на Обама, че не нанася въздушни удари срещу режима, не оказва достатъчна подкрепа на умерените бунтовници или не се придържа към собствените си \"червени линии\" за използването на незаконни оръжия. Но имайки предвид сериозното замесване на Русия и Иран на страната на Асад, никога не е било сигурно, че евентуална ограничена военна намеса на САЩ би била достатъчна, за да изгони Асад от Дамаск. Алтернативата - същински военни усилия - разбираемо беше непривлекателна. В предизборната кампания Тръмп активно говореше против подстрекаване към смяна на режима. Неговото правителство замрази финансиране на Държавния департамент, предназначено за подпомагане на стабилизирането на части от Сирия, отвоювани от контрола на \"Ислямска държава\". А през последната седмица Белият дом сега, когато \"Ислямска държава\" изглежда разгромена. Критиците твърдят, че Тръмп на практика  изпраща послание до Асад  и покровителите му да не се тревожат, че Съединените щати могат да обърнат хода на битката във вреда на режима. После дойде съботата и очевидното  нападение с химическо оръжие  срещу предградие на Дамаск. Тръмп обеща бърз отговор на \"зверското\" нападение. \"Това не може да се допуска\", каза той пред репортери. А след като вчера Съветът за сигурност на ООН не успя да предприеме смислени действия, нарасна вероятността за предстоящ американски (и евентуално френски)  удар срещу режима  на Асад. Ако обаче може да се съди по миналото, Асад навярно не е бил особено разтревожен. Точно преди година Тръмп разпореди  удар срещу сирийско военно летище  след друго химическо нападение на режима. Акцията по никакъв начин не промени хода на войната и няма причина евентуален нов удар да бъде кой знае колко по-ефективен. \"Няколко крилати ракети няма да променят нищо\", заяви тази седмица редакционната колегия на \"Вашингтон пост\". \"Президент, който казва, че иска да се маха от Сирия, всъщност не е в положение да заплашва военния напредък на режима\", каза пред моите колеги Файсал Итани от Атлантическия съвет. \"Ако Асад ни е вкарал в позиция, при която се налага да му метнем няколко ракети, това всъщност не променя картината.\" Емил Хокайем от Международния институт за стратегически изследвания, който някога беше силен застъпник за противопоставяне на Асад и въоръжаване на сирийските бунтовници от основното течение, каза пред моите колеги тази седмица, че \"времето за намеса е минало\". Това отразява както ситуацията на бойното поле, която сериозно се накланя в полза на Асад, така и обърканите послания, отправяни от правителството на Тръмп. \"Може но ако няма по-голяма перспектива или по-обширна стратегия за целия конфликт, това може само да изостри ситуацията, без да постигне някаква цел\", каза Хокайем. Рискът от подобно изостряне е реален. В понеделник беше атакувана - очевидно от Израел, сирийска военновъздушна база, където  са разположени ирански военни , а това подчертава колко бързо ответните мерки могат да прераснат в истинска война с Иран. (Разбира се, подобна война би имала множество въодушевени поддръжници във Вашингтон, особено ако се води предимно тайно от израелците). А всякакво американско нападение срещу сирийски военни активи също така представлява възможност за конфликт с Русия, която все още има значително присъствие в Сирия и неотдавна заглуши електронните системи, както беше съобщено, на американски безпилотни самолети, действащи в сирийското въздушно пространство. Тази седмица съветници на президента Владимир Путин заеха отбранителна позиция, смятайки новата вълна от санкции на Тръмп и обещанието за действия в Сирия за поредния знак, че Русия е изправена пред нова епоха на \"геополитическа самота\" и враждебност от Запада. Служители предупредиха за нова \"кубинска ракетна криза\" в Близкия изток и за изгледи за много по-опасен пожар. \"Тръмп трябва да разбере, че ако имаме сблъсък между армиите на САЩ и Русия, ще говорим за възможност за ядрена ескалация\", каза пред моя колега Антон Трояновски руският военен експерт и член на обществения съвет към министерството на отбраната Игор Короченко. \"Всичко може да се случи много бързо, а ситуацията да излезе извън контрола на политиците.\" Този страх помага да се гарантира позицията на Асад. Но Тръмп все пак трябва да начертае път напред, въпреки че планът на неговото правителство е просто да се измъкне набързо след нова единична бомбардировка. Джеймс Добинс, който беше дипломат при управлението на Обама, настоява, че Съединените щати би трябвало да поставят своето изтегляне в зависимост от някои практически съображения: те би трябвало да притиснат своите сирийски кюрдски съюзници че проиранските милиции също ще напуснат страната. Перспективите за последното може би не са толкова невероятни, колкото изглежда - ако се затвърди сигурно на власт, Асад вероятно няма да иска да предизвиква нови израелски удари, нито да изглежда прекалено зависим от чуждестранни бойци. \"Най-доброто, на което може да се надяваме на този късен етап, е следвоенна Сирия да не бъде по-зле от предвоенна Сирия\", написа Добинс в \"Ал Монитор\". Някои сирийци, противопоставящи се на Асад, се примиряват с тази съдба. Както каза пред моите колеги студент по медицина, преживял седмици въздушни удари в бунтовническия анклав Източна Гута: \"Когато знаеш, че няма кой да те подкрепи и когато знаеш, че целият свят ще остане безмълвен независимо колко пъти те атакуват, нямаш друг избор, освен да кажеш - \"добре, спрете убийствата и ще направя каквото искате\".\" /БТА", "date": "2018.04.12", "title": "Може ли Тръмп да си навлече неприятности в Сирия"}
{"url": "https://www.dnevnik.bg/evropa/2018/04/12/3161440_germaniia_se_opasiava_da_ne_zagubi_kljuchovi/", "text": "Ръководителят на германското вътрешно разузнаване Ханс-Георг Маасен призова за повишена бдителност заради стъпките на китайските компании да придобиват и инвестират във високотехнологични германски компании, като предупреди, че загубата на ключови технологии може да навреди на икономиката на страната, предаде \"Ройтерс\". Ханс-Георг Маасен отбеляза, че работещите в разузнавателните служби първоначално са били озадачени от резкия спад на китайския кибершпионаж преди около две години, но след това са разбрали, че Пекин просто използва други, законни инструменти, като например преки придобивания, за да получава достъп до германския опит и знания. Промишленият шпионаж вече не е необходим, ако някой просто може да се възползва от либералните икономически регулации, за да купи компании и след това да ги изпразни или разкомплектова и да получи достъп до научно-техническите знания, каза той по време на конференция. Маасен посочи, че Германия остава отворена за чуждестранни инвестиции, включително от Китай, но са необходими мерки, за да бъдат запазени ключовите технологии. Той каза, че е бил особено обезпокоен от придобиването на германския производител на роботи \"Кука\" (Kuka) от китайски фирма през 2016 година заради технологията, с която разполага германската компания. Германските опасения бяха засилени от новината миналия месец, че китайският електропреносен оператор \"Стейт грид корпорейшън ъв Чайна\" (State Grid Corporation of China) се е опитал да купи дял от 20 процента в германския електропреносен оператор \"50Херц\" (50Hertz), а китайската компания \"Джийли\" (Geely) тихомълком придоби дял от 10 процента в автомобилостроителя \"Даймлер\" (Daimler). Маасен каза, че чуждестранните инвестиции могат да помогнат за осигуряване на работни места и печалба в Германия. Но трябва също така да се разбере, че преки инвестиции в някои технологии могат да създадат риск за вътрешната сигурност, посочи той. /БТА", "date": "2018.04.12", "title": "Германия се опасява да не загуби ключови технологии заради китайски компании"}
{"url": "https://www.dnevnik.bg/zelen/2018/04/12/3161445_ekoministurut_iska_durjavite_koito_zabraniavat/", "text": "Министърът на екологията Нено Димов търси съюзници сред своите колеги в ЕС за въвеждане на регламент на европейско ниво, който да задължи държавите, въвеждащи забрани за движение на дизелови автомобили, да не позволяват най-замърсяващите от тях да бъдат изнесени към други страни. Пред БНТ той обяви, че подобни забрани изкривяват пазара и е редно, който го предизвиква, да защити останалите. България също ще опита да се защити от регистрацията на излизащи извън еконормите автомобили, като завиши критериите при техническите прегледи, припомни Димов. Той каза още, че се търси вариант МВР да стане бенефициент по оперативна програма \"Околна среда\" и със средства от нея да се купуват газ анализатори за проверка на пътя на превозните средства. Екотаксата за стари коли ще скочи драстично В отговор на въпрос министърът посочи, че се обмисля и промяна в екотаксата при регистрацията на автомобил, като за електромобилите такава няма да има, а за хибридите ще е по-ниска от тази за останалите коли. За автомобилите до 5 години размерът на екотаксата ще се запази, а за по-старите щяла да скочи драстично. В момента за лек автомобил на до пет години екотаксата е 190 лева, а ако той е произведен преди повече от пет години 275 лева. По отношение на замърсяването на въздуха от битовото отопление Нено Димов посочи, че амбицията е още за следващия отоплителен сезон да има изисквания към съдържанието на сяра и пепел в брикетите и въглищата. Според него въвеждането на такива стандарти е лесната част, но по-труден ще е контролът. Промяната на съзнанието била най-важна До 2020 година държавата има намерение да въведе и изисквания към отоплителните уреди, използващи твърдо гориво, така че да имат по-голям коефициент на полезно действия. \"Всяка от тези мерки ще даде ефект, комбинацията ще даде още по-голям\", обобщи Нено Димов. Той обаче допълни, че мерките, взимани от централната и местната власт, не могат да помогнат толкова, колкото самосъзнанието. Като пример той посочи паркирането в зелените площи, което генерира кал и прах, изсичането на дървета, хвърлянето на боклуци и т.н. София е по-зелена и с по-чист въздух Нено Димов посочи, че в момента България е в процес на промяна, като резултати се постигат, \"но не така бързо, както ни се иска\". Въздухът, който дишаме в София, е по-чист, отколкото преди шест години. София е доста по-зелена. Има прираст на гората, примерно в Пирин\", завърши оптимистично екоминистърът.", "date": "2018.04.12", "title": "Екоминистърът иска държавите, които забраняват дизелите, да ограничат износа им"}
{"url": "https://www.dnevnik.bg/sport/2018/04/12/3161442_minesota_specheli_bitkata_s_denvur_za_poslednoto/", "text": "Минесота тимбъруулвс\" постигна драматична победа срещу \"Денвър нъгетс\" със 112:106 след продължения и зае последното място в плейофите в Националната баскетболна асоциация (НБА). Двубоят беше директна битка за осмата позиция в Западната конференция, а двата отбора влязоха в нея с равни показатели след 81 мача - по 46 победи и 35 загуби. Срещата беше много оспорвана и нито веднъж разликата не нахвърли десет точки. \"Минесота\" водеше почти през цялата среща, но допусна изравняване в края на редовното време и трябваше да мине през продължения, за да стигне до първото си участие в плейофите от цели 14 години насам. За последно \"горските вълци\" бяха част от директните елиминации през 2004 г., когато водени от Кевин Гарнет, достигнаха до финала на Западната конференция, загубен с 2:4 от \"Лос Анджелис лейкърс\". \"Минесота\" завършва редовния сезон с положителен баланс за пръв път от 2005 г., когато остана девети в крайното класиране. В следващите 12 години отборът нито веднъж не се класира по-напред от десетото място, а два пъти беше тимът с най-слаби показатели в цялата лига. Карл-Антъни Таунс и Джими Бътлър поведоха \"горските вълци\" към завръщане в плейофите. Таунс вкара 12 от 19-те си стрелби от игра и завърши с 26 точки и 14 борби. Бътлър беше най-резултатен с 31 точки, към които добави пет борби и пет асистенции. Андрю Уигинс се отчете с 18 точки, а Джеф Тийг помогна за успеха със 17 точки и седем асистенции. За \"Денвър\" над всички отново беше направилият впечатляващ сезон Никола Йокич, който завърши с 35 точки, десет борби и три асистенции. Уил Бартън отбеляза 24 точки, а Джамал Мъри завърши с 20. \"Вероятно ще заспя тази вечер, ще се събудя по средата на нощта и ще започна да плача\", заяви след двубоя Таунс, който е бил едва на осем години, когато отборът му за последно участва в плейофите. Западната конференция  \"Хюстън рокетс\" завърши с най-добри показатели в редовния сезон и ще има домакинско предимство до края на плейофите. \"Ракетите\", които за пръв път в своята история оглавяват Западната конференция, записаха 65 победи в 82 мача. В първия кръг на плейофите съставът, предвождан от Джеймс Хардън и Крис Пол, ще се изправи срещу \"Минесота\". \"Голдън стейт уориърс\", който преследва трета титла в последните четири години, този път отстъпи леко газта в редовния сезон и остана на втора позиция с 58 победи. Шампионите ще стартират плейофите срещу \"Сан Антонио спърс\", който стигна до директните елиминации за 21-а поредна година. \"Шпорите\" имаха възможността да избегнат сблъсък с големия фаворит. Те обаче загубиха директната битка за шестото място с \"Ню Орлиънс пеликанс\" - 98:122. \"Сан Антонио\" завършва редовния сезон с 47 победи, а \"пеликаните\" - с една повече. Още два отбора приключиха редовната част на шампионата с 48 победи - \"Юта джаз\" и \"Оклахома сити тъндър\". \"Джазмените\" бяха трети в класирането преди последния ден от сезона, но не успяха да задържат позицията си след загуба с 93:102 срещу \"Портланд трейл блейзърс\". \"Портланд\" записа 49-ата си победа за сезона и завърши трети в крайното класиране, което му отрежда среща с \"Ню Орлиънс\". \"Оклахома\" се придвижи до четвъртата позиция и ще има домакинско предимство в серията с \"Юта\". Източната конференция За разлика от Западната конференция, където имаше много неизвестни до последния ден от редовния сезон, на изток почти всичко беше решено. Осемте участника в плейофите станаха ясни още миналата седмица, а повечето позиции бяха разпределени преди последните мачове. \"Торонто раптърс\" завърши на първо място с рекордните в историята си 59 победи. В първи кръг на плейофите канадският отбор ще играе с \"Вашингтон уизърдс\", който влиза в директните елиминации с най-слабите показатели - 43 победи и 39 загуби. \"Бостън селтикс\" (54-26) ще стартира плейофите от втора позиция, след като завърши редовния сезон с 55 победи. Съперник на \"келтите\" в първия кръг ще е \"Милуоки бъкс\", който спечели 44 мача. \"Филаделфия 76\" се пребори за третото място, след като завърши редовния сезон с най-добрата серия в цялата си история - 16 поредни победи. \"Сиксърс\" спечели 52 от 82-ата си мача, а в първия кръг на плейофите ще играе с \"Маями хийт\" (44-38). \"Филаделфия\" се класира за плейофите за пръв път от 2012 г. Отборът не беше достигал границата от 50 победи от сезон 2000-01, когато с Алън Айвърсън в състава стигна до финалите на НБА. \"Кливланд кавалиърс\" приключи най-турболентния си сезон след завръщането на Леброн Джеймс с 50 победи и 32 загуби. \"Кавалерите\" ще започнат похода си към четвърти пореден финал в НБА с двубои срещу \"Индиана пейсърс\", който завърши редовната част на шампионата с 48 спечелени и 33 загубени срещи.", "date": "2018.04.12", "title": "\"Минесота\" спечели битката с \"Денвър\" за последното място в плейофите на НБА"}
{"url": "https://www.dnevnik.bg/na_put/2018/04/12/3160991_muzeite_na_vatikana_prenastroiha_rabotnoto_vreme/", "text": "Музеите на Ватикана пренастроиха работното си време така, че да са достъпни за най-ранобудните. След като в последните 8 години Светия престол организира през летните месеци посещения в  късните вечерни часове  - до 23 ч., сега се организират екскурзии от 6 ч. сутрин под мотото \"Добро утро\". И ако нощните екскурзии са само в петъците (с идеята да се възползват местните жители, за които напливът на чужди туристи е съществена пречка), сутрешните турове се провеждат от понеделник до събота. Участниците ще станат свидетели на тържествения ритуал по отключването на музеите и запалването на светлините, а в края на посещението си ще се отбият за закуска в бистрото в Двора на шишарката. Туровете включват посещение на Сикстинската капела, Пио-Климентовия музей, галерията с географските карти, стълбището \"Симонети\", покоите на Рафаел, галерията \"Канделабри и Араци\" и др., се казва в сайта   www.museivaticani.va  . Предвижда се посещението да отнема около час.", "date": "2018.04.12", "title": "Музеите на Ватикана отварят за най-ранобудните"}
{"url": "https://www.dnevnik.bg/sviat/2018/04/12/3161451_makedonskoto_pravitelstvo_ocelia_pri_vot_na_nedoverie/", "text": "Македонското правителство оцеля при вота на недоверие, внесен срещу него от опозиционната партия ВМРО-ДПМНЕ заради политиката на кабинета към България и Гърция, предаде \"Ройтерс\", цитирана от БТА. Гласуването се смяташе за изпитание за реформаторската програма на премиера Зоран Заев и политиката за подобряване на отношенията с двете съседки като стъпка за присъединяване към ЕС и НАТО. Шейсет и двама депутати в 120-местния парламент гласуваха против вота на недоверие, а 40 \"за\". Националистическата основна опозиционна партия беше заявила, че ратифицираният през януари договор за добросъседство с България е вреден и обвини правителството в липса на стратегия в преговорите с Гърция за уреждане на тлеещия от 1991 г. спор за името \"Македония\", отбелязва \"Ройтерс\". Опозицията обвини Заев, че не е изпълнил предизборните си обещания да подобри състоянието на икономиката, да реформира съдебната система и да осигури медийна свобода. През 1991 г. Македония обяви независимост и избегна войните, които разтърсиха бивша Югославия. През 2001 г. обаче страната беше на прага да се разпадне след предприетите от голямото албанско етническо малцинство въоръжени действия. Поради спора с Гърция двумилионната страна не е постигнала особен напредък в присъединяването си към ЕС и НАТО. Гърция е против използването от бившата югорепублика на името \"Македония\" с мотива, че то е предпоставка за териториални претенции към едноименната северна гръцка област. Правителството на Заев встъпи в длъжност през май, когато беше сложен край на двегодишна политическа криза, довела до падане на управлението на ВМРО-ДПМНЕ, припомня \"Ройтер\".", "date": "2018.04.12", "title": "Македонското правителство оцеля при вот на недоверие заради отношенията с България"}
{"url": "https://www.dnevnik.bg/evropa/2018/04/12/3161446_francuzite_obezglaviha_svoia_kral_napomni_oland_na/", "text": "Бившият френски президент Франсоа Оланд предупреди своя наследник Еманюел Макрон, който обича помпозността, да не забравя, че френски кралски особи са губили главите си на гилотината, предаде \"Ройтерс\". В откъси от новата си книга \"Уроци на властта\" Оланд се опитва да пренапише хрониката на петте си години на най-високия държавен пост, чиято кулминация настъпи, когато стана първият в новата история лидер на Франция, отказал се да се бори за преизбиране. Оланд стигна до това решение заради непопулярността си и сега твърди, че избирателите могат да се обърнат и срещу Макрон, посочва \"Ройтерс\". Той критикува  арогантния и надменен стил , който неговият бивш икономически министър наложи, след като стана президент през май миналата година \"Аз винаги съм отхвърлял монархическите концепции за институциите на Петата република. Тези, които казват, че хората си търсят крал, не трябва да забравят, че живеят в страна, в която глава на монарх е била отрязана\", каза Оланд пред списание \"Обс\" преди премиерата на книгата му вчера. Предишният френски президент обвинява своя наследник на поста и в това, че задълбочава социалните неравенства, като намалява данъци в угода на богатите и на корпорациите и  провежда политически реформи , заради които левичарите нарекоха бившия банкер \"президент на богатите\". \"Моето правителство ограничи неравенствата, а сегашното ги задълбочава\", пише в книгата си Оланд, който си бе самоналожил дълго мълчание след своето оттегляне от властта преди близо една година. Отношенията между Оланд и бившето му протеже Макрон, който напусна социалистическото правителство, за да издигне собствената си кандидатура за президент, са достигнали толкова ниска точка, че вчера вестник \"Монд\" ги нарече \"студена война\", отбелязва \"Ройтерс\". /БТА", "date": "2018.04.12", "title": "Французите обезглавиха своя крал, напомни Оланд на Макрон"}
{"url": "https://www.dnevnik.bg/bulgaria/2018/04/12/3161456_naselenieto_v_bulgariia_e_namalialo_s_nad_416_hiliadi/", "text": "Населението на България е намаляло с над 416 хиляди души за десет години, отчитат данни от анализ на Евростат за демографските тенденции в страните на ЕС. Според тях през 2007 г. в страната са живеели 7 518 000 души, а през миналата те са 7 101 859 души. В съседна Гърция населението е намаляло с около половин милион за 10 години до 10.5 млн. В Румъния спадът е още по-значим - от 21 млн. преди 10 години до 19.6 млн. души сега. На другия полюс е тенденцията в Турция, където само през миналата година. населението се е увеличило с 1 милион души и вече достига 80.8 милиона. След две години ще сме под 7 млн. Според прогнозни данни на Националния статистически институт негативната демографска тенденция ще продължи и през следващите години, като само след две години в България ще живеят около 6,9 милиона българи, припомня БТА. През 2040 г. очакванията са населението на страната да е около около 6 милиона. Пет години по-късно в България ще има под 6 млн. души. През миналата година броят на българите на възраст 65 и повече години е бил 1.4 милиона души, или около 20 на сто от общия брой на българите. В същото време броят на децата до 15-годишна възраст е бил около 1 милион, или около 14 на сто от общия брой на населението. Населението на ЕС се е увеличила с 11.5 млн. души В същото време за десет години населението в ЕС се е увеличило с 11.5 милиона души, показват данните на Евростат. През миналата година в съюза са живели над 511.5 милиона души. В европейски мащаб делът на възрастните хора над 65 години съставлява около 19 на сто от общия брой на населението в ЕС, като най-висок процент възрастни хора е регистриран в Италия - 22 на сто, следват Гърция и Германия - по 21 процента, и др. Общо в шест европейски страни, включително и България, делът на хората над 65 години надхвърля 20 процента от населението. В същото време делът на най-младите хора в ЕС е като цяло около 16%, като най-високо е тяхното увеличение в Ирландия - 22 на сто, и Франция - 18 на сто. Като цяло трите най-големи европейски страни и икономики запазват положителна тенденция в демографски план за 10-годишен период. Германия стабилизира населението си в рамките на 82 милиона. Франция и Италия отчитат увеличаване на живеещите на тяхна територия с по 2 млн. души за десет години до съответно 66 и 60 милиона.", "date": "2018.04.12", "title": "Населението в България е намаляло с над 416 хиляди за десет години"}
{"url": "https://www.dnevnik.bg/sport/2018/04/12/3161452_bufon_obiavi_sudiiata_za_jivotno_a_duzpata_-_za/", "text": "Капитанът на \"Ювентус\" Джанлуиджи Буфон изля гнева си върху съдията Майкъл Оливър след  драматичното отпадане от \"Реал\" (Мадрид) в Шампионската лига . 40-годишният вратар нарече английския рефер \"животно\" и \"убиец\", който е извършил престъпление срещу феърплея. \"Ювентус\" допусна тежка загуба с 0:3 у дома в първия мач, но на стадион \"Сантяго Бернабеу\" направи едно от най-забележителните завръщания. \"Старата госпожа\" водеше с 3:0 до последните секунди на редовното време, когато Оливър отсъди спорна дузпа, която прати \"Реал\" в следващата фаза. Буфон, за когото това най-вероятно ще се окаже последен мач в Шампионската лига, реагира много гневно на отсъждането на Оливър и беше изгонен с директен червен картон. \"След като имаш цинизма да дадеш такава дузпа, значи не си човек, а си животно. Ние направихме нещо, което изглеждаше невъзможно. Жалко, че всичко трябваше да приключи по този несправедлив начин\", каза Буфон след мача. Според италианския вратар това не е било дори \"една десета дузпа\". \"Това беше много съмнителен инцидент. Не може да се отсъжда наказателен удар в 93-ата за нещо подобно, особено след като в първия мач не ни дадоха чиста дузпа.\" \"Отборът даде всичко от себе си. Не трябва едно човешко същество да разрушава мечтите на всички и да сложи край на един необикновен обрат с толкова съмнителна ситуация. За да направиш това, значи нямаш сърце в гърдите, а кофа за боклук\", каза още Буфон. \"Не можеш да разрушиш мечтите на един отбор. Не трябваше да му казвам нищо в този момент, но той трябваше да разбере мащабите на катастрофата, която предизвиква. Трябва да си убиец, за да вземеш последните две решения, които той взе\", добави италианецът. Според него Оливър очевидно не е съдия за толкова големи мачове. \"Ако нямаш характера да излезеш на такъв терен и на такъв стадион, ако нямаш куража да взимаш решения, ако не можеш да се справиш с напрежението, по-добре да гледаш от трибуните с жена си и децата си, докато ядеш чипс и пиеш спрайт.\" \"Мога да кажа всичко за него и той трябва да ми прости, защото това, което направи, беше престъпление срещу спортсменството\", каза още капитанът на \"Ювентус\", който така и не успя да вдигне трофея от Шампионската лига в своята знаменита кариера. Буфон заяви, че чувства разочарование и гняв, но в същото време се гордее със своя отбор. \"Започнахме мача, знаейки че имаше 0.0000005% шанс да продължим напред. Толкова съм горд, че отборът игра по този начин, работи толкова здраво и даде всичко от себе си. Гордея се, че съм част от тези мъже\", завърши той.", "date": "2018.04.12", "title": "Буфон обяви съдията за животно, а дузпата - за престъпление срещу футбола"}
{"url": "https://www.dnevnik.bg/bulgaria/2018/04/12/3161467_jeliaz_andreev_obiavi_che_taka_i_ne_e_poluchil_pomosht/", "text": "Министерството на външните работи, президентството и канцеларията на омбудсмана още от миналата година са били запознати със случая \"Желяз Андреев\", но не са направили нищо, за да защитят  обвинения в САЩ българин,  с мотива, че няма официално искане за екстрадирането му, каза днес по Би Ти Ви  освободеният вчера от ареста мъж . Съдът в Добрич го освободи с мярка \"Подписка\", след като от САЩ беше поискано той да бъде екстрадиран, за да бъде съден за сделки със Сирия на фирмата, в която е работил. Сега приятелката на Желяз Милена призова институциите за бърза реакция, защото до края на законовия едномесечен срок приятелят й може да се окаже в американски затвор с непосилна гаранция. Така, с вина или не, може да се наложи да остане зад решетките до края на процеса. Андреев повтори, че той е бил служител в кол-център и задълженията му се свеждали до това да да се свързва с клиенти по телефона. \"Връзката се осъществяваше по телефон и имейл, аз трябваше да им изпращам оферти с нашите цени, които те евентуално да одобрят и да ни изпратят обратно документ за покупка Ние продавахме на много компании, но в нито един момент не сме се замисляли, че продаваме на държава под ембарго, не сме били информирани\", разказа той. Желяз Андреев посочва, че проблемът идва от безхаберието на собствениците на компанията, които са търсели евтина работна ръка в Източна Европа. Той изрази и подозрение, че работодателите му са сключили сделка с прокуратурата, защото при 40-50 години затвор в обвинителния акт са получили по най-много 2 години за същите продажби на части за Сирия. Според специалиста по международно частно право адв. Ивайло Дерменджиев това, за което е обвиняем Андреев в Америка, няма български еквивалент и има основание България да откаже да предаде Желяз и процесът срещу него да се води задочно. От прокуратурата обаче  неколкократно заявиха , че искането за екстрадиция от Америка има всички нужни основания, а престъпленията, за които американските власти преследват Андреев, са престъпления и според българския Наказателен кодекс.", "date": "2018.04.12", "title": "Желяз Андреев обяви, че така и не е получил помощ от институциите"}
{"url": "https://www.dnevnik.bg/evropa/2018/04/12/3161463_london_ima_vreme_do_kraia_na_2020_g_da_promeni/", "text": "Великобритания има време до края на 2020 г. да промени мнението си за напускането на европейския единен пазар, каза главният преговарящ на Европейския съюз за Брекзит Мишел Барние, цитиран от Би Би Си. По думите му, ако Лондон промени \"червените си линии\" по време на преходния период след Брекзит, ЕС също ще промени позицията си. Британският премиер Тереза Мей многократно е заявявала, че Великобритания ще напусне единния пазар и митническия съюз на ЕС. По думите й това е необходимо, за да се гарантира, че Обединеното кралство ще разполага с властта да контролира границите си и да сключва търговски сделки с други страни. Великобритания ще излезе от ЕС през март 2019 г. и оттогава ще започне т.нар. преходен период, който ще продължи до 31 декември 2020 г. Преговорите между двете страни продължават , но Великобритания вече заяви, че планира да напусне единния пазар, който осигурява свободната търговия през границите и е свързан със свободното движение на хора между държавите членки. В интервю с репортери от няколко европейски вестника Барние каза, че Великобритания няма да напусне единния пазар и митническия съюз преди 31 декември 2020 г. и дотогава \"всичко е възможно\". \"Ако Обединеното кралство иска да промени червените си линии, тогава и ние ще променим нашите\", посочи Барние, като все пак призна, че не очаква това да се случи. Той допусна Великобритания да последва модел, подобен на норвежкия, при който има достъп до единния пазар в замяна на финансов принос, приемане на европейско законодателство и позволяване на свободното движение на хора. Би Би Си коментира, че според ЕС бъдещите отношения с Великобритания няма да бъдат окончателно договорени до датата на напускането й – 29 март 2019 г. Това означава, че по време на преходния период Лондон може да проени мнението си за това какво иска и след това да се преговаря на тази основа. Британското правителство иска до есента да договори сделка за свободна търговия с ЕС, която да замени членството на страната в единния пазар, така че да има време споразумението за оттегляне да бъде ратифицирано от британския и от европейските парламенти до март. ЕС обаче намекна, че до този срок ще е възможна единствено \"политическа декларация\".", "date": "2018.04.12", "title": "Лондон има време до края на 2020 г. да реши да остане в единния пазар, каза Барние"}
{"url": "https://www.dnevnik.bg/video/2018/04/12/3160777_rockschool_metal_za_smet_ili_melina_krumova_sreshtu/", "text": "В  трети сезон \"Дай мигач\"  представя смели момичета. Първа зад волана сяда Мелина Крумова. Тя е създател на RockSchool, на мобилната платформа Drooble, която събира музиканти от цял свят според интересите им и иницира много други смислени инициативи. Вижте историята й във видеото.", "date": "2018.04.12", "title": "RockSchool, метъл за смет, или Мелина Крумова срещу клишетата (видео)"}
{"url": "https://www.dnevnik.bg/zelen/2018/04/12/3160952_niskoemisionnite_zoni_v_evropa_kakvo_kak_kude_i_zashto/", "text": "В отговор на проблемите, свързани с растящия брой превозни средства и високото замърсяване на въздуха в големите градове, все повече европейски градове предприемат ограничителни мерки срещу най-мръсните превозни средства по пътищата. Скандалът с \"Фолксваген\", станал известен като \"Дизелгейт\", постави на дневен ред идеята за установяване на т.нар.  . Европейското законодателство поставя транспорта в групата сектори извън обхвата на схемата за търговия с емисии. С одобряването на този регламент през декември 2017 г. страните членки искаха да се гарантира намаляване на емисиите с 30% до 2030 г. спрямо нивата от 2005 г. По последни  данни  на Европейската агенция по околна среда нивото на емисиите от сектор транспорт се повишават за втора поредна година. Главната причина: нежеланието на компетентните органи в страните членки да притиснат производителите и да въведат поправки в законодателството. В тази връзка градовете се превръщат в последната защитна линия в битката за осигуряване на чист въздух с цел предотвратяване на здравословни проблеми сред по-уязвимите към респираторни заболявания граждани. Този анализ се фокусира върху политиките и действията в тази област на 10 големи европейски града:  . Представени са предприетите от тях мерки и тяхната ефективност и бариерите за успешното им осъществяване. Анализът завършва с препоръки за ефективното им въвеждане, особено в градове като  .  Според Директивата за качество на атмосферния въздух от 2008 г., която е правният инструмент за регулиране на атмосферния въздух на регионално ниво, страните членки са длъжни да подготвят конкретни планове за по-чист въздух. Един огромен проблем обаче е фактът, че приетите стойности на ниво ЕС са значително по-високи от препоръчаните от Световната здравна организация (СЗО).  Над 200 населени места  в Европа въвеждат свои по-строги критерии, заради което често търпят критики. При все това има огромни разлики между отделните градове. Някои планират цялостно премахване на високозамърсяващи автомобили, а други се стремят към подобряване на градския транспорт. В някои точки на Европа прибягват и до временни мерки при опасни периоди на замърсяване. Примерът на   демонстрира типичната хронология за взимане на решения за по-чист въздух. През 1979 г. Атина въвежда правила за градски достъп с цел намаляване на трафика и спестяване на гориво по време на нефтената криза. Схемата редува четни и нечетни номера на табелите на колите. През 2012 г. тази мярка се подсилва с  изискване  за минимум 140 гр. CO2/км.  Други европейски градове също предприемат действия за поддържане на по-чист въздух.   въвежда такса токсичност, която ще се замени с  ултранискоемисионна зона  през 2019 г. Тази зона ще пропуска автомобили със стандарт Евро 6, а собствениците на други автомобили ще заплащат за влизане. В   наблюдаваме сливането на нискоемисионна зона с такса за задръстване, чиято обща тарифа зависи от вида гориво и наличието на пиков час. Подобна стратегия се използва в  , но под формата на такси за паркиране.  Градове като  са си поставили амбициозни цели, като планират да ги изпълнят чрез постепенно подновяване на автомобилния си парк през следващите 6-8 години. Не всички нискоемисионни зони позволяват ретрофитиране, но   е пример за град, в който над 60 000 дизелови автомобила със стандарт Евро 3 получават филтриращи устройства.  Правилата за градски достъп варират не само според амбициозността на намеренията на техните архитекти, но и според времетраенето и зоните, които покриват.   ограничава само 8.2 кв. км, докато   – цели 88 кв. км. По-големите зони премахват опасността от пренасочване на трафика. Що се отнася до времевия обхват на прилагане, градове като   и   въвеждат постоянни забрани, докато      и  се фокусират върху определени часове и дни. В повечето случаи местните власти заедно със заинтересовани лица извършват обстойни консултации и анализи на въздействието. Отлични примери в това отношение са  и .  Въпреки ефективността им дългосрочните рестриктивни мерки обикновено  , тъй като задължават промяна в поведението на пътуващите. Тази промяна трябва да върви ръка за ръка с  като подобрен градски транспорт, услуги за споделено пътуване и повече и по-уредени велоалеи. Всичко това си има цена, която също е важен фактор, особено при налагането на подновяване на автомобилния парк. Дори ако всички коли са със стандарт Евро 6 обаче,  . Евростандартите дефинират допустимия лимит на емисии от дизелови и бензинови автомобили, но не по един и същ начин. Например емисиите за азотни оксиди за бензинови коли са 80/60/60 мг/км за Евро 4/5/6 съответно, а за дизел – 250/180/80. Това регулаторно изкривяване дава видимо предимство на дизеловите коли. Затова и много нискоемисионни зони въвеждат по-строги стандарти за дизелови превозни средства, какъвто е случаят в Лондон (Евро 4 за бензин и Евро 6 за дизел) и Париж (Евро 2 за бензин и Евро 3 за дизел). Въпреки наличието на нискоемисионни зони скандалът \"Дизелгейт\" показа, че дори най-добрите дизели Евро 5 и Евро 6 надвишават в пъти декларираните по време на тестове емисии.  Анализ  на Международния съвет за чист транспорт (ICCT) показва съвсем ясно, че само  . Това огромно несъответствие подкопава ефикасността на тези регулации и провокира гражданско недоволство. Потенцални решения в тази посока са проверки в реални условия и събирането на резултатите в разширена база с данни. В допълнение към гореспоменатия проблем има три основни фактора, които възпрепятстват прилагането на успешни практики в градовете: правни бариери на национално ниво, обществена реакция и вратички за заобикаляне на закона.  Държави като   и   имат приети закони, които разрешават нискоемисионни зони. В повечето случаи градовете са свободни да избират дали да наложат такива с оглед на специфичните местни условия: нива на замърсяване, трафик и топография. В северните части на  , където има повече от дузина нискоемисионни зони, дори има хармонизирани критерии на регионално ниво. Неотдавна като резултат от съдебно решение немските градове Щутгарт и Дюселдорф получиха правото да поставят пълна забрана за движение на дизелови коли в централните части. Тези мерки обаче не са приложими навсякъде. В  , един от най-прогресивните градове в областта на транспорта, няма възможност за установяване на нискоемисионна зона заради необходимостта от законови промени. Подобна е и ситуацията в  , където се стигна до правни действия от страна на Съда на Европейския съюз срещу Португалия, за да се въведе план за намаляване на емисиите без наличието на законови разпоредби на национално ниво.  Що се отнася до социалното приемане, казусът е преди всичко политически. Страхът, че рестриктивните мерки може да се окажат непопулярни сред гражданите, е главната причина, поради която повечето мерки са неефективни. В много случаи, както е например в  , приетото законодателство разрешава преходен период, който се приема добре от шофьорите. Друг ефективен метод е провеждането на широка обществена дискусия, така че управници и граждани да могат да вникнат в същността на проблемите, които могат да произтекат от евентуални забрани, например къде има необходимост от подобряване на градския транспорт, къде са необходими велоалеи и т.н.   стига дотам, че въведената през 2006 г. мярка за намаляване на задръстванията  е одобрена  чрез референдум . По сходен сценарий протичат събитията в   през 2011 г. Дори след въвеждането на една нискоемисионна зона нищо не трябва да се приема за даденост. Било то поради некачествено проектиране на мярката или поради липсата на достатъчно амбиция, често се намират вратички за заобикаляне на правилата. Донякъде комичен пример е  , където контролирането на трафика според това дали регистрационните номера на автомобилите завършват на четни или нечетни числа кара жителите просто да закупят втора кола (през 2001 г. в Гърция се падат 1.16 коли на глава от населението – едно от най-високите нива в Европа). Други важни аспекти са неприлагането на мярката през уикендите или освобождаването на твърде много \"специални\" автомобили. Както става ясно от анализа, мерки за ограничаване на трафика се наблюдават основно в Западна Европа. Същевременно обаче  . Имайки предвид нарастващия брой забрани за замърсяващи автомобили в Западна Европа, няма как да не си зададем следния въпрос: къде ще отидат тези коли? Много е вероятно   дизелови коли да се озоват по пътищата на градове като  и Един от начините, по които може да се предотврати такова развитие, е да се задължат автомобилните производители да подобрят изпускателните системи на колите. Това обаче поражда въпроси за цената и изпълнимостта на тази операция.  Друго възможно решение е рязкото подобряване на транспорта в градска среда чрез въвеждането на по-чисти автобуси и повече трамваи. Растящият брой услуги за споделена мобилност пък предоставят на потребителите удобно обслужване в синхрон с търсенето и предлагането. Уместно би било и данъчното облагане да взима под внимание цялостното замърсяване, за да не изкривява пазара и да стимулира използването на нискоемисионни превозни средства. За да се превърнат тези и други препоръки в реалност, действията и политиките на европейско, национално и регионално ниво трябва да бъдат подробно съгласувани. Заедно с това е необходима и значителна промяна на поведението, за да живеем в по-чисти градове. Звучи трудно, но не и непостижимо.", "date": "2018.04.12", "title": "Нискоемисионните зони в Европа: какво, как, къде и защо"}
{"url": "https://www.dnevnik.bg/evropa/2018/04/12/3161468_germanskata_ikonomika_se_nujdae_ot_poveche_chujdi/", "text": "Германия се нуждае от повече чуждестранни работници, за да поддържа растежа на икономиката и просперитета си, сочи публикувано снощи проучване, цитирано от ДПА. Подемът на германския трудов пазар през последните години едва ли би бил възможен без имиграцията, отбелязват авторите на доклада от Германския икономически институт (IW). Броят на чужденците, наети в Германия, се е увеличил с 1.3 милиона между юни 2011 година и юни 2017 година спрямо 1.6 милиона германски граждани. Мнозинството чуждестранни работници в Германия са от ЕС, отбелязва институтът. Останалите 386 000 са били от страни извън съюза. Институтът посочва, че равнището на безработицата сред германците може да се повиши през следващите години. Може да се предвиди, че участието на германското активно трудово население ще спадне рязко през следващото десетилетие, се посочва още в доклада. Според проучването Германия с времето ще стане по-зависима от неевропейските граждани, тъй като мигрантите от страните от ЕС ще бъдат нужни като работници в собствените си държави, които също имат проблеми с трудовия пазар заради застаряващото население. /БТА", "date": "2018.04.12", "title": "Германската икономика се нуждае от повече чужди работници, сочи проучване"}
{"url": "https://www.dnevnik.bg/bulgaria/2018/04/12/3161477_kratki_novini_neizvesten_strelia_po_avtomobil_v/", "text": "Жена беше осъдена на две години затвор за телефонна измама от 2013 година Софийският районен съд осъди на две години затвор с четири години изпитателен срок жена за телефонна измама, извършена на 2 юли 2013 година. Тогава подсъдимата Недка Петкова се обадила на жена и я заблудила, че дъщеря й си е счупила крака и има нужда от операция, свързана с поставяне на златни пирони. Петкова се представила за изпратен от доктора посредник и прибрала 3000 лв. и 1000 евро. Трима души загинаха при тежка катастрофа на \"Тракия\" Трима души са загинали, а един е ранен при тежка катастрофа на магистрала \"Тракия\". Инцидентът е станал в района на Сливен около 2:30 ч. тази нощ. По първоначални данни лек автомобил е спрял в аварийната лента, след което е бил ударен от друга кола. Катастрофата е станала на 267-ми километър от автомагистралата в посока София. Технически проблем пак затруднява минаването на границите Малко след 9 часа днес отново е възникнал технически проблем, който възпрепятства работата на граничните контролнопропускателни пунктове и на секторите \"Пътна полиция\" в столицата и в страната, съобщиха от МВР. Специалисти работят по отстраняването му. Вчера заради същия проблем на ГКПП Кулата се образува колона от товарни автомобили с дължина 4 километра.", "date": "2018.04.12", "title": "Кратки новини: Трима души загинаха при тежка катастрофа на \"Тракия\""}
{"url": "https://www.dnevnik.bg/sport/2018/04/12/3161483_prezidentut_na_juventus_poiska_nezabavno_vuvejdane_na/", "text": "Президентът на \"Ювентус\" Андреа Аниели поиска въвеждане на видеоповторения в Шампионската лига, след като отборът му беше на прага на легендарен обрат срещу \"Реал\" (Мадрид), но отпадна заради спорната дузпа в добавеното време. \"Съдията тази вечер предизвика тотален хаос. Играчите правят грешки, съдиите - също, но реферът напълно изгуби контрол върху ситуацията. Така се получава, когато реферът изобщо не разбира момента\", каза Аниели, цитиран от \"Скай спортс\". Той постави под въпрос липсата на видеоповторения, които вече бяха въведени в много от големите шампионати, а ще бъдат използвани и за световното първенство в Русия през лятото. \"Виждам редица държави, които въведоха технологията, и виждам поредица инциденти в ущърб на италианските отбори - дузпата срещу Куадрадо (в първия двубой с \"Реал\"), мача между \"Милан\" и \"Арсенал\", случилото се тази вечер, които доказват, че абсолютно се нуждаем от видеоповторения в Шампионската лига.\" \"Тук не става въпрос за една или две точки, а за това да продължиш напред в един колосален турнир, който носи много пари и огромен престиж. Не можем да допуснем тези инциденти да продължат да се случват\", каза още президентът на \"Ювентус\". \"Най-важното е, че имаме технологията, тя съществува и е в употреба, така че трябва да я вкараме в Шампионската лига. Когато види отново ситуацията, съдията (Оливър) ще бъде най-разочарованият човек от това, което се случи\", допълни Аниели. За разлика от Аниели и капитана Джанлуиджи Буфон, който нарече Оливър животно и убиец, старши треньорът на \"Ювентус\" Масимилиан Алегри беше доста дипломатичен в изказванията си след мача. \"Просто му казах, че това не е чиста дузпа\", каза италианецът. \"Винаги съм казвал, че видеоповторенията са полезен инструмент, който може да помогне за взимането на обективни решения. В случая обаче ги нямаме, така че няма какво да се каже. Това е проблем на УЕФА\", допълни той.", "date": "2018.04.12", "title": "Президентът на \"Ювентус\" поиска незабавно въвеждане на видеоповторения в Шампионската лига"}
{"url": "https://www.dnevnik.bg/sviat/2018/04/12/3161543_dannite_na_zukurburg_sushto_sa_iztekli_ot_feisbuk/", "text": "Фейсбук\" следи хората дори когато не са логнати в профила си или изобщо нямат такъв. \"Фейсбук\" знае какво пазаруват потребителите и къде пътуват. Тази информация не е нова – по тези казуси са  водени дела дори и в ЕС  – но за пръв път стана обект на обсъждане в Конгреса на САЩ вчера, когато създателят на социалната мрежа  Марк Зукърбърг  се яви за втори ден от изслушванията му пред законодателния орган. Неговите лични данни също са били продавани на трети приложения. Това съобщи той пред няколко комисии в Конгреса. Снощи Зукърбърг се изправи пред Камарата на представителите и макар да не даде никакви твърди обещания и да избегна много конкретни въпроси, успокои инвеститорите с представянето си. \"Като вашингтонски ветеран\" Макар 33-годишният Зукърбърг да не бе свидетелствал пред Конгреса, той избягваше въпросите като вашингтонски ветеран, коментира агенция \"Ройтерс\". 40 пъти той каза, че няма подръка отговорите и че ще снабди конгресмените с тях по-късно, и излезе от двата петчасови разпита \"невредим и значително по-богат\". В рамките на двата дни стойността на акциите му в компанията нарасна с 3 млрд. долара. Конгресмените обаче го разпитаха агресивно за всички практики, които,  макар и известни , досега не бяха предизвиквали такъв политически скандал. В откриващото си изявление конгресменът Грег Уолдън напомни за ранното мото на компанията - \"Действай бързо и чупи неща\", и попита Зукърбърг дали не се е движил прекалено бързо и не е  счупил прекалено много неща . Демократът от Мериленд Джон Сарбанес заяви, че \"Фейсбук\" се е превърнал в \"саморегулирана суперструктура за политически дискурс. Ние, американският народ, ли ще регулираме политическия диалог, или Вие, г-н Зукърбърг?\" Демократът Франк Палоун поиска Зукърбърг да поеме конкретен ангажимент за промяна на настройките по подразбиране така, че да намали събирането на лични данни. Създателят на социална мрежа отвърна с: \"Това е сложен проблем и смятам, че заслужава отговор, по-дълъг от една дума.\" Регулацията Изслушванията показаха, че в законодателната власт няма консенсус какви са необходимите реформи. И макар Зукърбърг да декларира, че регулация е нужна, той не се ангажира да я подкрепи, нито обеща, че ще измени начина, по който социалната мрежи събира и използва данни. Той не успя да отговори на въпроса колко често компанията му използва код, вграден в други сайтове, за да следи буквално всекиго онлайн. Призна, че събира данните на хора, които нямат акаунти, \"за целите на сигурността\", но не успя да обясни как те биха могли да поискат тази информация да бъде изтрита.", "date": "2018.04.12", "title": "Данните на Зукърбърг също са изтекли от \"Фейсбук\", призна той"}
{"url": "https://www.dnevnik.bg/sport/2018/04/12/3161548_ronaldo_se_iznenada_ot_protestite_sreshtu_pobednata/", "text": "Звездата на \"Реал\" (Мадрид) Кристиано Роналдо изрази учудване от голямото недоволство срещу дузпата, с която  отборът му отстрани \"Ювентус\" в четвъртфиналите на Шампионската лига. Решението на съдията Майкъл Оливър, което дойде в самия край на добавеното време, предизвика изключително много дискусии и  вбеси футболистите  и  ръководството  на италианския клуб. \"Не разбирам защо протестират срещу дузпата. Ако не беше фаулиран, Лукас щеше да отбележи. Той беше ударен отзад. По време на мача (Мехди) Бенатия и останалите непрекъснато ни ритаха отзад. Това е тяхната игра\", каза Роналдо след двубоя на \"Сантяго Бернабеу. Според него \"Реал\" напълно заслужено продължава към полуфиналите. \"Страдахме много и това ще ни послужи за урок. Във футболна нищо не идва даром. Трябва да се бориш до самия край. Можехме да вкараме и повече голове, но \"Ювентус\" и Буфон играха силно\", допълни той. Роналдо заяви още, че е усещал напрежение преди дузпата, но е успял да се успокои. \"Минутите преди да изпълня дузпата ми се строиха цяла вечност. Сърдечният ми ритъм се повиши, но се успокоих, защото знаех, че това е решаващ момент. Слава богу, отбелязах и продължихме напред.\" Лукас Васкес, който спечели дузпата за \"Реал\", я определи като стопроцентова. \"Разочароването на играчите на \"Ювентус\" е нормално, защото беше последната минута, но това е дузпа.\" \"Кристиано ми подаде топката и точно когато се канех да отправя удар, защитникът дойде зад мен и ме повали на земята. Няма никакви спорове\", допълни испанският футболист. В същото време извършителят на нарушението Мехди Бенатия категорично оспори решението на Майкъл Оливър. Според мароканския защитник не може да става въпрос за дузпа, защото е играл с топката. \"Минах около Васкес и избих топката. Той просто падна на тревата, защото нямаше какво друго да направи в тази ситуация. Можете да видите как топката се отклонява от моя крак и променя посоката си. Да отсъдиш подобна дузпа е абсурдно\", каза Бенатия. Мароканецът оспори и решението на Оливър да покаже директен червен картон на Буфон за споровете около дузпата. \"На съдията трябва да му обяснят правилата. Ако капитанът не може да говори с рефера, когато се отсъжда дузпа, кой може? Ние сме жертви в тази ситуация, но сме горди от това, което направихме\", каза още Бенатия.", "date": "2018.04.12", "title": "Роналдо се изненада от протестите срещу дузпата за \"Реал\""}
{"url": "https://www.dnevnik.bg/bulgaria/2018/04/12/3161560_policai_e_ranen_pri_specoperaciia_sreshtu/", "text": "Униформен полицай от Районно управление - Ловеч, е ранен при спецоперация по противодействие на наркоразпространението, която се провежда под наблюдението на прокуратурата, съобщиха от МВР. Той е в болница в София, няма опасност за живота му. Тази сутрин полицаите са проверили къща в ловешкото село Петревене, от която обитател е стрелял с незаконно притежавано оръжие и е ранил в рамото полицая. До този момент са задържани трима души. Открити са наркотични вещества, чиито вид и количество ще се уточняват в рамките на експертизата. Процесуално-следствените действия на място продължават.", "date": "2018.04.12", "title": "Полицай е ранен при спецоперация срещу разпространение на наркотици"}
{"url": "https://www.dnevnik.bg/biznes/2018/04/12/3161547_noshtuvkite_na_chujdite_turisti_prez_fevruari_se/", "text": "През февруари нощувките на чуждите туристи в България се увеличават с 4.6%, а на българските - с 0.7%, в сравнение със същия месец на миналата година, сочат данните на Националния статистически институт. Общо броят на пренощувалите през втория месец на годината се увеличава на годишна база с 2.1%. Общо през месеца пренощувалите в местата за настаняване са 389.1 хил. души. Българските граждани са 252.2 хил. и са реализирали средно по 2.1 нощувки. Чуждите граждани са 136.9 хил., като 72% от тях са нощували в хотели с 4 и 5 звезди и са реализирали средно 3.1 нощувки. През месеца в страната са функционирали общо 1883 места за настаняване с над 10 легла. Броят на стаите в тях е 54.9 хил., а на леглата - 110.7 хиляди. В сравнение с февруари 2017 г. общият брой на местата за настаняване се увеличава с 2.8%, а на леглата в тях - с 0.8%. Общият брой на нощувките във всички места за настаняване, регистрирани през февруари 2018 г., е 939.4 хил., или с 3.5% повече в сравнение със същия месец на предходната година, като най-голямо увеличение на нощувките (с 3.9%) се наблюдава в местата за настаняване с 1 и 2 звезди. Хотелите с 4 и 5 звезди са реализирани 71.7% от общия брой нощувки на чужди граждани и 35.9% - на българи. В местата за настаняване с 3 звезди са осъществени 22.5% от нощувките на чужди граждани и 33.1% - на българи, докато в останалите места за настаняване (с 1 и 2 звезди) те са съответно 5.8 и 31%. Общата заетост на леглата е 31.1%, като се увеличава с 0.7 процентни пункта в сравнение с февруари 2017 година. Най-висока е заетостта на леглата в хотелите с 4 и 5 звезди - 44.8%, следват местата за настаняване с 3 звезди - 31.2%, и с 1 и 2 звезди - 17.3%.  Приходите от нощувки достигат 50.2 млн. лв., или с 9.6% повече в сравнение с февруари 2017 година. Регистрирано е увеличение на приходите както от чужди граждани - с 13.5%, така и от български граждани - с 5.1%.", "date": "2018.04.12", "title": "Нощувките на чуждите туристи през февруари се увеличават с 4.6%"}
{"url": "https://www.dnevnik.bg/citat_na_deniia/2018/04/12/3161565_citat_na_denia_sudiiata_niama_surce_v_gurdite_a_kofa/", "text": "\"О Това заяви капитанът на \"Ювентус\" Джанлуиджи Буфон по адрес на съдията Майкъл Оливър след  мача с \"Реал\" (Мадрид).  Английският рефер отсъди спорна дузпа в последните секунди на редовното време, благодарение на която носителят на трофея се класира за полуфиналите. Буфон реагира много гневно на отсъждането и получи директен червен картон във вероятно последния си мач в Шампионската лига. След срещата италианският вратар нарече рефера  \"животно\" и \"убиец\", който е извършил престъпление срещу феърплея. Друг от лидерите на \"Ювентус\" - Джорджо Киелини, заяви, че не е изненадан от случилото се. \"Toва е най-големият грабеж в цялата ми кариера. Но това не би трябвало да изненадва някого. \"Байерн\" премина през това миналата година, сега беше ред на \"Ювентус\". Очевидно е, че \"Реал\" винаги е облагодетелстван в Шампионската лига\", каза още защитникът. ", "date": "2018.04.12", "title": "Цитат на деня: Съдията няма сърце в гърдите, а кофа за боклук"}
{"url": "https://www.dnevnik.bg/photos/2018/04/12/3161519_fotogaleriia_muzika_v_cvetove/", "text": "Остава по-малко от месец до крайния срок на международния конкурс за детска рисунка \" \", организиран от община Монтана, съобщиха от пресцентъра й. Деца от 12 държави вече са изпратили рисунки за надпреварата, крайният срок на която е 1 май. Снимките в галерията са на победители в предходното издание на конкурса. Рисунката е на Кристина Иванова, 15 г., първо място.", "date": "2018.04.12", "title": "Фотогалерия: Музика в цветове"}
{"url": "https://www.dnevnik.bg/sviat/2018/04/12/3161590_juliia_skripal_otkaza_pomoshtta_na_ruskoto_posolstvo/", "text": "Юлия Скрипал, която бе отровена миналия месец заедно с баща си - бившия разузнавач  Сергей Скрипал , заяви, че не иска да се възползва от предложените ѝ услуги на руското посолство в Лондон. Това се казва в разпространено от нейно име чрез британската полиция, цитирано от агенция \"Ройтерс.\" В него се допълва, че състоянието на баща ѝ остава сериозно, както и че тя все още страда от последиците от използваното срещу тях  нервнопаралитично вещество . Нападението предизвика една от най-големите кризи след студената война в британско-руските отношения. \"Имам достъп до семейството и приятелите си и бях уведомена за своите конкретни лица за свръзка в руското посолство, които учтиво ми предложиха да ми помогнат по всеки възможен за тях начин\", посочи  Юлия Скрипал . \"Към момента не искам да се възползвам от техните услуги, но ако размисля, знам как да се свържа с тях.\" Руското посолство в Лондон се съмнява, че изявлението действително е било написано от  рускинята . Това се казва в съобщение на страницата в интернет на дипломатическата мисия, цитирано от ТАСС. \"Както преди, искаме да бъде удостоверено, че изявлението  действително е на Юлия . Съмненията за това са големи\", заяви посолството. То допълва, че е видно, че текстът е съставен по начин да подкрепя официалните изявления на британските власти и едновременно да изключи всякаква възможност за контакт на Юлия Скрипал с външния свят - \"с консули, журналисти и роднини\". Преди това руското посолство в Лондон беше заявило, че не му предоставят консулски достъп до 33-годишната Юлия Скрипал. В понеделник тя беше изписана от болницата в Солсбъри, където по думите ѝ била лекувана от хора с богат опит и към нея било проявено любезно отношение. Юлия Скрипал заяви, че не е достатъчно укрепнала здравословно, за да даде интервю за медиите, и допълни, че  представените от братовчедка ѝ пред руските медии  изказвания не са нито нейни, нито на баща ѝ. \"Благодаря на братовчедка си Виктория за загрижеността ѝ за нас, но моля да не ме посещава, нито да опитва да ме търси за момента\", се казва в изявлението. След нападението от 4 март Юлия и Сергей Скрипал бяха в критично състояние в продължение на седмици, но впоследствие започнаха да се подобряват здравословно. Великобритания обвини Русия, че стои зад нападението с нервнопаралитичното вещество. Западни правителства, включително американското, изгониха над 100 руски дипломати. Русия отхвърли всякакво участие в отравянето и отговори реципрочно на експулсиранията на дипломати. /БТА", "date": "2018.04.12", "title": "Юлия Скрипал отказа помощта на руското посолство"}
{"url": "https://www.dnevnik.bg/biznes/2018/04/12/3161570_vnosut_prez_purvite_dva_meseca_se_uskoriava_iznosut/", "text": "През януари и февруари от България са изнесени стоки за общо малко над 8 млрд. лв., което е ръст от 2.9% спрямо същия период на миналата година. За същото време вносът е за 9.6 млрд. лв., или с 11.1% повече от преди година. Това показват данните на Националния статистически институт. Общото външнотърговско салдо е отрицателно през периода януари - февруари 2018 г. и е на стойност 1.6 млрд. лв. През периода януари - февруари износът на България за трети страни намалява с 20.9% в сравнение със същия период на предходната година и е на стойност 2.2 млрд. лева. Основни търговски партньори на България са Турция, Китай, САЩ, Македония, Сърбия и Русия, които формират 56.7% от износа за трети страни. Най-голям ръст в сравнение със същия период на 2017 г. е отбелязан в секторите \"Машини, оборудване и превозни средства\" (19.9%) и \"Артикули, класифицирани главно според вида на материала\" (15.2%). Най-голям спад се наблюдава в секторите \"Минерални горива, масла и подобни продукти\" (68.9%) и \"Безалкохолни и алкохолни напитки и тютюн\" (52.8%). Вносът на България от трети страни през периода януари - февруари се увеличава с 9.3% в сравнение със същия период на предходната година и е на стойност 3.5 млрд. лв. Най-голям е стойностният обем на стоките, внесени от Русия, Турция, Китай и Сърбия. През февруари 2018 г. вносът на България от трети страни се увеличава с 2.9% спрямо същия месец на предходната година и е в размер на 1.6 млрд. лeвa. При вноса от трети страни най-голямо процентно увеличение е отчетено в секторите \"Мазнини, масла и восъци от животински и растителен произход\" (61%) и \"Машини, оборудване и превозни средства\" (40.8%). Спад се наблюдава само в сектор \"Минерални горива, масла и подобни продукти\" (17.1%). Външнотърговското салдо на България с трети страни през периода януари - февруари 2018 г. е отрицателно и е в размер на 1.2 млрд. лева.", "date": "2018.04.12", "title": "Вносът през първите два месеца се ускорява, износът расте слабо"}
{"url": "https://www.dnevnik.bg/bulgaria/2018/04/12/3161593_evropeiskiiat_sud_otvori_vratata_za_sporazumenie_na/", "text": "Европейският съд по правата на човека в Страсбург (ЕСПЧ) даде срок на правителството до 13 септември да представи възраженията си или да потърси споразумение със Симеон Сакскобургготски по две от трите жалби във връзка с върнатите му и впоследствие повторно отнети имоти. Това се разбира от пространното решение на ЕСПЧ, обявено днес на сайта на съда, и от съпътстващо писмо до страните, съдържащо зададени от съда въпроси към българското правителство.  За да се произнесе по жалбите, Съдът в Страсбург трябва да установи дали е спазен или нарушен член 1 от Протокол 1 на Европейската конвенция за правата на човека. Тази разпоредба защитава правото на собственост, в нея се казва, че \"всяко лице има правото мирно да се разпорежда със своите притежания\". Комуникирането от ЕСПЧ на двете жалби, тоест искането на становище от правителството и посочването на срок, може да означава, че съдът приема за допустими двете жалби и ще ги разглежда по същество. А според статистиката над 80 процента от случаите, в които съдът е поискал становище от съответната държава, делата приключват успешно за жалбоподателите, коментира адвокат Михаил Екимджиев, който води делата в Страсбург. До ЕСПЧ бяха отправени три жалби от Симеон Сакскобургготски - за мораториума на парламента от 2009 г., който забрани на царската фамилия да се разпорежда с реституираните имоти, за отказаната реституция на чифлика Кричим и за обявените за държавна собственост от съда хижи Саръгьол и Ситняково. ЕСПЧ отхвърля жалбата за Кричим, отчитайки разликата между отказана реституция и одържавяване на вече реституиран имот, каквито са хижите Саръгьол и Ситняково. Съдът отхвърля също вписаните като наследници царските братовчеди, на основание че те не са били въвеждани във владение и поради това не са претърпели щети. от нагнетяваната изкуствено години наред ситуация, за да не се стига до конфузното положение , а то е несъмнено такова, когато страни по казуса са държавата и неин бивш премиер и цар, коментира Михаил Екимджиев, потърсен от \"Дневник\". Актуалното състояние на делата в българския съд е: окончателно произнасяне на Върховния касационен съд (ВКС) в полза на държавата има за чифлика Кричим от 2012 г., а по-късно и за хижите Саръгьол и Ситняково. Делото за Кричим послужи за прецедент на по-долните инстанции да се произнасят автоматично по всички дела в полза на държавата. Все още не са се придвижили до ВКС делата за Царска Бистрица, за земеделското стопанство Врана, а за двореца Врана, където живее царското семейство, и за горите в Рила още не са разгледани на първа инстанция. До Европейския съд се стигна, след като през есента на 2009 г., при първото правителство на Бойко Борисов мнозинството на ГЕРБ в парламента, под влияние на Яне Янев - тогава депутат и лидер на партия \"Ред, законност и справедливост\", гласува мораториум, поставящ под възбрана реституираните имоти на Сакскобургготски , в които той вече е въведен във владение, включително и движимите вещи., до приемането на закон за царските имоти. Закон и досега не е изготвен, а междувременно министрите от първия кабинет на ГЕРБ - на земеделието Мирослав Найденов и на регионалното развитие Росен Плевнелиев, заведоха съдебни дела за признаване за държавна собственост на върнатите царски имоти. Въпреки че делата за хижите Саръгьол и Ситняково са окончателно спечелени от държавата, тя не изглежда заинтересувана и още не е влязла във владение, а , едната е претърпяла и пожар. От МРРБ обясниха преди време, че не са влезли във владение, тъй като Симеон Сакскобургготски не им е предоставил банковите си сметки да преведат обезщетенията за подобренията. Юристи обаче казват, че има правни средства държаватада влезе в правата си и да спаси от разрушаване постройката. А сходната по съдба хижа Ситняково, която до реституцията беше творчески дом на Съюза на писателите и беше деактувана от държавните регистри през август 2003 г., седмица преди това беше в окаяно състояние, с избити прозорци, а по пода се валяха картини - това видя тогава репортер на \"Дневник\". със Симеон Сакскобургготски и създаде работна група, а регионалният министър Николай Нанков дори подаде в съда молба за спиране на делото Врана. Но продължилата с години пропагандна кампания срещу \"крадливия цар, който дошъл да си вземе имотите\", си беше казала думата и Борисов се разколеба. Сега темата за споразумение е отново на дневен ред, но вече като идея на Европейския съд. Това се случва след седем години съдебни дела и похарчени за адвокати над 2 млн. лв. от бюджета, по информация на министър Николай Нанков, изнесена на пресконференцията на работната група на 4 декември 2017 г.", "date": "2018.04.12", "title": "Европейският съд даде ход на две жалби на Симеон Сакскобургготски (допълнена)"}
{"url": "https://www.dnevnik.bg/evropa/2018/04/12/3161592_evrokomisiiata_predlaga_zabrana_na_neloialni_turgovski/", "text": "Европейската комисия предложи днес мерки срещу нелоялните търговски практики по веригата за предлагане на храни, предаде пресслужбата на институцията. Действията са насочени срещу най-вредните нелоялни търговски практики, а целта им е да се осигури на земеделските стопани и на малките и средните предприятия по-голяма сигурност, за да не се налага прекалено често да се справят с рискове, които почти или изобщо не зависят от тях. Освен това предложението включва разпоредби за ефективно прилагане, като националните органи могат да налагат санкции при нарушения. По-малките оператори във веригата за предлагане на храни, сред които са и земеделските стопани, не са защитени от нелоялните търговски практики на партньорите по веригата преди тях. Нерядко те нямат възможности за договаряне, нито друг начин да предлагат продуктите си на потребителите, отбелязва Еврокомисията. Нелоялните търговски практики, които ще бъдат  , са: забавени плащания за нетрайни продукти, анулиране на поръчки в последния момент, едностранни промени по договори или промени с обратна сила и принуждаване на доставчика да плаща за похабени продукти. Други практики ще бъдат  само ако са включени в предварително споразумение между страните при ясни и недвусмислени условия: когато купувач връща на доставчика непродадени хранителни продукти; когато купувач принуждава доставчика да плати такса, за да сключи или да не изгуби договор за доставка на хранителни продукти; когато доставчик плаща за рекламата или за пускането на пазара на хранителни продукти, продавани от купувача. Според предложението държавите членки трябва да определят публичен орган, който да отговаря за прилагането на новите правила. При доказано нарушение отговорният орган ще бъде компетентен да налага пропорционална и възпираща санкция. Той ще може да започва разследвания по своя собствена инициатива или след подадена жалба. В тези случаи страните, които подават жалба, ще могат да изискат поверителност и анонимност, за да защитят позицията си спрямо търговския си партньор. Предложението на Еврокомисията е за директива и ще бъде представено на Европейския парламент и Съвета на ЕС, където са представени правителствата на държавите членки.", "date": "2018.04.12", "title": "Еврокомисията предлага забрана на нелоялни търговски практики"}
{"url": "https://www.dnevnik.bg/skorost/2018/04/12/3161628_volvo_predstaviha_purviiat_si_elektricheski_kamion/", "text": "Волво тръкс\" представи първия си изцяло електрически товарен автомобил, производство и продажбите на който ще започнат догодина. Моделът \"Еф Ел електрик\" (FL Electric) е предназначен за градска дистрибуция, сметосъбиране и други дейности в урбанизираните зони. Камионът се задвижва от електромотор с мощност почти 250 конски сили и максимален въртящ момент 425 Нм. Той е комбиниран с двускоростна трансмисия. Енергията, нужна на камиона, се съхранява в литиево-йонни батерии с капацитет до 300 киловатчаса. Бързото им зареждане отнема до два часа. Новият камион може да измине до 300 км с един заряд. При разработването на камиона е използван опита на \"Волво груп\" от автобусите на ток, от които за осем години са продадени над 4000 бройки. Първите два товарни автомобила \"Волво Еф Ел електрик\" ще работят в компанията за сметосъбиране и рециклиране \"Ренова\" и във фирмата за превози Ти Джи Ем.", "date": "2018.04.12", "title": "\"Волво\" представи първия си електрически камион"}
{"url": "https://www.dnevnik.bg/sviat/2018/04/12/3161640_tereza_mei_shte_reshi_dnes_dali_london_da_se_vkljuchi/", "text": "Британският премиер Тереза Мей свика за днес правителствено заседание по въпроса за Сирия. Според съобщения в медиите е много вероятно заседанието да доведе до включване на Лондон във военни действия в отговор на предполагаемата химическа атака в Сирия, предаде \"Ройтерс\". Вчера американският президент  Доналд Тръмп предупреди Русия  за непосредствено предстоящи военни действия в Сирия и разкритикува остро Москва за това, че е на страната на президента Башар Асад. Вчера говорител на Мей съобщи, че заседанието, което не е предварително планирано, ще е с фокус върху Сирия. Преди това Би Би Си съобщи, че премиерът е готова да даде зелена светлина за  участие на Великобритания в действия  под егидата на САЩ, без да иска за целта парламентарна подкрепа. Вестник \"Дейли телеграф\" написа, че тя е наредила на британските подводници да се придвижат към Сирия и да я поставят в ракетен обсег като подготовка за удари по сирийската армия, които може да започнат още довечера. \"Скай нюз\" съобщи, че Мей се очаква да поиска от министрите си днес да одобрят участие на Великобритания във военни действия срещу сирийската инфраструктура за химически оръжия. По закон тя не е длъжна да иска парламентарна подкрепа за нападателни военни действия, но последните интервенции в Либия и Ирак бяха подлагани на гласуване. През 2013 г. предшественикът на Мей Дейвид Камерън опита да получи подкрепа от депутатите за участие във военни действия в Сирия заради предполагаеми химически оръжия, но не успя. Лидерът на опозиционната Лейбъристка партия Джеръми Корбин заяви, че парламентът трябва да има думата, що се отнася до всякакви военни действия, които премиерът иска да предприеме. Мей заяви, че всички индикации сочат, че сирийските власти са отговорни за  химическата атака в град Дума  и че подобни атаки не може да бъдат толерирани. Според Световната здравна организация при нападението са били ранени десетки хора. \"Химическата атака от събота в сирийския град Дума е ужасно и варварско деяние\", каза Мей пред репортери в Бирмингам. /БТА", "date": "2018.04.12", "title": "Тереза Мей ще реши днес дали Лондон да се включи в операция в Сирия"}
{"url": "https://www.dnevnik.bg/bulgaria/2018/04/12/3161644_premierut_naredi_na_vunshno_ministerstvo_zapochne/", "text": "Министерството на външните работи започва консултации с правителството на САЩ за екстрадицията на Желяз Андреев, съобщиха от пресцентъра на ведомството. Това става няколко часа след като  29-годишният мъж съобщи , че повече от година не е получил съдействие от институциите. Желяз Андреев е  сред 11 обвиняеми  че са нарушили ембаргото за търговия със Сирия, като петима от тях са българи. По разпореждане на премиера министерството е предприело спешни действия за изясняване на всички обстоятелства около случая, се казва в съобщението. По указания на вицепремиера и министър на външните работи Екатерина Захариева зам.-министър Юрий Щерк е поканил на среща американския посланик в София Ерик Рубин, а българският посланик във Вашингтон Тихомир Стойчев е поискал спешно да бъде приет от заместник помощник държавния секретар за Европа Матю Палмър. Екстрадицията на български граждани за САЩ се регулират от Закона за екстрадицията и европейската заповед за арест и от Договора за екстрадиция между правителствата на Република България и САЩ, ратифициран на 23 април 2008 година, влязъл в сила на 21 май 2009 г. Конкретното искане за екстрадиция на Желяз Андреев е постъпило във Върховната касационна прокуратура по линия на международното полицейско сътрудничество. МВнР припомня, че решението за екстрадиция е от компетенциите на съдебната власт. Външното министерство ще поиска консултации между Департамента по правосъдие на САЩ и Министерството на правосъдието на Република България.", "date": "2018.04.12", "title": "Премиерът нареди на Външно министерство да започне консултации със САЩ за Желяз Андреев"}
{"url": "https://www.dnevnik.bg/biznes/2018/04/12/3161624_iznosut_za_es_raste_s_27_prez_ianuari/", "text": "През януари износът на България за ЕС се увеличава с 26.9% спрямо същия месец на 2017 г. и е в размер на 3 млрд. лв. Основни търговски партньори на България са Германия, Италия, Румъния, Гърция, Франция и Нидерландия, които формират 69.1% от износа за държавите - членки на ЕС. Най-голям ръст е отбелязан в секторите \"Необработени (сурови) материали, негодни за консумация (с изключение на горивата)\" (93.2%) и \"Мазнини, масла и восъци от животински и растителен произход\" (64.5%). Най-голям спад се наблюдава в сектор \"Минерални горива, масла и подобни продукти\" (39%). Вносът се увеличава с 21.7% спрямо същия месец на предходната година и е на стойност 3.2 млрд. лв. Най-голям е стойностният обем на стоките, внесени от Германия, Италия, Румъния, Испания и Гърция. При вноса в сравнение със същия месец на 2017 г. най-голямо процентно увеличение е отчетено в сектор \"Минерални горива, масла и подобни продукти\" (48.9%). Намаление не се наблюдава в нито един от секторите. Външнотърговското салдо на България с ЕС за януари 2018 г. е отрицателно и е на стойност 132 млн. лева.", "date": "2018.04.12", "title": "Износът за ЕС расте с 27% през януари"}
{"url": "https://www.dnevnik.bg/bulgaria/2018/04/12/3161654_broiat_na_skljuchenite_brakove_raste_i_dogonva_nivata/", "text": "Броят на сключените бракове през 2017 г. е най-висок за последните 13 години. Това показва изследване на Националния статистически институт (НСИ) за демографските процеси през изминалата година. През 2017 г. са регистрирани общо 28 593 брака, което е с 1790 повече спрямо 2016 г. Коефициентът на брачност е 4% на 1000 души. Това е най-високото ниво от 2005 г., когато коефициентът е 4.3%. Три четвърти от всички регистрирани бракове са сред населението в градовете, уточняват от НСИ. Средната възраст при сключване на брак за мъжете и жените е съответно 31.4 и 28.4 години. Областите с най-много бракове на 1000 души от населението са Разград и Добрич, а най-нисък е броят им в област Враца. Броят на разводите през 2017 г. е 10 411, което е със 192 по-малко от регистрираните през 2016 г. Средната продължителност на брака до неговото прекратяване е 15.8 години. Най-висока е раждаемостта в областите Сливен, София, Стара Загора и Пловдив. Най-ниски стойности се наблюдават в областите Габрово и Видин. Броят на починалите продължава да расте, като за миналата година те са 109 791 души. Това е с 2211 души повече спрямо 2016 г. Равнището на общата смъртност на населението в България е най-високо сред европейските страни, отчита НСИ. Средната продължителност на предстоящия живот, изчислена за периода 2015 - 2017 г., е 74.8 години и спрямо предходния период (2014 - 2016 г.) се увеличава с 0.1 години. Средната възраст на населението на България през 2017 г. е 43.6 години.", "date": "2018.04.12", "title": "Броят на браковете расте и догонва нивата отпреди 13 години"}
{"url": "https://www.dnevnik.bg/evropa/zemedelie/2018/04/12/3161673_tera_madre_balkani_tazi_godina_gostuva_v_brjuksel/", "text": "Петото издание на \"Тера Мадре Балкани\" (Terra Madre Balkans) – мрежата, която обядинява хранителни общности от Балканите и цели да популяризира локални традиционни продукти от малки производители, автохтонни породи, стари местни сортове и традиционни занаяти, тази година ще се проведе в Брюксел от 21 до 23 май 2018 г.", "date": "2018.04.12", "title": "\"Тера Мадре Балкани\" тази година гостува в Брюксел"}
{"url": "https://www.dnevnik.bg/bulgaria/2018/04/12/3161670_pib_potvurdi_pred_parlamenta_che_ima_interes_da/", "text": "Първа инвестиционна банка (ПИБ) е изпратила писмо до временната парламентарна комисия за ЧЕЗ, в което потвърждава, че в края на м.г. е издала писмо за подкрепа на \"Инерком България\" за сделката за българските активи на енергоразпределителното дружество. В него се посочва, че ПИБ има интерес от участие във финансирането на покупката с 80 млн. евро. Това съобщи председателят на комисията Жельо Бойчев (БСП) днес. В края на февруари премиерът Бойко Борисов внесе в парламента справка, за която обяви, че е предоставена от чешката страна. В нея се посочва, че намерения за отпускането на кредити на \"Инерком България\" са декларирани от Уникредит Булбанк и Първа инвестиционна банка - в размер съответно на 180 млн. евро и 80 млн. евро. Посочено е, че има и писмо от Българската банка за развитие, в което се изразява готовност за рефинансиране на съществуващия заем на ЧЕЗ от Европейската банка за възстановяване и развитие (ЕБВР) в размер на 65 млн. евро, пише в.  \"Капитал\" . Днес Жельо Бойчев съобщи, че на запитване на комисията Уникредит Булбанк е отговорила, че информацията е професионална тайна. Все още няма отговор от Българската банка за развитие (ББР) за информацията за готовността й за рефинансиране на заем, а ако не се получи такъв, ще бъде поискана информация от банковия надзор. На заседание на енергийната комисия в парламента на 1 март  директорът на ББР Стоян Мавродиев обяви , че банката не е водила разговори за финансиране на \"Инерком България\" за покупка на българския бизнес на ЧЕЗ и не е поемала ангажимент да рефинансира отпуснат на \"ЧЕЗ Електроразпределение\" АД кредит от ЕБВР. Временната комисия за ЧЕЗ е поискала допълнителна информация от Борисов за източника на справката, засекретена в деловодството на парламента. Първоначално премиерът съобщи, че е от чешкия му колега Андрей Бабиш, но той отрече. После Правителствената информационна служба уточни, че информацията е от зам.-министъра на финансите Ондрей Ланда. В писмото до Борисов комисията пита имало ли е разговори с чешкото правителство за сделката. От чешката компания е поискана информация за финансовите предложения на кандидатите за покупката. Временната комисия за ЧЕЗ е поискала информация от главния прокурор Сотир Цацаров дали в масивите на прокуратурата има информация за някоя от 25-те фирми, свързани с Гинка Върбакова и съпруга й. През февруари лидерът на \"Демократи за силна България\" Атанас Атанасов заяви преди Би Ти Ви, че докато е ръководил Национална служба \"Сигурност\", която е предшественик на сегашната Държавна агенция \"Национална сигурност (ДАНС),  съпругът на купувача на ЧЕЗ Гинка Върбакова  - Славчо Върбаков, е бил познат на службите. По думите му на Атанасов Върбаков е участвал в \"афера за едни фалшиви импулси, които източват БТК\". Случаят бил от 1999 г. \"Поискахме информация и за това каква справка има за проверки и водени досъдебни производства за лицето Никола Молчев, което се коментира в един или друг контекст\", каза още Бойчев. Следващия вторник на заседанието на комисията ще присъстват представители на \"Инерком България\", които се очаква да дадат информация за развитието на сделката. ", "date": "2018.04.12", "title": "ПИБ потвърди пред парламента, че има интерес да финансира сделката за ЧЕЗ с 80 млн. евро"}
{"url": "https://www.dnevnik.bg/sviat/2018/04/12/3161696_polsha_anulira_purviia_otchet_za_katastrofata_krai/", "text": "Полската правителствена подкомисия, която повторно разследва причините за катастрофата край руския град Смоленск на президентския самолет Ту-154М през 2010 г., реши да анулира първия официален отчет за причините за трагедията, представен от държавната Комисия за разследване на авиационни произшествия (КРАП) през юли 2011 г. Това съобщи днес шефът на подкомисията  Антони Мачеревич , цитиран от ТАСС, при представянето на техническия отчет за катастрофата. Мачеревич каза, че към този момент \"няма официална позиция на полската държава за тази трагедия до момента на появата на отчета на подкомисията\". Според него анулирането на отчета от 2011 г. е станало \"въз основа на решение на подкомисията\" и вземайки под внимание това, че \"отчетът на (Йежи) Милер съдържа фалшиви тезиси и е бил създаден в условията на политически натиск\". При катастрофата през 2010 г. загинаха всички 96 високопоставени пътници на борда, включително и президентът на страната  Лех Качински . През 2011 г. полската КРАП под ръководството на Милер стигна до извода, че причина за катастрофата е станало \"снижаването на самолета под минималната височина при превишена скорост в метеорологични условия, не позволяващи визуален контакт със земята, а също така и закъснялото начало на процедурата по влизане във втори кръг\" за приземяване. В доклада на комисията, представен 15 месеца след катастрофата, сред причините са споменати още грешки на екипажа и фактът, че пилотът е игнорирал сигналите на системата за ранно предупреждение за сблъсък със земята. С тези изводи обаче не се съгласи партията на Ярослав Качински \" Право и справедливост \", която в момента е на власт в Полша след изборите през октомври 2015 г. Нейни представители започнаха процедура за преразглеждане на заключенията на експертите и сформираха нова подкомисия за разследване на авиационните произшествия. През април миналата година тази подкомисия след ново проучване заяви, че на борда на самолета е имало взрив. Никакви предишни експертизи и изследвания не потвърдиха хипотезата за вероятността на борда на самолета Ту-154М да е имало взрив - нещо, което неведнъж е заявявала и полската прокуратура, отбелязва ТАСС./ БТА", "date": "2018.04.12", "title": "Полша анулира първия отчет за катастрофата край Смоленск"}
{"url": "https://www.dnevnik.bg/kultura/2018/04/12/3161546_izkustvo_paveta_i_kulinarni_shegichki_ili_zashto/", "text": "Най-големият фестивал в Пловдив - \"Нощ\", известен и като Нощта на музеите и галериите, няма да се състои тази година. Това обявиха снощи организаторите му от фондация \"Отворени изкуства\", като посочиха за причина забавяне в подготовката заради \"провокации\" от страна на кмета Иван Тотев. Фондацията ще концентрира усилията си върху изданието през 2019 г., когато Пловдив ще бъде Европейска столица на културата. Така година преди домакинството  още едно събитие изпада от календара на Пловдив. Конфликтът  започна през февруари, след като директорът на \"Отворени изкуства\" Веселина Сариева критикува общината по друга тема - опита да се премахнат паветата от ул. \"Отец Паисий\". Тогава Тотев й отвърна задочно с думите \"да пали свещи да не прекратим културната програма на общината, че не знам какво ще прави тогава\". В резултат на това Сариева обяви, че ще реализира фестивала без  общинско финансиране , и настоя кметът да се извини за арогантния тон към нея като гражданин. \"Не желаем да толерираме подобен тоталитарен модел на говорене и поведение, на фамилиарничене и третирането на сериозни проблеми като въпрос на лични отношения\", посочи тогава тя. В отговор Иван Тотев разпространи погрешна информация, че Сариева се е отказала от събитието и общината ще го самоорганизира. После кметът заяви, че без неговия подпис нищо не можело да стане и щял \"да покани Сариева на кафе, да се разберат, а тя да направи кекс\". Пред \"Дневник\" директорът на \"Отворени изкуства\" обясни, че е поискала от институциите - фондация \"Пловдив 2019\" и отдела \"Култура и туризъм\" към общината, официално писмено становище дали ще сътрудничат на фестивала. И макар те да й оказали пълна подкрепа, забавянето на отговора им окончателно нарушило графика на подготовката за септември. Надяваме се на спокойна работа и възможност нашият екип да насочи усилията си в подготовката на НОЩ/Пловдив през важната за страната ни 2019 година, посочи тя. \"Като говорим за култура, използваме езика на културата\" \"Не ми е правила тя кекс, аз й правих кекс\" - това бе реакцията на кмета на Пловдив Иван Тотев, потърсен за коментар от \"Дневник\". Според него подобен език бил допустим, защото със Сариева били близки и се шегували един с друг (нещо, което тя отрича), а и \"когато говорим за култура, можем да ползваме езика на културата... Знаете ли колко кулинарни фестивала има в Пловдив...\", запита той. \"Преди няколко дни бях в музея за съвременно изкуство в Лисабон... съвременното изкуство невинаги се разбира... понякога можем да си говорим и на този език\", бе обяснението на кмета. Той отрече умишлено да е бавил и саботирал организацията на фестивала. Разпространената преди време невярна информация, че Сариева се отказала да го прави, обясни като \"лапсус\", за който вече се извинил. Според него конфликтът идвал оттам, че \"Нощ\" искали да ползват Античния театър, а той бил вече нает за друго. \"Операторът сам дойде при мен и поиска да организираме заедно събитието през 2019 г., защото с този бюджет и това време до септември няма да може да го осъществи съобразно стандартите си\", обобщи кметът. Тотев отрече и да има отлив на културни оператори от общината. \"По-богат културен календар от пловдивския няма. Нощта е едно от много събития, има голяма конкуренция, нищо не е за вечни времена\", заяви той. И добави, че тази есен 100 хиляди лева ще бъдат вложени за фестивал \"Дни на стария град\", а през 2017 г. народен събор бил събрал 10 хиляди участници за 3 часа. \"Събитията на \"Едно\" ли? Те са толкова камерни, елате вижте колко малко хора събират\", каза той по адрес на отпадналите седмици на архитектурата и дизайна, и гостуването на  американски съвременни танцови компании преди няколко седмици . За разлика от тях фестивалът \"Нощ\" бил истинска пловдивска традиция и общината държала на него. Ние сме в една лодка, каза Тотев за Веселина Сариева.", "date": "2018.04.12", "title": "Изкуство, павета и кулинарни \"шегички\", или защо Нощта на музеите в Пловдив няма да се състои"}
{"url": "https://www.dnevnik.bg/biznes/2018/04/12/3161709_deputati_ot_gerb_predlagat_mehanizum_za_uzakoniavane/", "text": "Незаконните строежи,  изградени след 1 април 2001 г., да могат да се узаконят, ако собствениците им платят 30% от строителната стойност на обекта. Това предвижда проект за промени в Закона за устройство на територията, внесен в парламента от седем депутати от ГЕРБ. Става дума за жилищни и смесени сгради със средно застрояване, сгради и съоръжения за обществено обслужване с разгъната застроена площ от 1000 до 5 хил. кв.м или с капацитет от 100 до 200 места за посетители, вили, сгради с ниско застрояване и съоръжения за обществено обслужване с разгъната застроена площ до 1000 кв.м или с капацитет до 100 места за посетители. Това съобщава  \"Капитал\" .  В списъка на подлежащите на узаконяване незаконни строителни обекти влизат още паркове, градини и озеленени площи до 1 хектар, реконструкция и основен ремонт на строежите от тази категория, както и вътрешни преустройства на сградите, с които не се засяга конструкцията им. Изискване за узаконяването е тези сгради да са били допустими по действащ подробен устройствен план, както и по такъв, чиито разпоредби са действали по времето, когато са извършени строителните дейности. Според поправките не подлежат на узаконяване строежи или части от строежи в защитени територии и вододайни зони, извършени без разрешение или при съществени отклонения от издадените строителни книжа и в нарушение на Закона за защитените територии.  В мотивите си депутатите от ГЕРБ посочват, че досега такава амнистия е имало за незаконни строежи, изградени до 31 март 2001 г. И с приемането на Закона за устройство на територията този режим е премахнат. В проекта се предвижда от узаконяване да могат да се възползват собствениците на земята, лицата, на които е учредено правото на строеж, или лицата, които имат право да строят в чужд имот. ", "date": "2018.04.12", "title": "Депутати от ГЕРБ предлагат механизъм за узаконяване на незаконни строежи"}
{"url": "https://www.dnevnik.bg/sviat/2018/04/12/3161722_rusiia_vuzstanovi_poletite_do_egipet/", "text": "Самолетът по първия редовен полет Москва - Кайро на руския национален въздушен превозвач \"Аерофлот\" излетя вечерта от летище Шереметиево след прекъсване от две години и половина. За полета бяха купени около 120 билета, съобщи представител на руската авиокомпания, цитиран от ТАСС. Полетите ще се бъдат три пъти седмично, като се планира те да станат всекидневни по време на  световното първенство по футбол  в Русия. EgyptAir ще е единственият превозвач от египетска страна по линията Кайро - Москва. Първият полет e планиран за утре, 12 април. Въздушните връзки между  Египет и Русия  бяха спрени през ноември 2015 г., след като руски пътнически самолет на авиокомпанията  Когалимавиа , изпълняващ полет от Шарм ел Шейх до Санкт Петербург, се разби над Синайския полуостров. При катастрофата загинаха всичките 217 туристи и седемте членове на екипажа. Федералната служба за сигурност на Руската федерация определи случая като терористичен акт. През януари 2018 година президентът на Русия  Владимир Путин  подписа указ за възобновяване на редовните въздушни линии с Кайро. През следващите два месеца бяха уточнени различни технически въпроси, включително за резервиране на летищни слотове и приготвяне на разписание. Решен бе и въпросът за присъствието на руски сътрудници по сигурността на летището в Кайро. /БТА", "date": "2018.04.12", "title": "Русия възстанови полетите до Египет"}
{"url": "https://www.dnevnik.bg/evropa/2018/04/12/3161721_london_ne_ochakva_masovo_biagstvo_na_finansisti_sled/", "text": "Обширният британски сектор за финансови услуги ще остане в голяма степен невредим от излизането на страната от Европейския съюз и ще загуби много по-малко служители, отколкото първоначално се очакваше, каза министърът за Брекзит Дейвид Дейвис, цитиран от \"Ройтерс\". \"Няма да има масова миграция, критичната маса ще остане тук\", заяви Дейвис по време на конференция в Лондон. \"Причината Ситито да е най-големият и най-успешен финансов център в света, не само в Европа, не е единствено Европа, тук става въпрос за уменията, за бизнес обстановката тук, става въпрос за надеждността на данъчното законодателство\", допълни той. Междувременно европейските регулаторни органи призоваха банките, инвеститорите и клиентите да предприемат \"навременни действия\", за да избегнат прекъсване на трансграничните финансови договори и застрахователни полици. Великобритания  напуска ЕС  през март 2019 г. Миналия месец бе договорена  сделка за преходния период , който ще продължи до края на 2020 г., но тя все още не е официално ратифицирана. Изготвянето на планове за спешни ситуации трябва да предвиждат навременна реакция на всички евентуални трудности, като например продължителност на договорите и евентуално преместване, се посочва в съвместен доклад на европейските регулаторни органи за банките, застрахователите и пазарите. Опасност от блокаж Дейвис предупреди, че британският парламент може да наложи вето на крайната сделка, договорена с ЕС, ако няма \"съществена\" идея за това как ще изглеждат бъдещите търговски отношения. Великобритания иска да си гарантира всеобхватна сделка за свободна търговия с ЕС и иска тя да бъде подписана малко след излизането й през март 2019 г., въпреки скептицизма за това какво може да бъде договорено до тогава. По-късно тази година британският парламент ще гласува официалния договор за оттеглянето, включващ въпроси като британските финансови задължения и гражданските права. Дейвис посочи, че членовете на парламента ще настояват за много детайли преди да подпишат споразумението, защото Великобритания ще трябва да плати около 39 милиарда паунда на ЕС, за да спази финансовите си задължения към блока.", "date": "2018.04.12", "title": "Лондон не очаква масово бягство на финансисти след Брекзит"}
{"url": "https://www.dnevnik.bg/sviat/2018/04/12/3161676_siriia_shte_e_predsedatel_na_forum_na_oon_za/", "text": "Сирия ще е председател на форум на Организацията на обединените нации за ядрено и химическо разоръжаване другия месец, сочи  сайтът на представителството  на организацията в Женева. Конференцията за разоръжаването, чието следващо издание ще се проведе в швейцарския град, се провежда от 1979 г. Обединява 65 страни и е договорила документи като Договора за неразпространение на ядрени оръжия и конвенции, забраняващи химически и биологични оръжия. Втората част на конференцията започва на 14 май и ще продължи на 29 юни (първата приключи на 30 март). От 28 май и до 24 юни Сирия е страна председател според институцията. Това означава, че посланикът на Сирия Хумас Аала ще помага за организацията на конференцията и оформянето на дневния ѝ ред, а и ще представлява конференцията в комуникацията ѝ със страните участнички, Общото събрание и други органи на ООН и други международни организации. Председателството на конференцията е ротационно и е по азбучен ред. През 2011 г. Северна Корея също има четиримесечен мандат въпреки напрежението с международната общност заради ядрената ѝ програма. Неправителствената организация UNWatch, която наблюдава работата на ООН, обаче предупреждава, че Дамаск ще заеме председателското място въпреки  съмненията за химическа атака в град Дума , в доскоро контролирания от бунтовници анклав Източна Гута, за която опозицията обвинява режима на президента Башар Асад. Призиви за бойкот Организацията за забрана на химически оръжия (ОЗХО) тепърва предстои да разследва на терен дали изобщо е имало атака и кой е отговорен за нея. Западът и редица други страни обаче обвиняват Асад за няколко атаки с отровен газ, сред които и миналогодишната в град Хан Шейхун в провинция Идлиб. Това е и становището, изразено в изготвен миналата година доклад на Съвместния механизъм за разследване на ООН и ОЗХО. Затова UNWatch поиска от Съединените щати, Европейския съюз и генералния секретар на ООН да протестират срещу председателството, а от западните посланици - да бойкотират конференцията (както направиха САЩ и Канада по време на иранското председателство през 2013 г.). Според активистите, които смятат да свикат демонстрация преди форума, извършените документирани престъпления от Дамаск са  \"най-сериозните нарушения  на Конвенцията за химически оръжия в двайсетгодишната ѝ история\". Сирия подписа конвенцията през 2013 г. Американският делегат на форума Робърт Ууд каза по-рано тази седмица, че не Сирия не би трябвало да председателства предвид случващото се в страната и няма нужното доверие в международен план, нито \"моралния авторитет\". Той добави, че Вашингтон претегля възможностите да отговори на сирийското председателство. Правителството на Асад настоява, че последната атака е измислена от бунтовниците и Запада, а Русия вчера обвини \"Белите каски\" - доброволческа хуманитарна организация, действаща в няколко точки на конфликт в Сирия (включително Източна Гута) - че са инсценирали химическото нападение.", "date": "2018.04.12", "title": "Сирия ще е председател на форум на ООН за химическо и ядрено разоръжаване"}
{"url": "https://www.dnevnik.bg/politika/2018/04/12/3161740_prezidentut_svikva_suveta_za_nacionalna_sigurnost/", "text": "Президентът Румен Радев свиква на 19 април заседание на Консултативния съвет за национална сигурност. Темата е \"Актуални рискове и заплахи за националната сигурност на Република България. Състояние на Въоръжените сили. Необходими мерки\", съобщиха от \"Дондуков\" 2. Междувременно днес премиерът Бойко Борисов проведе среща с вицепремиера и министър на отбраната Красимир Каракачанов и с началника на отбраната генерал-лейтенант Андрей Боцев. В нея участваха и генерали и офицери,  предложени за назначаване на нова длъжност  и за произвеждане във висше офицерско звание. На срещата са били обсъдени теми, свързани със сигурността в региона, както и модернизацията на армията, съобщиха от пресслужбата на Министерски съвет. На 9 януари Консултативния съвет за национална сигурност реши да бъде подготвена нова програма за развитие на отбранителните способности на въоръжените сили на Република България, която да обхване периода от 2020 до 2030 г. След заседанието тогава  президентът обяви, че приветства приетия от правителството план, според който до 2024 г. разходите за отбрана трябва да бъдат до 2% от БВП . \"Ние стигнахме до много важен консенсус - че този план остава открит и трябва своевременно да бъде прегледан и надграждан, така че България да преследва развитието на адекватни отбранителни способности\", обяви още Радев. От думите му се разбра, че до 30 септември т. г. трябва да бъде извършен преглед и при необходимост актуализиране на плана за повишаване на разходите за отбрана по-рано. През март Радев обяви, че може да свика такова заседание и заради сделката с ЧЕЗ. \"Смятам за основателно да бъде свикан Консултативен съвет по националната сигурност, на който да бъдат разгледани въпросите за енергийната сигурност на страната\", каза държавният глава.", "date": "2018.04.12", "title": "Президентът свиква съвета за национална сигурност заради въоръжените сили"}
{"url": "https://www.dnevnik.bg/photos/2018/04/12/3161651_fotogaleriia_radost_gniav_bitka_i_drama_vuv_futbolnata/", "text": "С гол от спорна дузпа в 98-ата минута  Носителят на трофея загуби реванша на \"Сантяго Бернабеу\" с 1:3, но продължава напред с общ резултат 4:3.", "date": "2018.04.12", "title": "Фотогалерия: Радост, гняв, битка и драма във футболната класика \"Реал\" - \"Ювентус\""}
{"url": "https://www.dnevnik.bg/bulgaria/2018/04/12/3161749_prez_2017_g_naselenieto_na_bulgariia_namaliava_sus_142/", "text": "Само за една година населението на България е намаляло с 51 825 души, като вече е 7 050 034 души. Това показват данните на Националния статистически институт (НСИ) за демографските процеси в страната през 2017 г. Така през миналата година българите са намалявали със 142 души на ден. По-рано през деня в свой анализ на демографските процеси в Европейския съюз Евростат обяви, че  населението на България е намаляло с 416 хил. души  за последните десет години. За същия период от време населението в ЕС се е увеличило с 11.5 милиона души. Жените в страната са с малко над 205 хиляди повече от мъжете. От НСИ отчитат, че продължава процесът на застаряване на населението. В края на 2017 г. лицата на 65 и повече навършени години са 1 481 908, което представлява 21% от населението на страната. По този показател се има ръст с 0.3 процентни пункта, а спрямо 2001 г. - с 4.1 процентни пункта. Делът на хората в пенсионна възраст е най-висок в областите Видин, Габрово и Кюстендил. Най-нисък пък е в областите София и Варна. Застаряването на населението води до повишаване на неговата средна възраст, която от 40.4 години през 2001 г. нараства на 41.2 години през 2005 г. и достига 43.6 години в края на миналата година. В края на 2017 г. децата в България до 15-годишна възраст са 1 004 376, или 14.3% от общия брой на населението, като спрямо 2016 г. този дял се увеличава с 0.2 процентни пункта. Относителният дял на населението под 15 години е най-висок в областите Сливен и Бургас, а най-нисък - в областите Смолян и Габрово.", "date": "2018.04.12", "title": "През 2017 г. населението на България намалява със 142 души на ден"}
{"url": "https://www.dnevnik.bg/evropa/2018/04/12/3161744_cheshkiiat_premier_ne_izkljuchva_da_napravi_koaliciia/", "text": "Чешкият премиер Андрей Бабиш заяви днес, че съставянето на правителство с двете крайни партии - едната антинатовска, а другата - антиевропейска - е последна възможност, към която той може да прибегне с изричната подкрепа на своята партия АНО, предаде \"Ройтерс\", като се позова на чешки вестник. Бабиш спечели парламентарните избори през октомври миналата година, но АНО (съкращение от \"Действие на недоволните граждани\" на чешки) не получи парламентарно мнозинство и той трябва да си осигури достатъчно подкрепа, за да получи вот на доверие. Миналата седмица  преговорите със социалдемократите , които ръководеха предишното правителство с участието на АНО, се провалиха, а другите големи традиционни партии отказват да преговарят с Бабиш заради обвиненията срещу премиера в  злоупотреби с европейски субсидии , които той отрича. Във вторник президентът Милош Земан посъветва Бабиш да разговаря с крайнолевите от Комунистическата партия, които искат страната да излезе от НАТО, и с  крайнодясната Движение \"Свобода и пряка демокрация\" ( SPD), която призовава за напускане на ЕС. В интервю за вестник \"Млада фронта днес\" Бабиш заяви, че да потърси подкрепа от комунистите и SPD сега е единственият му избор. Ако и движението (АНО) погледне на нещата така, не остава нищо друго, освен да работим с комунистите и SPD, каза премиерът. Правителството на малцинството на Бабиш допусна възможността някои формации да изиграят ролята на балансьор, след като  загуби вот на доверие  в парламента през януари. Очаква се днес ръководството на АНО да обсъди следващите стъпки. Бизнесменът милиардер Бабиш каза, че не се страхува от критики от чужбина, ако правителството му в крайна сметка бъде съставено с помощта на комунистите и крайнодесните. Изобщо не ме е страх, това са измислици на чешките журналисти. Вижте какво става в Австрия, каза той пред вестника. През декември миналата година крайнодясната Партия на свободата стана партньор на консервативната Австрийска народна партия в управляваща коалиция, припомня \"Ройтерс\". /БТА", "date": "2018.04.12", "title": "Чешкият премиер не изключва да направи коалиция с комунисти и крайнодесни"}
{"url": "https://www.dnevnik.bg/sport/2018/04/12/3161756_futbolnite_nacionali_izpadnaha_ot_top_50_na_svetovnata/", "text": "Българският национален отбор по футбол изпадна от топ 50 в световната ранглиста на ФИФА. Тимът на Петър Хубчев губи 14 позиции и пада от 40-ото до 54-ото място след месечното обновяване на класацията. През март националите изиграха два приятелски мача.  Те загубиха с 0:1 от Босна и Херцеговина  на стадион \"Лудогорец арена\" в Разград, след което  победиха Казахстан с 2:1 на унгарска земя . България е отборът, който губи най-много точки през последния месец - 132. Националите вече имат актив от 583 точки. Единственият отбор в топ 10, който бележи по-голям спад в класирането, е Узбекистан - с 16 места до №88. Позицията, която българските футболисти заемаха миналия месец - №40, беше най-високата им от 2009 г., когато бяха под №30. Най-слабото класиране на отбора е №96 от май 2012, а най-доброто - третото място от юни 1995 г. Световният шампион Германия остава начело в ранглистата с 1533 точки. Бразилия заема втората позиция с 1489 точки, следвана от Белгия с 1346. Белгийците се изкачват с две места, като изпреварват европейския първенец Португалия (1306 т.) и Аржентина (1350 т.). Швейцария с 1179 точки, Франция с 1166, Испания с 1162, Чили с 1146 и Полша с 1118 допълват топ 10. Най-голям скок в световната ранглиста записва Киргизстан - с 40 места до №75. Хаити регистрира най-големия спад - от 85-а до 108-а позиция.", "date": "2018.04.12", "title": "Футболните национали изпаднаха от топ 50 на световната ранглиста"}
{"url": "https://www.dnevnik.bg/sviat/2018/04/12/3161755_grucki_iztrebitel_se_razbi_v_egeisko_more/", "text": "Изтребител на гръцките Военновъздушни сили се разби в морето край остров Скирос, съобщи в. \"Катимерини\". Скирос е на няколко десетки километра от континентална Гърция. Според изданието самолетът \"Мираж 2000-5\" е паднал на 14 км североизточно от острова. Пилотът е в неизвестност според гръцкия обществен оператор ERT. Телевизията твърди, че той е бил част от патрул, прехванал турски изтребители по-рано днес. Въоръжените сили на Турция вече отрекоха да е имало техни самолети в района на инцидента, предаде \"Хабертюрк\". Последното се случва често над Егейско море, а Атина обвинява Анкара в нарушаване на въздушното ѝ пространство. Бреговата охрана и военноморските сили вече са изпратени към Скирос.", "date": "2018.04.12", "title": "Гръцки изтребител се разби в Егейско море"}
{"url": "https://www.dnevnik.bg/bulgaria/2018/04/12/3161776_muj_poluchi_dve_godini_zatvor_za_samorazprava_na_putia/", "text": "Мъж получи 2 години затвор за сбиване на пътя, съобщиха от пресцентъра на прокуратура. Подсъдимият Мариян Иванов се е признал за виновен и е сключил споразумение. Наказанието е за инцидент, станал на 23 ноември 2016 година в София на кръстовището на бул. \"Акад. Иван Ев. Гешов\" и на бул. \"Възкресение\". Подсъдимият, който управлявал БМВ, настигнал лек автомобил \"Фолксваген\" и като спрял до него, започнал да обижда шофьора и возещия се до него пътник, ударил с юмрук по покрива на автомобила и стъклото на предната лява врата. Минути по-късно Иванов потеглил, но след като видял, че е сниман с мобилен телефон, спрял и се насочил към пасажера във фолксвагена. Подсъдимият счупил стъклото на предната дясна врата на автомобила, ударил с юмрук в лицето возещият се до шофьора мъж и под заплахата на пистолет поискал да му бъде предаден телефонът, с който са направени снимките. На Иванов е определено едно общо наказание за двете деяния - \"лишаване от свобода\" за срок от две години, което следва да бъде изтърпяно при първоначален строг режим.", "date": "2018.04.12", "title": "Мъж получи две години затвор за саморазправа на пътя"}
{"url": "https://www.dnevnik.bg/sviat/2018/04/12/3161778_skripal_e_otroven_s_novichok_potvurdi_organizaciiata/", "text": "Покушението срещу бившия разузнавач  Сергей Скрипал  и дъщеря му Юлия в британския град Солсбъри е извършено с нервнопаралитичното вещество, разпознато от британските власти. Това съобщи Организацията за забрана на химически оръжия (ОЗХО) в планирано изявление, публикувано днес. Анализът обаче не установява произхода на отровата. Сергей и Юлия Скрипал бяха намерени в безсъзнание в началото на март на пейка в търговски център в Солсбъри. Случаят създаде  напрежение между Запада и Москва . В бележката към доклада се казва, че тестове в четири лаборатории, свързани с ОЗХО, са потвърдили данните на британските власти. Миналия месец британският премиер Тереза Мей каза, че Сергей и Юлия Скрипал са били отровени с вещество от групата \"Новичок\". С този термин западните медии обозначават набор от вещества от тайна програма на Съветския съюз, осъществявана през 70-те и 80-те години на миналия век. Става дума за \"много чисто\" вещество, без почти никакви примеси. \"Новичок\" като термин не се споменава изрично, но се потвърждават \"откритията на Великобритания\" за това какво вещество е използвано в Солсбъри. Проверката на ОЗХО се проведе по искане на британските власти, които обвиниха Русия за атаката. Москва поиска да се включи в разследването, но  искането бе отхвърлено . Минути след съобщението на организацията британският външен министър Борис Джонсън повтори, че \"няма съмнение\" за  руската роля в атаката  и че Москва \"трябва да даде отговори\" за случилото се, а в момента няма и \"алтернативно обяснение кой е отговорен\". \"Само Русия има средствата, мотива и има история (в подобни деяния)\", добави Джонсън, цитиран от \"Ройтерс\". Британските изследователи от военната лаборатория в Портън Даун, която работи с химически оръжия, не са потвърдили произхода на веществото в анализа си, но уточняват, че  само държавна власт може  да го произведе. Според Кремъл  това не означава , че използваният нервнопаралитичен агент непременно идва от Русия. Пълният доклад на ОЗХО е достъпен само на властите в страните, които са част от ОЗХО.", "date": "2018.04.12", "title": "Скрипал е отровен с \"Новичок\", потвърди организацията за химическите оръжия"}
{"url": "https://www.dnevnik.bg/kultura/2018/04/12/3161751_godar_spaik_lii_i_arestuvaniia_ruski_rejisyor_kiril/", "text": "Жан-Люк Годар, Спайк Лий и Кирил Сребренников, руският режисьор, срещу чието  задържане под домашен арест  в Москва интелигенцията в Русия протестира, са сред режисьорите, чиито филми ще бъдат представени в Кан тази година. Организаторите обявиха основната програма на 71-ото издание (8-19 май) на пресконференция днес. Everybody Knows, новият филм на известния ирански режисьор  и носител на \"Оскар\" Асгар Фархади (\"Раздяла\", \"Търговският пътник\"),  ще открие събитието на 8 май. Испаноезичната драма е с участието на Хавиер Бардем и Пенелопе Круз. Филмът е и в състезанието за \"Златната палма\", където има и още един ирански филм - Three Faces, на не по-малко известния му колега и дисидент Джафар Панахи. Le Livre'd Image, новият филм на 88-годишната икона на френската нова вълна Жан Люк Годар, също е в големия конкурс на фестивала. \"Нищо друго освен тишина. Нищо друго освен революционна песен. Една история с пет глави като петте пръста на ръката\", гласи официалната му анотация. През 2018 г. Кан чества Годар, кадър от чийто филм \"Лудият Пиеро\" е на плаката на фестивала. Авторът на \"Ида\" Павел Павликовски, американският режисьор Спайк Лий, италианската режисьорка Алис Рорвахер и Кирил Сребренников са още от имената, които ще представят най-новите си филми в конкурса. Извън него и програмата \"Особен поглед\" ще бъдат показани новият филм на Вим Вендерс за папа Франциск и  \"Соло: История от междузвездни войни\". Междувременно онлайн платформата \"Нетфликс\" обяви, че няма да изпрати свои продукции в която и да е от програмите на Кан тази година заради  настояването на организаторите филмите в конкурса да се показват по кината . Така \"Нетфликс\", чийто бизнес модел е стриймингът по интернет, остана извън състезанието за \"Златната палма\".", "date": "2018.04.12", "title": "Годар, Спайк Лий и арестуваният руски режисьор Кирил Сребренников в програмата на Кан"}
{"url": "https://www.dnevnik.bg/evropa/2018/04/12/3161777_sudut_na_es_zashtiti_nepulnoletnite_bejanci_koito/", "text": "Непълнолетните бежанци, които влизат в Европейския съюз сами, могат да кандидатстват, за да бъдат събрани със семействата си, дори и да достигнат законовата възраст за пълнолетие преди края на процеса, реши Съдът на ЕС, цитиран от \"Ройтерс\". В пика на европейската мигрантска криза през 2015 г. 96 465 непридружени деца са кандидатствали за убежище. Оттогава броят им е намалял. Съдът на ЕС взе решение по случай в Холандия, в който властите са отхвърлили молбата на пристигнало като непълнолетно момиче от Еритрея семейството й да получи разрешение за временно пребиваване. Тъй като документите й не са били предадени от бежанска организация, преди да навърши 18 години, молбата била отхвърлена, защото тя вече не била смятана за \"непридружена непълнолетна\". Получаването на разрешение семействата на бежанци да се присъединят към тях в Европа може да бъде по-трудно, ако те бъдат сметнати за възрастни. Според съда холандското решение нарушава европейското законодателство, защото в противен случай за непълнолетните би било \"напълно непредвидимо\" да разберат дали имат правото да искат убежище за семействата си. Съдът постанови, че молбите за събиране на семейства трябва да бъдат подадени до три месеца от получаването на бежански статут на непълнолетнoто лице.", "date": "2018.04.12", "title": "Съдът на ЕС защити непълнолетните бежанци, които искат да се съберат със семействата си"}
{"url": "https://www.dnevnik.bg/politika/2018/04/12/3161803_demokratichna_bulgariia_s_ambiciia_da_e_upravlenska/", "text": "Демократична България\" - обединението между \"Да, България\", ДСБ и \"Зелените\", беше обявена официално днес. В декларацията на новия политически играч бе заявено, че трите партии обединяват своите сили, за да изградят \"управленска алтернатива\". Алтернативата трябва да осигури \"благосъстояние и качество на живот на българските граждани\", \"конкурентна икономика и ускорен икономически растеж\" и \"устойчиво управление на природните ресурси\".  Съпредседатели на обединението ще са председателите на \"Да, България\" и ДСБ – Христо Иванов и Атанас Атанасов. \"Един добър ден за българската демокрация\" Това бяха първите думи от Атанасов, като цитира бившия шеф на парламента Александър Йорданов, който беше гост на учредяването. В словото си той каза, че България днес не е демократична. Атанасов каза, че светът в момента не е сигурен, а българските управляващи не знаят къде се намират. \"Знаят, но не искат да кажат, искат да свалят европейските санкции срещу Русия\", добави Атанасов. Според него управляващите обичат европейските пари, но не и европейските правила. Затова новото обединение поема курс да смени властта и да промени България. Разочаровахме нашите избиратели, но днес сме заедно, каза още председателят на ДСБ по повод на несъстоялата се коалиция за последните парламентарни избори. На първо място - свободата Отне ни време да направим това, което трябваше, но днес го правим на здрава основа, каза и Христо Иванов. \"Свобода, хора, иновации, държавност\" - бяха акцентите в изказването му. На първо място той постави свободата, като отбеляза, че \"нашата демокрация се управлява от Държавна сигурност\". Свободата ни е застрашена от имперски интереси, каза Иванов. Той каза и че трябва да се гарантира свободата на предприемачеството и на словото. Иванов каза, че е необходима образователна реформа и да се обърнe внимание на българите в чужбина, както и че трябва да се възползваме от четвъртата технологична революция. България трябва да бъде в ядрото на ЕС и НАТО. Или ще бъдем в ядрото им, или ще бъдем изтласкани в периферията, каза още Иванов. Със съзнание за уроците, които трябва да извлечем, заставаме днес заедно, за да спечелим войната за идеите, да заразим хората с най-силния вирус - идеята за по-добра бъдеще, обяви Христо Иванов. И обясни, че новата политическа сила започва да дава управленски алтернативи. Знаем, че това обединение не е достатъчно, но то е арматурата, този съюз трябва да се разраства, обяви Иванов. \"Това обединение е насочено преди всичко към парламентарните избори и към тяхното предизвикване, защото това е инструментът за предизвикване на промените, които ние си поставяме за цел, но разбира се, ние ще се явим заедно и на европейски, и на местни избори\", каза още Христо Иванов. \"България, като част от свободния свят, има огромен потенциал да просперира през следващите десетилетия. За целта е нужно да разширяваме контактите си с останалите, вместо да строим огради, да стимулираме всеки гражданин, независимо от пол, етнос или религия, да осъществи мечтите си в страната, а не чрез емиграция. Защото просперитета и добруването ни няма да дойдат през еврофондове или политици, които са се вкопчили в тях като пиявици. А през разхлабването на хватката на икономическия живот от схемите на властта и даването на възможност на предприемчивите да създадат блага за себе си и за околните, каза съпредседателят на \"Зелените\" Владислав Панев. \"България пропусна и не се възползва пълноценно от първите 10 години на членство в ЕС и сега въпросът е да не пропусне и следващите 10 г. За този период Румъния постигна два пъти повече икономическо развитие спрямо България. За този период Балтийските страни постигнаха близки до европейските доходи за своите граждани\", каза Мартин Димитров, който ще отговаря за ресор икономика и енергийна независимост. Той беше депутат в 40-то (ОДС), 41-то (Синята коалиция) и 43-то Народно събрание (Реформаторски блок), лидер на СДС от 2008 г. до 2012 г. и съпредседател на Синята коалиция. Екипът Беше представен и екипът, който работи по изготвяне на политиките на новото обединение:  – правосъдие;   – вътрешни работи и служби за сигурност;  – пенсионна реформа и пазар на труда;   – финанси;   – образование и наука;   – децентрализация, регионална политика и транспорт,   – кохезия и европейски фондове;   – туризъм;   – социална политика,   – външни работи и европейска политика,   – младежки политики и спорт,  – икономика и енергийна независимост; – екология и устойчиво развитие на природните ресурси;   – реформа на държавната администрация;   – дигитална трансформация;   – култура;   – отбрана;  - земеделие и храни;  – здравеопазване;  – малък и среден бизнес и ограничаване на административната тежест;   – интелигентен растеж, инвестиции и конкурентност;   – гори и защитени територии;   – политики за българите зад граница. Видео от представянето на новата формация:", "date": "2018.04.12", "title": "\"Демократична България\" с амбиция да е управленска алтернатива (допълнена)"}
{"url": "https://www.dnevnik.bg/sport/2018/04/12/3161795_bfs_naloji_globi_za_blizo_12_000_leva_sled/", "text": "Три от четирите отбора, участвали в полуфиналите за Купата на България, са глобени с близо 12 000 лева. Дисциплинарната комисия наложи финансови санкции на всички без \"Славия\". Най-висока е глобата за \"Ботев\" - 5300 лева от  двубоя със \"Славия\" (2:1) . От тях 3000 лева са за хвърлени предмети, по 1000 лева са за хвърлени факли на терена и за използване на факли, довели до забавяне подновяване на играта. Още 300 лева са за нерегламентирано използване на факли. След почивката привържениците на \"Ботев\" направиха хореография и това доведе до забавяне. В края на мача привърженици на \"канарчетата\" предизвикаха суматоха и нанесоха щети на оградата в израз на недоволството си след незачетен гол. \"ЦСКА-София\" и \"Левски\" получиха сходни глоби. Те ще трябва да платят по 3300 лева за хвърлени бомбички, за нецензурни и вулгарни скандирания, както и за нерегламентирано използване на пиротехника. Сините спечелиха с 2:0 с голове на румънския нападател Серджиу Буш. Реваншите са след две седмици.", "date": "2018.04.12", "title": "БФС наложи глоби за близо 12 000 лева след полуфиналите за купата"}
{"url": "https://www.dnevnik.bg/zdrave/2018/04/12/3161847_bebe_se_rodi_chetiri_godini_sled_smurtta_na_roditelite/", "text": "Сурогатна майка от Лаос роди бебе в Китай четири години след смъртта на родителите му. Това е станало още през декември 2017 г., но местни медии разпространиха информацията чак днес, съобщава Би Би Си. Родителите са загинали в автомобилна катастрофа през 2013 г. Преди това те замразили няколко ембриона в болница в град Нанкин, като целта им била да имат дете чрез инвитро процедура. След катастрофата родителите на двамата загинали завели дело с искане да получат оплодените яйцеклетки. Въпросът дали имат право да получат ембрионите се оказа и прецедент за Китай, но в крайна сметка съдът отсъдил в тяхна полза. Веднага след това обаче се появил друг проблем – оплодените яйцеклетки трябвало да бъдат преместени от болницата, където се съхранявали. Това можело да стане само при гаранция, че другото болнично заведение има аналогично хранилище за ембриони. Заради правни неуредици се наложило да се търси болница извън Китай и така бъдещите баби и дядовци стигнали до агенция в Лаос, където подобни казуси са правно регламентирани. Там били намерена и сурогатна майка, но отново се появил проблем. В Китай раждането от сурогатна майка е незаконно. За да може обаче детето все пак да се роди в Китай, жената влязла в страната с туристическа виза и останала там до самото раждане. Проблемите обаче не спрели дотук, като този път те били свързани с получаването на гражданство на бебето. Тъй като детето нямало живи родители, които да докажат, че е тяхно, се наложило четиримата баби и дядовци да дадат кръв, за да бъдат направени ДНК тестове, с които се установило, че то наистина е техен внук и така получило китайско гражданство.", "date": "2018.04.12", "title": "Бебе се роди четири години след смъртта на родителите си"}
{"url": "https://www.dnevnik.bg/bulgaria/2018/04/12/3161867_prokuraturata_se_otkaza_da_iska_zadurjaneto_na_jeliaz/", "text": "Прокуратурата няма да протестира  определението  на Окръжен съд - Добрич, с което се отказва задържане на Желяз Андреев, търсен от САЩ във връзка  с водено разследване от властите във Флорида  срещу 11 души по обвинения, че са нарушили ембаргото за търговия със Сирия. Това обяви главният прокурор Сотир Цацаров на брифинг във връзка с искането на САЩ. От думите на Цацаров стана известно, че е постъпило искане за задържане за още четирима българи - две жени и двама мъже - по същото разследване, но прокуратурата няма да иска от съда постоянния им арест. Андреев беше  задържан  в събота, като пред съда в Добрич от държавното обвинение настояваха той да остане в ареста до приключване на екстрадиционното производство, като според тях искането от Америка има всички необходими основания, а престъпленията, за които американските власти преследват българина, са престъпления и според българския Наказателен кодекс. Пред журналисти Цацаров заяви, че определението на съда, с което Андреев беше пуснат с най-леката мярка за неотклонение - подписка, е изключително професионално. От изявлението на Цацаров стана известно още, че той е предложил на министъра на правосъдието Цецка Цачева да се проведат консултации за всяко едно от петте искания за задържане. \"Дoгoвopът, paтифициpaн пpeз 2008 г. мeждy Бългapия и CAЩ, пpeдвиждa възмoжнocт дa ce пpoвeдaт ĸoнcyлтaции мeждy Mиниcтepcтвoтo нa пpaвocъдиeтo и Дъpжaвния дeпapтaмeнт нa CAЩ пo oтдeлни cлyчaи c цeл eфeĸтивнoтo изпълнeниe нa тoзи дoгoвop. Πpи тoвa пoлoжeниe eдинcтвeният възмoжeн мexaнизъм, зa дa нe зacягaмe пpaвaтa нa бългapcĸитe гpaждaни, e дa пpoвeдeм тaĸивa ĸoнcyлтaции\", заяви Цацаров. По-рано днес стана известно, че премиерът Бойко Борисов е  наредил на Външно министерство да започне консултации със САЩ за Желяз Андреев . Според него консултациите по отделните искания би cлeдвaлo дa ce пpoвeдaт нa eĸcпepтнo нивo c цeл пpeцизиpaнe иcĸaниятa нa aмepиĸaнcĸaтa cтpaнa и зa дa ce види дaли e нaлицe нeoтлoжeн cлyчaй, ĸoйтo дa мoтивиpa зaдъpжaнeтo им. \"Дoтoгaвa мoeтo peшeниe ĸaтo глaвeн пpoĸypop e лицaтa дa нe бъдaт зaдъpжaни\", заяви още Цaцapoв.", "date": "2018.04.12", "title": "Прокуратурата се отказа да иска задържането на Желяз Андреев"}
{"url": "https://www.dnevnik.bg/sport/2018/04/12/3161874_svetovniiat_biatlon_ostana_bez_prezident_i_generalen/", "text": "Генералният секретар на Международния съюз по биатлон (IBU) Никол Реш временно е отстранена, а президентът Андерс Бесеберг се оттегли от поста си до приключване на разследването, което се води срещу организацията от федералната криминална полиция на Австрия. В сряда служители на полицията претърсиха централата  на IBU в Залцбург. По информация на медиите в Австрия разследването е свързано с твърдения за допинг нарушения. До този момент обаче няма никакви подробности по случая. От федерацията поясниха единствено, че \"разследването е фокусирано върху президента и генералния секретар\". Бесеберг заяви в сряда пред \"Ройтерс\", че акцията е свързана с \"подозрителни кръвни проби и такива неща, които не сме проследявали\". \"След извършеното със заповед претърсване на централата изпълнителният борд на IBU единодушно реши да отстрани временно генералния секретар Никол Реш, докато тече разследването. Президентът Андерс Бесеберг информира изпълнителния борд, че се оттегля от поста до приключване на разследването\", се казва в съобщението на официалния сайт на IBU. От федерацията не посочиха причините за разследването, отстраняването на Реш и оттеглянето на Бесеберг. \"IBU ще държи всички заинтересовани страни информирани за бъдещото развитие на случая\", се казва още в изявлението.  В същото време от организацията съобщиха, че вицепрезидент Виткро Майгуров сам се е отказал от правото да поеме оперативните функции на президента. До приключване на разследването тази роля ще бъде заета от вицепрезидента и отговорник по финансовите въпроси Клауд Лайстнер. С функциите на генерален секретар ще се заеме изпълнителният директор Мартин Кюхенмайстер. \"Изпълнителният борд на IBU приема случая изключително сериозно и продължава да работи в съответствие с най-високите стандарти за добро управление и прозрачност\", завършва изявлението на Международния съюз по биатлон.", "date": "2018.04.12", "title": "Световният биатлон остана без президент и генерален секретар заради допинг разследване"}
{"url": "https://www.dnevnik.bg/sport/2018/04/12/3161746_hamiltun_i_verstapen_se_pomiriha_sled_incidenta_v/", "text": "Световният шампион във Формула 1 Люис Хамилтън и пилотът на \"Ред бул\" Макс Верстапен си стиснаха ръцете в знак на помирение. В последните дни напрежението между двамата се повиши след инцидента в  Гран при на Бахрейн в неделя . Тогава Хамилтън заяви, че рискованото каране на 20-годишния му съперник е опасно за другите пилоти. Двамата се сблъскаха още във втората обиколка заради агресивно изпреварване на Верстапен, като след инцидента пилотът на \"Ред бул\" отпадна със спукана гума и повреда в скоростната кутия. \"Тъкмо му стиснах ръката и се държах, сякаш казвам: \"Виж, съжалявам за последното състезание\". Независимо дали е негова грешка или моя, тя остава в миналото. Да се надяваме, че този знак на уважение значи много и ще помогне да затворим страницата и да продължим напред\", каза Верстапен преди надпреварата в Китай на 15 април. Малко преди помиряването пилотът на \"Ред бул\" показа друго настроение, като не беше доволен от коментарите на Хамилтън. Верстапен заяви, че световният шампион е взел най-лесното решение с обвиненията си за  неопитността  на холандеца. 33-годишният британец разясни, че се е опитал да даде съвет в ролята си на по-опитен състезател. Верстапен беше категоричен, че не мисли да променя агресивния си стил на каране. \"Защо трябва да променям нещо? Просто се опитвах да направя изпреварване. Не разбирам защо всички са заинтересовани от темата, след като такива неща са част от състезанията\", каза още пилотът на \"Ред бул\".", "date": "2018.04.12", "title": "Хамилтън и Верстапен се помириха след инцидента в Бахрейн"}
{"url": "https://www.dnevnik.bg/bulgaria/2018/04/12/3161982_poslanikut_na_rusiia_pohvali_borisov_za_politicheskata/", "text": "Посланикът на Русия Анатолий Макаров похвали премиера Бойко Борисов за проявената \"политическа мъдрост\" при решението му  да не се гонят руски дипломати  заради отравянето на двойния агент Сергей Скрипал, съобщава \"Фокус\". В края на март след заседание на Съвета по сигурността към Министерския съвет министър-председателят заяви, че ще изчака повече доказателства по случая и чак след това може да се стигне до по-крайни действия. Според Макаров солидарността, която Великобритания е поискала от съюзниците си, е била реализирана чрез извиване на ръцете. \"Правителството на България е било подложено на същия натиск, на който са подложени и другите правителства. Знам това, но в случая България зае наистина претеглена позиция и Бойко Борисов прояви своята политическа мъдрост\", каза Макаров. Той добави, че Русия оценява високо позицията на България. По думите му страната е показала, че уважава руско-българските отношения и историята между двете държави. Макаров каза още, че семейство Скрипал биха били мъртви, ако наистина е използвано химическо бойно оръжие, защото то не се използва за сплашване. Той допълни, че за Русия отравянето на Сергей Скрипал не е терористичен акт срещу гражданин на страната, тъй като той имал двойно гражданство. Руският посланик уточни, че за посещение на президента Владимир Путин в България трябва да се почака още, тъй като в момента има кризисна ситуация в Сирия. Руският посланик взе участие в събитие, организирано пред паметника на Юрий Гагарин в Банкя по повод Деня на космонавтиката.", "date": "2018.04.12", "title": "Посланикът на Русия похвали Борисов за \"политическата мъдрост\" да не гони дипломати"}
{"url": "https://www.dnevnik.bg/sport/2018/04/12/3161972_fenovete_na_arsenal_shte_poluchat_ushanki_za_macha_s/", "text": "Привържениците на \"Арсенал\", които присъстват на мача с ЦСКА в Москва, ще получат ушанки като жест. На всеки от феновете на лондонския отбор ще бъде връчена традиционната руска шапка при влизането на стадиона тази вечер, съобщава ТАСС. Според информацията се очаква запалянковците да са около 100. Връчването на ушанките ще е част от акцията \"Джентълфен\" (Gentlefan), организирана за пръв път през февруари 2017 г. Тогава руснаците приветстваха с \"Добре дошли\" привърженици на \"Манчестър юнайтед\" в Ростов на Дон, като им дадоха одеяла, за да се предпазят от студа. Подобни действия имаше и месец по-късно по време на приятелската среща между Русия и Кот д'Ивоар в Краснодар. Тогава около 200 студенти от Африка бяха поканени да гледат мача безплатно, а преди срещата бившата звезда Алексей Смертин пи чай с тях от самовар. Акцията продължи с още няколко събития, като стремежът на руснаците е да покажат гостоприемството си. ЦСКА приема \"Арсенал\" в реванш от четвъртфиналите в Лига Европа. Миналата седмица  англичаните спечелиха с 4:1 .", "date": "2018.04.12", "title": "Феновете на \"Арсенал\" ще получат ушанки за мача с ЦСКА в Москва"}
{"url": "https://www.dnevnik.bg/sport/2018/04/12/3161674_martin_choi_zapochva_motosezona_s_nadejda_za_po-malko/", "text": "Българският мотоциклетист Мартин Чой изрази увереност за силно представяне през сезона. Пилотът на \"EKO BMW Motorrad Racing Team\" се надява на повече късмет в състезанията, което да му позволи да се бори за призови класирания. И през този сезон надпреварата \"24-те часа на Льо Ман\" е приоритет за Чой. Преди година  отборът на българина не успя да завърши надпреварата  заради технически проблеми с мотоциклета. \"Не искам да давам предварителни прогнози. Състезанието е изключително тежко и може да се случи абсолютно всичко. Надявам се да няма дъжд\", заяви Чой. Надпреварата на френската писта, която е втори кръг от световния шампионат по издръжливост, ще се проведе на 21 и 22 април. В средата на септември Чой и съотборниците му Фабрицио Лай, Карел Ханика и Джулиан Майер завършиха пети на пистата \"Бол Д'ор\".  Чой допълни, че програмата на състезанията през сезона ще му позволи да участва едновременно на републиканското първенство, европейския и световния шампионат по издръжливост. \"Състезателната ми програма за този сезон е доста интензивна. За мой късмет тази година шампионатите не се застъпват и няма да ми се налага да пропускам състезания и да губя точки. Чувствам се много добре подготвен и вярвам в останалите пилоти от отбора ни, така че като цяло имам добро предчувствие за предстоящия сезон\", заяви Чой преди състезанието на пистата \"Серес\" през уикенда. Промени при мотоциклета му има единствено при доставчика на гуми. От новия сезон японската компания \"Бриджстоун\" ще замени \"Пирели\".", "date": "2018.04.12", "title": "Мартин Чой започва мотосезона с надежда за по-малко технически проблеми"}
{"url": "https://www.dnevnik.bg/evropa/2018/04/12/3161992_polsha_planira_da_poharchi_88_mlrd_dolara_za_po-chisto/", "text": "Премиерът на Полша Матеуш Моравецки съобщи, че правителството планира да похарчи до 8.8 млрд. долара до 2028 година за по-чисто отопление като част от усилията да се пребори със смога, предаде \"Асошиейтед прес\", цитирана от БТА. Моравецки говори по темата днес на правителствена комисия, натоварена с борбата срещу замърсяването на въздуха чрез нова програма \"Спрете смога\". Според Световната здравна организация 33 от 50-те най-замърсени градове в Европа са в Полша. Сред тях са Варшава, Краков и в южната част на Силезия, района за добив на каменни въглища.  Замърсяването на въздуха  достига  най-високото си ниво през зимата , когато домакинствата използват евтини горива или дори отпадъци за отопление. Правителството иска да съфинансира изолацията на жилищата и закупуването на по-чисти системи за отопление с надеждата така значително да намалее замърсяването. Полша е домакин на конференцията на ООН за климата през декември.", "date": "2018.04.12", "title": "Полша планира да похарчи до 8.8 млрд. долара за по-чисто отопление"}
{"url": "https://www.dnevnik.bg/video/novinite_na_bnt/2018/04/12/3162070_video_drugite_novini/", "text": "  И данните на Марк Зукърбърг се оказаха източени Еврокомисията забранява нелоялните търговски дейности Започва проект за разделно събиране на дрехи Сцена, заснета за 55 дни в \"Игра на тронове\" Започва Master of Art Дисиденти с покана от Кан.", "date": "2018.04.12", "title": "Видео: Другите новини"}
{"url": "https://www.dnevnik.bg/photos/2018/04/12/3162161_snimka_na_denia_dnes_e_jeliaz_utre_moje_da_sum_az/", "text": "Десетки хора дойдоха днес пред Съдебната палата в София, за да изкажат подкрепа и солидарност с Желяз Андреев, търсен от САЩ във връзка с водено разследване от властите във Флорида срещу 11 души по обвинения, че са нарушили ембаргото за търговия със Сирия.", "date": "2018.04.12", "title": "Снимка на деня: Днес е Желяз, утре може да съм аз"}
{"url": "https://www.dnevnik.bg/bulgaria/2018/04/12/3162162_spas_vasilev_se_sporazumia_s_prokuraturata/", "text": "Спас Василев, сочен за Александър Николов, се споразумя с прокуратурата и ще лежи месец в затвора. Съдът одобри споразумението с наказание от седем месеца затвор. Шест от тях Василев вече е прекарал в ареста, затова той ще остане общо още месец в затвора. Това се случи на днешното първо и единствено заседание по делото. То трябваше да бъде разпоредително, но защитата на Василев и държавното обвинение успяха да постигнат споразумение. Освен това Спас Василев е заплатил на двамата потърпевши, които според обвинението той е измамил, щетите от 1900 лева. Василев беше пратен на съд в края на март след като чрез профила в социалните мрежи \"Александър Николов\" измамил десетки със самолетни билети, техника и други дребни услуги. Той е в ареста от октомври миналата година и досега нито веднъж не е искал промяна на мярката му за неотклонение. Стотици хора се оплакаха, че са били измамени от него с оферти за евтини самолетни билети до различни дестинации. Оказа се, че почти никой не го е виждал на живо, но фейсбук профилът му с фалшиви снимки и самоличност беше изключително популярен. Оттам е минавала и основната част от комуникацията. След няколко дни шум в медиите Василев, който е от Кочериново, сам се предаде в ГДБОП, а оттам обявиха, че от месеци работят по случая. Използваните от него снимки се оказаха на французина  Александър Мартинез, работещ за компанията \"Ер Франс\" . Кой е Спас Василев четете  тук . В Софийската районна прокуратура се водят още две досъдебни производства срещу Василев, отново за извършени от него измами, пострадали от които са много хора. По тези дела разследването продължава, увериха в края на март от държавното обвинение.", "date": "2018.04.12", "title": "Спас Василев се споразумя с прокуратурата (допълнена)"}
{"url": "https://www.dnevnik.bg/evropa/2018/04/12/3161562_germancite_hvurliat_starite_dizeli_bulgarite_im_se/", "text": "Страхът от  евентуални забрани за пътуване  с дизелови автомобили из германските градове и надеждите за \"премии за бракуване\" или \"екологични премии\", появили се след дизеловия скандал, предизвикват несигурност сред германските шофьори, пише списание \"Фокус\". Собствениците на дизелови автомобили се чудят дали да се разделят с колите си. Всъщност голяма част вече са го направили - най-вече притежателите на по-стари дизелови автомобили. Тенденция, която се усеща не само в Германия, но и в  други западноевропейски страни . И покрай която източноевропейските страни и Африка се пълнят със стари дизели от Западна Европа. Според европейското екологично сдружение Transport & Environment (T&E) през 2017 година само в България са внесени над 100 000 стари автомобила от Западна Европа. 35 000 от тях са били дизелови, като всяка втора кола е била по-стара от десет години. Над една четвърт (27%) от внесените в България дизелови автомобили са дошли от Германия. А най-много от Италия (63%). Сред италианците все още не се е формирало сериозно антидизел движение, но пък  Рим възнамерява да наложи  в близко бъдеще забрана за пътуване с дизелови автомобили из улиците на града. От T&E са изчислили, че изхвърляните в атмосферата азотни оксиди при внесените през 2017-а в България дизелови автомобили надхвърлят 12 пъти допустимите европейски норми за нови автомобили. Освен това старите дизели в България не са снабдени серийно с филтър за твърди частици, съобщава сдружението, цитирано от ДПА. Германия: търговията със стари дизели Списание \"Фокус\" описва обичайната практика в търговията със стари коли в Германия. По-старите дизелови автомобили - до Евро 3 включително, обикновено биват предавани за скрап, тъй като удостоверението за бракуване е необходимо за получаване на съответната премия. Преди да бъдат унищожени, от колите обикновено биват изваждани части, които все още са годни за употреба. Един търговец от Долна Саксония обаче признава пред списанието, че \"много търговци междувременно нямат място за складиране на частите от старите дизели и автомобилите отиват директно в пресата задно с кожения салон и навигационната ситема\". Онези дизели, които не биват предавани за скрап, обикновено поемат към Източна Европа или към Африка. В Германия търговците се наемат да продават само онези стари дизели, които са изминали малко километри и отговарят минимум на Евро 4. Въздухът на Изток - все по-мръсен? В Германия замърсяването на въздуха бележи спад от години. Само на някои места изхвърляните азотни оксиди надвишават допустимите горни граници. Въпреки това може да възникне парадоксалната ситуация, при която Германия и други европейски страни да прехвърлят своите стари дизели в по-бедните членки на ЕС, посочва \"Фокус\". \"Много от старите дизели на западноевропейците попадат в Средна и Източна Европа. По този начин проблемите със замърсяването на въздуха в ЕС не се рeшават, а се изнасят. Така \"желязната завеса\" на качеството на въздуха в Европа става все по-тежка\", изтъкват експертите от Transport & Environment. Над 13 000 жертви на година в България \"Повечето от изнесените в Източна Европа дизелови автомобили са на възраст над десет години и не са оборудвани с филтър за твърдите частици. А поради това те изхвърлят в атмосферата големи количества фини прахови частици, за които е установено, че предизвикват ракови заболявания. Статистически погледнато, фините прахови частици предизвикват всяка година смъртта на над 13 000 души в България\", твърдят експертите от Т&E. Независими експерти обаче смятат, че подобни статистики не разкриват цялата истина, тъй като не включват информация за това дали замърсяването на въздуха не е повлияно по-силно от други фактори. Факт е, че големият брой стари дизелови автомобили и преди всичко тези без филтър за твърди частици няма да подобри качеството на въздуха в големите източноевропейски градове. Точно обратното. При внесените през 2017 година в България стари автомобили изхвърляният отровен азотен окис, който е в основата на скандала \"Дизелгейт\", е 1300 мг/км. Само за сравнение: при новите автомобили допустимата норма е 80 мг/км, посочват експертите от Transport & Environment. Въпреки това източноевропейците сигурно ще се радват на евтините дизелови автомобили от Германия и другите западноевропейски страни, посочва \"Фокус\". На темата за износа на стари дизелови автомобили в България се спират и много други немскоезични издания. А най-често срещаното заглавие гласи: \"Хиляди мръсни дизели заминават за Източна Европа\".", "date": "2018.04.12", "title": "Германците хвърлят старите дизели. Българите им се радват."}
{"url": "https://www.dnevnik.bg/sviat/2018/04/12/3162149_trump_obiavi_che_sreshtata_mu_s_kim_chen-un_se/", "text": "Точно в момента\" се уговарят срещите между американския президент Доналд Тръмп и севернокорейския лидер Ким Чен-ун, каза самият Тръмп, цитиран от \"Ройтерс\". \"Мисля, че ще е чудесно. Мисля, че ще започнем с много уважение и ще видим какво ще стане,\" каза президентът пред репортери. С думите му идва и потвърждение, че Белият дом подготвя подобна среща,  която Тръмп прие , но не беше известно дали тя действително ще се състои. Очаква се двамата да разговарят лично през май, но Тръмп не даде сигнал кога точно може да се случи. Досега двамата водеха  остър задочен диалог , който от страна на Пхенян се случваше през севернокорейската информационна агенция, а от американска - предимно  през профила на държавния глава  в \"Туитър\". Тръмп също така благодари на Китай за помощта, оказана \"по границата със Северна Корея\". В края на миналия месец Ким направи  първото си посещение в чужбина , откакто е на поста, като пропътува с влак разстоянието до Пекин и  се срещна с президента  Си Цзинпин и други китайски представители.", "date": "2018.04.12", "title": "Тръмп обяви, че срещата му с Ким Чен-ун се подготвя и ще е \"чудесна\""}
{"url": "https://www.dnevnik.bg/sport/2018/04/12/3162179_voleibolistite_na_neftohimik_trugnaha_s_dramatichna/", "text": "Волейболният шампион \"Нефтохимик\" направи успешна първа стъпка към защита на титлата. Съставът от Бургас се наложи с 3:1 (25:23, 25:17, 22:25, 29:27) срещу ЦСКА в драматичен първи мач от финала в първенството. Домакините съумяха да излязат от много трудно положение и да избегнат мачът да стигна до тайбрек. Воденият от Найден Найденов отбор преодоля и собствените си колебания и огромния брой грешки на начален удар, за да стигне до победата. Тя дойде след успех в ключовите разигравания и обрат от 21:24 в четвъртата част. \"Нефтохимик\" допусна 38 грешки, като цели 28 от тях бяха на сервис. \"С толкова грешки е случайност, че спечелихме. Ако утре направим отново толкова грешки, със сигурност ще загубим\", каза пред \"Диема спорт\" Валентин Братоев, който направи от начален удар решителните последни две точки. Първият гейм беше оспорван, като домакините бъркаха много често на сервис. В края ЦСКА допусна две грешки и отстъпи с 23:25. Във втората част \"Нефтохимик\" игра убедително и увеличи преднината си. Червените се представиха по-добре в третия гейм, като този път използваха възможностите си. Те бяха на крачка да изравнят след нов силен гейм. В четвъртата част воденият от Александър Попов отбор поведе с 21:16, а след това и с 24:21. Тогава сервисът на \"Нефтохимик\" сработи, а при ЦСКА се получи колебание. Серия на Валентин Братоев донесе обрат и победа след 29:27. Вторият мач от серията е в петък отново в Бургас. Следващата седмица финалът се мести в София, като се играе до три победи.", "date": "2018.04.12", "title": "Волейболистите на \"Нефтохимик\" тръгнаха с драматична победа срещу ЦСКА във финала"}
{"url": "https://www.dnevnik.bg/sport/2018/04/12/3162027_taisun_fjuri_shte_se_zavurne_na_ringa_s_mach_na_9_juni/", "text": "Бившият световен шампион в тежка категория Тайсън Фюри обяви завръщането си на боксовия ринг. 29-годишният състезател ще се бие на 9 юни в \"Манчестър арена\", като съперникът му предстои да бъде обявен. Фюри се завръща на голямата сцена след пауза от близо две години и половина. За последно британецът победи Владимир Кличко на 29 ноември 2015 г. и взе титлите от IBF, WBA, WBO и IBO. Тогава украинецът активира клаузата в договора за реванш, който беше отлаган два пъти от Фюри и не се състоя. Британецът беше обвинен в употреба на допинг през юни 2016 г., като призна, че е  взимал редовно кокаин, за да се бори с депресия . Забавеното решение по обвинението на Антидопинговата агенция на Великобритания (UKAD) доведе до спор между организацията и боксьора. В края на 2017 г.  двете страни се споразумяха за двегодишно наказание  със задна дата. Това отвори вратите пред Фюри, който успя да си върне и лиценза за участие в мачове. Той неколкократно е заявявал желанието си да се боксира с настоящия световен шампион в тежка категория Антъни Джошуа. Фюри дори се закани,  че до лятото ще е готов да се изправи  срещу сънародника си.", "date": "2018.04.12", "title": "Тайсън Фюри ще се завърне на ринга с мач на 9 юни"}
{"url": "https://www.dnevnik.bg/photos/2018/04/12/3161822_fotogaleriia_svetovnite_snimki_na_denia_-_12_april/", "text": "Деца - вътрешни мигранти в Демократична република Конго, чакат за храна в бежански лагер.", "date": "2018.04.12", "title": "Фотогалерия: Световните снимки на деня - 12 април"}
{"url": "https://www.dnevnik.bg/evropa/novini_ot_es/2018/04/12/3162180_komisiia_v_evroparlamenta_iska_sankcii_za_ungariia_za/", "text": "Комисия на Европейския парламент заяви, че правителството на Унгария трябва да бъде санкционирано за подкопаване на демокрацията и върховенството на закона, съобщи БТА. Комисията за граждански свободи, правосъдие и вътрешни работи препоръча задействане на дисциплинарна процедура, която може да доведе до загуба на правото на глас на Унгария в Европейския съвет. Става дума  за чл. 7 от Договора за ЕС , по който вече беше предупредена Полша след като постави съдилищата си под правителствен контрол. Инициативата идва веднага след като министър-председателят Виктор Орбан спечели трети пореден мандат с победата си на изборите в неделя. Текстът, изготвен от холандката Джудит Сарджентини от групата на Зелените, показва загриженост за независимостта на съдебната система, корупцията, свободата на изразяване, правата на ромите и еврейските малцинства и бежанците, допълва \"Политико\" Сарджентини, която е докладчик в разследването, заяви, че правителството на Орбан \"отново и отново подкопава независимостта на съдебната система, свободата на медиите и основните права на гражданите\". . Тъй като е слабо вероятно след изборите правителството да промени линията си, \"съветът трябва да задейства процедура сега\", каза Сарджентини. Полша стана първият член на ЕС, получил през декември предупреждение, че е в риск от нарушаване на законодателството на ЕС. Тогава Орбан обяви, че Будапеща  ще блокира всяко действие  за лишаване на Варшава от право на глас.", "date": "2018.04.12", "title": "Комисия в Европарламента иска санкции за Унгария за подкопаване на демокрацията"}
{"url": "https://www.dnevnik.bg/sport/2018/04/12/3162169_barselona_napravi_vajna_stupka_kum_modernizaciiata_na/", "text": "\"Барселона\" постигна ключово споразумение с градския съвет за плановете си за реконструкцията на \"Камп ноу\". Сега следват нови две стъпки - получаване на разрешение от общинския съвет, а след това и с каталунското правителство. \"Това е проект, който ще бележи бъдещето на нашия клуб. Но също така това е водещ проект за района и за града\", посочи президентът на \"Барселона\" Хосеп Мария Бартомеу. Той описа проекта като \"балансиран\". По думите му той ще предостави на клуба и на града това, от което имат нужда. \"Можем да кажем, че \"Камп ноу\" ще се превърне от затворен обект в отворен и приветлив за хората със зелени площи\", добави Бартомеу. Плановете са поетапно за пет години \"Барселона\" да модернизира съоръжението и да изгради нови съоръжения около него. Преди две години  от клуба представиха проекта , според който капацитетът на \"Ноу камп\" ще се увеличи до 105 хиляди. Очакванията са инвестицията да е 600 млн. евро.", "date": "2018.04.12", "title": "\"Барселона\" направи важна стъпка към модернизацията на \"Камп ноу\""}
{"url": "https://www.dnevnik.bg/bulgaria/2018/04/12/3162037_sudut_ne_osvobodi_ot_aresta_ioan_matev_podsudim_za/", "text": "Софийският градски съд започна да гледа по същество делото срещу Йоан Матев, който е подсъдим за  убийството на Георги Игнатов  през юли 2015 година. Съдът не уважи искането на Матев да напусне ареста, където той е задържан от февруари миналата година. Днес пред съда бяха разпитани трима свидетели, родителите на жертвата - Валентин и Албена Игнатови, които са частни обвинители и граждански ищци. Пред съда застана и приятелката на Георги Игнатов - Лора Крашевска. На следващото заседание ще бъде разпитан братът на Матев, който е основният свидетел на прокуратурата. Георги Игнатов беше намерен нашушкан на пейка в Борисовата градина в началото на юни 2015 година. Малко след това полицията разпространи запис, на който се вижда тичащ младеж в района на местопрестъплението, за когото се предполагаше, че е извършителя. Матев беше задържан през февруари 2017 година, а ножът, с който се смята, че е убит Игнатов, беше  открит близо до местопрестъплението в хода на разследването . В рамките на досъдебното производство се разбра, че  по оръжието не са открити биологични следи  и затова не може да се установи категорично, че именно Матев го е използвал. Опит за нова версия Защитата на Матев (той се яви с трима адвокати, защитник е и майка му) се опита да насочи към предполагаем друг извършител на убийството - Марио Митев, с когото Георги Игнатов е имал напрежение и то ден преди престъплението. Според показанията на Атанас Колев, който не познава нито жертвата или подсъдимия, Митев е бил изключен от училището, след като е набил техен съученик, заедно със свои приятел. Колев заяви, че Митев му прилича на момчето от записа, разпространен от полицията дни след убийството. Тъй като бил също висок и с брада, макар Митев да бил едър, за разлика от момчето от записа. Прочетени бяха показанията на Колев от досъдебното производство, защото те противоречаха на казаното от него днес в залата. Пред разследващите той е заявил, че момчето от записа, не е Марио Митев. Пред съда, той обясни противоречието с това, че тогава е видял снимката само няколко пъти, а след разпита пред органите на досъдебното производство имал шанс да я гледа многократно. На въпрос на \"Дневник\" от прокуратурата заявиха, че първата теза на разследващите за евентуален извършител на убийството е била насочена към Марио Митев, заради недоразумението между него и жертвата предишния ден. Но прокуратурата я е отхвърлила с категоричност, защото Митев имал \"алиби\". Приятелката на Георги Игнатов - Лова разказа пред съда, че след убийството съученичка на Йоан Матев е подала информация, че в деня на убийството обвиняемият е закъснял за училище, преоблякъл се. След това започнал да отсъства дълго време, а като се завърнал външният му вид бил променен, а той не комуникирал със съучениците си. По делото показания ще дадат общо 47 свидетели.", "date": "2018.04.12", "title": "Съдът не освободи от ареста Йоан Матев, подсъдим за убийството в Борисовата градина"}
{"url": "https://www.dnevnik.bg/bulgaria/2018/04/12/3162192_muj_ot_armenski_proizhod_izrasul_v_bulgariia_e/", "text": "                        23-годишен мъж от арменски произход, който живее в България от 6-месечна възраст и приема българския език за майчин, е приравнен от МВР към нелегалните мигранти, пратен е в Центъра за задържане в Бусманци и е убеждаван от властите да замине за Армения, където никога не е живял и няма роднини. Случаят беше представен пред БНР от потърпевшия с малко име Нарек и от адвоката му Диана Радославова, директор на за правна помощ \"Глас в България\". Радославова поясни, че младият мъж е задържан на основание новия институт за краткосрочно задържане, въведен в Закона за чужденците през 2017 година, въпреки че случаят му е известен на миграционните власти, знае се къде живее, с какви документи е, с какво семейно положение. Той е бил спрян от полицаи по време на пътуване от София към Перник през великденските празници. Установено е, че няма лични документи в себе си и въпреки че е обяснил сложния казус със статута си, неуреден от години, е счетен за нелегално пребиваващ. Първоначално Радославова е предположила, че става дума за недостатъчно добра комуникация между различните звена в структурата на МВР заради празниците, но вече смята, че \"това по-скоро вече се дължи на инертно прилагане на небалансирана миграционна политика, която, за съжаление, в България е основана единствено на разбирането за защита на границите, извеждания с пълна липса на мисъл за регулярна имиграция, за интеграция, за цялостния аспект на миграционните потоци\". В Центъра в Бусманци се провеждат интервюта с младежа с цел да бъде убеден да се завърне в Армения, където никога не е живял и няма роднини. Ако се върне в Армения, би трябвало да отбие и военната си служба. Нарек обаче не знае арменски и смята за майчин език българския. Той разказа, че е пристигнал в България със свои роднини на 6-месечна възраст. Цялото му семейство има документи за пребиваване в България, но не и той като властите през всичките години не са уредили статута му. Завършил е основно училище и техникум в Перник. Днес обаче няма право да шофира, защото заради липсата на документи не може да му бъде издадена шофьорска книжка. Това става на фона на подписана двустранна спогодба за заетост с Армения, откъдето България се готви да внася работна ръка, подчерта адвокат Радославова. След като през 2017 година е бил въведен институтът на лице без гражданство в Закона за чужденците, Нарек е подал молба за получаване на такъв статут в дирекция \"Миграция\", но такъв му е бил отказан. В момента адвокат Радославова и младежът обжалват, а заседанието е насрочено за юни. Краткосрочното настаняване в Бусманци е за 30 дни.", "date": "2018.04.12", "title": "Мъж от арменски произход, израсъл в България, е набеден от МВР за нелегален мигрант"}
{"url": "https://www.dnevnik.bg/sport/2018/04/12/3162191_infantino_potvurdi_che_investitori_iskat_razshiriavane/", "text": "Президентът на ФИФА Джани Инфантино потвърди, че компании имат интерес да подкрепят разширяването на световното клубно първенство. Той обаче не коментира информациите, че  таен консорциум е предложил 25 млрд. долара за правата на този и още един турнир . Преди дни \"Ню Йорк таймс\" и \"Файненшъл таймс\" обявиха, че предложението е направено пред Инфантино, а той го е представил пред изпълнителния борд на ФИФА в Богота през март. \"Две години обсъждаме идеята за световно клубно първенство с 24 отбора с по-голямо уважение към международния календар и с по-малко мачове\", заяви Инфантино по време на годишното заседание на футболната конфедерация на Южна Америка (Конмебол). По думите му във ФИФА са проучили възможностите. \"Искаме да направим нещо, което хората харесват. Има компании, които са заинтересовани, а това е добър знак. Въпросът не е дали трябва да направим по-значимо световно клубно първенство, а защо не сме го направили вече. Време е да го направим\", каза президентът на ФИФА. По-рано през деня от УЕФА обявиха, че Инфантино е разкрил в Богота, че има предложение за правата на някои турнири. Заради липсата на представени детайли от страна на ФИФА, европейският футболен съюз предпочете да не коментира темата. В сегашния си формат световното клубно първенство се провежда всяка година със седем отбора. Шампионите на Европа и Южна Америка, които са фаворити, се включват направо в полуфиналите.", "date": "2018.04.12", "title": "Инфантино потвърди, че инвеститори искат разширяване на световното клубно първенство"}
