{"url": "http://www.dnevnik.bg/sport/2017/08/19/3027330_tanak_uvelichi_avansa_si_na_rali_germaniia_liderut_v/", "text": "Естонецът  От Танак  увеличи аванса си на рали \"Германия\", 10-и кръг от световния шампионат. Пилотът на \"Форд\" за втори ден показа най-добро каране и се предпази от катастрофи и технически проблеми. Танак има преднина от 21.4 секунди пред Андреас Микелсен със \"Ситроен\", която нарасна сериозно при преминаването на деветте етапа в съботния ден. До обяд норвежецът се държеше на минимална дистанция, като дори успя да върне 1.5 секунди на Танак в етапа Панцерплат. В края на деня обаче Микелсен допусна грешка и се завъртя, заради което изгуби близо 15 секунди, а от там дойде и солидното му изоставане. Драма имаше с лидера в световния шампионат Тиери Ньовил. Звездата на \"Хюндай\", който се изравни в класирането със Себастиен Ожие след  рали \"Финландия\" , а в Германия дори водеше за кратко беше спрян от проблем в окачването. Още в първата скоростна отсечка за деня Ньовил счупи задното ляво колело: \"Сякох един завой доста повече, отколкото трябваше и се чу много силен удар. Веднага ми стана ясно, че сме счупили окачването. Много съжалявам, защото бях бърз\", каза белгиецът. Неговото отпадане даде голям шанс на съперника му  Ожие . Той се изкачи на трето място, като след грешката на Микелсен е само на 8 секунди зад него. \"Държа добър ритъм и се чувствам отлично в колата. Не знам обаче дали си струва да рискувам, за да взема с три точки повече. Мисля да чакам до пауър стейджа\", каза Ожие. Проблемите продължиха и за Яри-Мати Латвала. Звездата на \"Тойота\", който имаше дефект в двигателя и изгуби мощност в петък, в събота се оплака от проблем с ръчната спирачка: \"Просто не работи, а по тези обратни завой е много трудно без ръчна спирачка\". Латвала се движи седми на огромно изоставане, но показа страхотна скорост в събота, печелейки няколко етапа. Това му дава големи шансове за пауър стейджа, който да му позволи да вземе ценни точки. В неделя предстоят четири скоростни отсечки – по две преминавания на Лосхайм ам зее и Санкт Венделер ланд, с обща дължина почти 52 км. ", "date": "2017.08.19", "title": "Танак увеличи аванса си на рали \"Германия\", лидерът в шампионата отпадна"}
{"url": "http://www.dnevnik.bg/sport/2017/08/19/3027230_manchestur_junaited_niama_spirka_razgromi_i_suonzi/", "text": "\"Манчестър юнайтед\" записа втора поредна победа с 4:0 от началото на сезона във Висшата лига. След като разгромиха на собствен терен  \"Уест хем\" преди седмица , \"червените дяволи\" сториха същото и със \"Суонзи\" като гост. Освен резултата, развитието на мача беше абсолютно същото - тимът на Моуриньо игра икономично и пресметливо, като реализира три гола в последните девет минути. Секунди преди почивката точен беше Ерик Баи, а през втората част попаденията вкараха Лукаку, Погба и Марсиал. Освен, че записва две поредни разгромни победи, \"Юнайтед\" затвърждава и сериозния си прогрес през 2017 г. Това е 13-ият мач на тима, в който той запазва суха мрежа във Висшата лига през годината. \"Постигнахме много добър резултат с чиста мрежа, което е най-важното. Трябва да продължаваме по същия начин, да сме концентрирани и да не мислим, че тези две победи ни гарантират нещо. Бях малко нервен и играта преди почивката не ми вървеше\", каза след двубоя Пол Погба. Двубоят започна повече от обещаващо, след като двата тима си размениха по една сериозна опасност, преди да изминали и пет минути. Джордан Аю изненада гостите, нахлувайки отляво и центриране с външен фалц прати топката в гредата, за късмет на Де Хеа. \"Юнайтед\" отговори с опасен пробив на Мхитарян, който обаче беше спрян от защитата на \"лебедите\". Постройката на \"Суонзи\" с трима централни защитници, която те изпробваха в края на мача със \"Саутхемптън\" преди седмица определено затрудни \"Манчестър юнайтед\". Тимът на  Жозе Моуриньо  съвсем очаквано притежаваше топката, но действаше с нея много далеч от вратата на Лукаш Фабиански. Пол Погба се прибра дълбоко, за да може да организира играта и да помага на Неманя Матич, но това лиши \"червените дяволи\" от креативност в атака. За капак на французина не му спореше, като той си изкара глупав жълт картон, а след това рискуваше и изгонване, заради опасно влизане в краката на Олсон. \"Юнайтед\" отговори с греда на Фил Джоунс, който се извиси след корнер. В 36-ата минута Алфи Моусън изведе неволно Рашфорд, но младата звезда на \"Юнайтед\" не се възползв от този подарък, опитвайки елементарно да прехвърли Фабиански. В самия край на първата част \"червените дяволи\" стигнаха до гол, въпреки че не играха добре. Погба стреля с глава след корнер. Фабиански успя да закачи топката, само колкото да я отбие в гредата, но нямаше шанс при добавката на Ерик Баи. Ромелу Лукаку остана изолиран през първото полувреме, като игра само 10 пъти с топката и не застраши вратата на \"Суонзи\". Попадението преди почивката вдъхна още по-голямо самочувствие на \"червените дяволи\", които действаха с много повече спокойствие. Тимът на Жозе Моуриньо контролираше умело топката и не оставяше много празни пространства в собствената си половина. Най-добрите положения за \"Суонзи\" бяха след корнери, когато високите Бартли, Ейбръхам и Моусън имаха превес. След 65-ата минута мениджърът на \"лебедите\" Пол Клемънт направи две смени, като промени схемата от 3-5-2 на 4-2-3-1, но това донесе обратен ефект. Играта на \"Суонзи\" тотално се разстрои и домакините изгуби центъра, благодарение на който държаха \"Юнайтед\" далеч от вратата си. В края на мача \"червените дяволи\" се развихриха и за \"Суонзи\" стана страшно, като в рамките на три минути домакините пуснаха три гола. В 81-ата минута Лукаку довърши домакините с втори гол. Белгиецът беше намерен непокрит от Мхитарян в наказателното поле и с левия крак порази целта. Той стана и петия футболист на \"Юнайтед\" в ерата на Висшата лига след  Златан Ибрахимович , Антони Марсиал, Федерико Македа и Луи Саха, който вкарва в първите си два мача за тима. Точно 78 секунди след попадението на Лукаку, Пол Погба се разписа, след като технично прехвърли Фабиански, а в 84-ата минута златната резерва Марсиал вкара във втори пореден двубой. \"Юнайтед\", който не беше побеждавал толкова убедително от няколко години записа две поредни победи с по 4:0. В источески план това е едва втория случай от 110 години насам, при който \"червените дяволи\" отбелязват четири или повече гола в първите си две срещи за сезона.", "date": "2017.08.19", "title": "\"Манчестър юнайтед\" няма спирка, разгроми и \"Суонзи\""}
{"url": "http://www.dnevnik.bg/analizi/2017/08/19/2992182_10_problema_na_lgbti_horata_v_bulgariia/", "text": "Ежегодното провеждане на гей парад в София всеки път предизвиква противопоставяне в обществото по въпроса дали е редно хора да демонстрират своята нетрадиционна сексуална ориентация. Най-честият аргумент на противниците на провеждането му е, че еднополовата любов в България не е забранена и на практика няма нужда от такива демонстрации. Но хомосексуалните хора в у нас и по света всеки ден се сблъскват с проблеми, за които представителите на мнозинството често не подозираме. Ето 11 от тях.  Чл. 46 от Конституцията на Република България определя брака като \"доброволен съюз между мъж и жена\". Така върховният закон в страната отнема правото на еднополовите двойки да сключват брак - основно право, от което може да се възползва мнозинството от гражданите в страната. Това означава, че Конституцията пряко дискриминира хората с нетрадиционна сексуална ориентация. За разлика от други общества, където на еднополовите двойки е разрешено поне да сключват граждански съюзи, чрез които да легитимират любовта си пред закона, живеещите в България нямат и това право.  Всъщност конституциите на повечето източноевропейски страни определят брака като съюз между мъж и жена. Така е още в Сърбия, Черна гора, Хърватия, Унгария, Словакия, Полша, Молдова, Украйна, Беларус, Латвия и Литва. В две от тях обаче на еднополовите двойки е разрешено да сключват граждански съюзи – Хърватия и Унгария. Граждански съюзи между хора от един и същи пол са разрешени още в Гърция, Кипър, Италия, Словения, Австрия, Германия, Швейцария, Чехия, Андора и Лихтенщайн.  Право да сключат брак имат еднополовите двойки във всички страни от Скандинавия и Западна Европа – Дания, Норвегия, Швеция, Финландия, Обединеното кралство (с изключение на Северна Ирландия, където са разрешени само граждански съюзи), Ирландия, Исландия, Франция, Белгия, Холандия, Люксембург, Португалия и Испания.  Конституциите на Румъния, Босна и Херцеговина, Македония, Албания и Косово не определят брака като съюз между мъж и жена, но въпреки това в тези страни браковете между еднополови двойки не са разрешени. Еднополовите бракове далеч не са просто претенция. Невъзможността да сключат брак е предпоставка за още много проблеми, които възникват в живота на ЛГБТИ хората. И традиционно, и правно брачният партньор е най-близкият ни човек, с когото не просто живеем, а и градим всичко заедно. С нашите съпруги и съпрузи хората създаваме семейство, наемаме, купуваме и обзавеждаме жилище, купуваме си автомобил или вила извън града, притежаваме бизнес и т.н. При внезапна смърт и при липса на брак и завещение, наследници обикновено се явяват най-близките в правния смисъл роднини – майка, баща, братя, сестри, деца, племенници и т.н. Дори и наследството да бъде завещано предварително на най-близкия партньор, завещението лесно може да бъде оспорено в съда от други роднини.  Притежаваното от покойника автоматично се наследява от живия партньор и от децата му, когато е бил сключен граждански брак. Но поради невъзможността да сключат брак, много от загубилите своя партньор хомосексуални хора биват ощетени и на практика не могат да получат никакво наследство от своя най-близък човек, дори и техният принос да е бил голям.  Да си представим следната ситуация. Мъж и жена сключват брак и живеят цял живот заедно. Както винаги обаче, идва момент, в който единият от партньорите почива. Тогава живият партньор има право да получава 50% от пенсията на своя най-близък човек, докато самият той също е жив. Наследствената пенсия дава гаранция, че живият партньор няма да остане да живее в нищета, в случай че е разчитал на покойния му партньор да го издържа приживе. А ако в семейството има и учащи деца до 26-годишна възраст, те може да разчитат на още по-голям процент от месечната пенсия на покойника.  Но когато двойката е от двама мъже или от две жени, тогава по никакъв начин живият партньор не може да получава наследствена пенсия. При еднополовите двойки нито партньорът на покойника, нито съвместно отглежданите в тяхната връзка деца не биха могли да получават наследствена пенсия.  Независимо от това дали одобряваме или не осиновяването и отглеждането на деца от еднополови двойки, факт е, че такива семейства има и те отглеждат деца – понякога техни собствени, понякога осиновени. Освен проблемът, че в тези случаи децата в семейството не биха могли да получават наледствена пенсия от своя починал родител (освен в случаите когато децата са кръвни потомци на починалия) – тук се появява още един съществен проблем: че е твърде вероятно грижата за детето да бъде предоставена на друг роднина или на социалните служби, вместо на неговия най-близък жив човек. Така страда както детето, което бива откъснато от своето семейство, така и родителят. А семейството е опора, която е необходима на всяко дете и на всеки млад човек.  В българското общество трудно се намира работа по принцип. Още по-трудно е това начинание обаче за хората с различна от традиционната сексуална ориентация.  Според проучване, цитирано от неправителствената организация БХК, 62 процента от българите намират хомосексуалните връзки за нещо лошо. А близо 40 процента заявяват, че не желаят да работят в един офис с ЛГБТ хора. Тоест дори и такъв човек да успее да намери работа, твърде вероятно е отношението на колегите му към него да не бъде като към всички други. Вероятно е и неговото различие да се използва като оръжие срещу него.  Хомосексуалните хора често не получават разбиране от най-близките си хора. Нерядко тяхното различие става причина за кавги. Особено в по-малките населени места, където всички се познават, мнението на хората е много важно за семейството. И ако в семейството има член с нетрадиционна сексуална ориентация, твърде вероятно е не само той, а и други негови членове да бъдат обекти на подигравки и неуважение. Има дори случаи, в които хомосексуални мъже и жени сключват брак представител на противоположния пол, защото общественото мнение в малкия град е от важно значение за всички, като надали тези бракове носят повече щастие, отколкото проблеми.  Българският закон е такъв, че информация за здравословното състояние на пациента може да се предоставя само на брачния партньор и на най-близките му роднини. Невъзможността на хомосексуалните хора да сключат брак отнема правото на най-близкия партньор да получи информация за състоянието на най-близкия си човек. В някои случаи, когато например пациентът е хоспитализиран в безсъзнание след претърпян инцидент, това може да попречи дори и за спасяването на живота му. Например ако е нужно преливане на кръв, а партньорът му не е уведомен.  Когато пациентът не е в състояние да вземе важно решение сам, това право се преотсъпва на брачния партньор. Но това не е практически приложимо при еднополовите двойки, които нямат право да сключват брак.  В такива случаи решението се взема от майка, баща, брат или сестра. Но в някои случаи тези роднини може дълго време да не са били в добро отношение с пациента, например поради причината, че неговата сексуална ориентация не е традиционна. Нерядко родители се отричат от най-близките си и може да откажат всякакво съдействие дори и в много тежък момент. Така на практика пациентът може да се окаже без нито един близък човек, на когото да може да разчита да бъде плътно до него в много трудни моменти, като важните решения се оставят в ръцете на чиновници и лекари. Нападенията над ЛГБТ хора в България не са равностойни на престъпление от омраза. Това на практика означава, че според Наказателния кодекс когато хомосексуален човек бъде нападнат поради сексуалната му ориентация, престъплението няма да бъде квалифицирано като \"престъпление от омраза\", както например е в случаите, когато то е извършено поради различния етнос или раса на жертвата. В такъв случай извършителят може да получи много по-лека присъда за престъплението си, отколкото например ако нападне някого поради етническия му произход. Хомосексуалните хора, макар и не чак толкова често, колкото други малцинствени групи, нерядко се експлоатират негативно в политическото говорене. Случва се те да бъдат демонизират и представяни като заплаха. Макар и внушаваните за тях страхове често да са неоснователни, те нерядко се поднасят достатъчно убедително, за да повлияят на мнението на по-слабо информираните хора. Чрез настройването на обществото срещу ЛГБТИ хората се забавят процесите по интеграция на хората с различна от традиционната сексуална ориентация. В по-голямата част от света и до днес еднополовата любов се третира като престъпление. Има много общества по света, в които човек може да бъде вкаран в затвора и дори убит само заради неговата различна от традиционната сексуалност. Саудитска Арабия, Иран, Судан, Йемен, Сомалия и Катар са страните, където законът предвижда смъртно наказание за хомосексуални практики. В Северна Нигерия и в териториите, които се контролират от групировката ИДИЛ, хомосексуалните практики също се наказват със смърт. Именно поради тези причини всяка година се провеждат гей паради дори и в обществата, в които повечето от посочените по-горе проблеми на хомосексуалните хора отдавна са разрешени. ", "date": "2017.08.19", "title": "10 проблема на ЛГБТИ хората в България"}
{"url": "http://www.dnevnik.bg/bulgaria/2017/08/19/3027196_centurut_na_lovech_shte_bude_izcialo_remontiran_za/", "text": "Основният ремонт на пешеходната зона в центъра на град Ловеч вече е в ход. Проектът, който предвижда нови настилки, озеленяване, фонтани и зони за спорт на трите централни пешеходни площада в града, е финансиран по Оперативна програма \"Региони в растеж\" с бюджет от близо 7 млн. лв., съобщава пресцентърът на Министерството на регионалното развитие и благоустройството. Проектът е със срок до края на месец март 2019 г. В него се предвижда цялостна промяна на пешеходните настилки в централната част на града, както и рехабилитация на площад \"Тодор Кирков\" в стария квартал \"Вароша\" и осигуряване на функционална връзка на възрожденския район с централната градска част. На трите централни пешеходни площада ще бъде положено ново озеленяване и ще бъде обновено градското обзавеждане със зони за спорт и младежки дейности. Също така ще бъдат монтирани и три нови фонтана и ще бъде ремонтирана скулптурната композиция пред съдебната палата в града. Предвижда се да бъде въведено енергоспестяващо осветление и да се изградят рампи за достъпна среда.", "date": "2017.08.19", "title": "Центърът на Ловеч ще бъде изцяло ремонтиран за близо 7 млн. лева"}
{"url": "http://www.dnevnik.bg/sviat/2017/08/19/3027238_prizivut_na_erdogan_uspia_da_obedini_v_gneva_im/", "text": "Двамата основни конкуренти за канцлер на Германия на предстоящите избори на 24 септември - Ангела Меркел и Мартин Шулц - се оказаха на една и съща страна в предизборната надпревара: срещу Реджеп Тайип Ердоган. Вчерашният  призив на турския президент към сънародниците му с германско гражданство да не гласуват  нито за Християндемократите (ХДС), нито за Социалдемократите (ГСДП) разяри и двамата германски лидери, които върнаха критики днес по световните медии. \"Няма да търпим никакви чужди намеси. Всички германски граждани, включително и от турски произход, имат право свободно да изберат една или друга германска партия на изборите\", заяви германският канцлер Ангела Меркел, която се кандидатира за четвърти мандат на предстоящите избори. Лидерът на Социалдемократите Мартин Шулц беше още по-рязък като обеща в социалните мрежи, че  . Пред \"Дойче веле\" той показа силно раздразнение от думите на Ердоган с коментара: \"Какво си позволява този човек? Загубил е чувството си за мярка. В задачите на турския президент не влиза даването на указания, свързани с изхода на изборите в германския бундестаг\". Шулц също се обърна към германските граждани от турски произход като ги увери, че те са част от германския народ и никой няма право да го разделя на две. Реакции към изказването на Ердоган дойдоха и от други германски политици. Външният министър на Германия Зигмар Габриел го определи като \"невиждано посегателство срещу суверенитета на Германия\" и също призова германските избиратели да не се поддават на внушенията на турския президент. \"Призовавам всички свои сънародници в Германия: ХДС, СДП, Зелените - всички те са врагове на Турция. Поддържайте онези политически партии, които не са врагове на Турция. Сега на Германия, като ГСДП и ХДС, ѝ се прищя да каже: \"Можем да вземем много гласове, докато удряме Турция\". Казвам на гражданите си в Германия никога да не ги подкрепят,\" каза президентът на Турция след петъчната молитва в Истанбул. Думите му дойдоха в разгара на новата вълна на напрежение между Германия и Турция, след като властите в Анкара задържаха  германски гражданин  заради предполагаеми връзки с движението на ислямския проповедник Фетхуллах Гюлен и предоставиха ( а впоследствие оттеглиха ) списък със стотици компании, към които отправят същите обвинения. Гюлен е сочен от Турция за организатор на неуспешния опит за преврат срещу Ердоган.", "date": "2017.08.19", "title": "Призивът на Ердоган успя да обедини в гнева им конкурентите Меркел и Шулц"}
{"url": "http://www.dnevnik.bg/sport/2017/08/19/3027260_voleibolistite_postignaha_vtora_pobeda_nad_tima_na/", "text": "Мъжкият национален отбор по волейбол победи и във втория си мач руския \"Локомотив\" (Новосибирск) с 3:1 (25:22, 25:18, 24:26, 26:24). Клубният тим на  Пламен Константинов  гостува във Варна за две проверки преди началото на европейското първенство. Селекционерът направи малко промени в състава, в сравнение  с първия мач . Теодор Тодоров смени Виктор Йосифов, а Тодор Алексиев започна на мястото на Розалин Пенчев. Като либеро излезе Теодор Салпаров, а Владислав Иванов игра за \"Локомотив\". Цветан Соколов, Николай Николов и Георги Братоев запазиха местата си от първата среща. В началото на мача играта бе равностойна, резултатът бе изравняван 5 пъти, след което домакините поведоха с 3 точки при 9:6. Руският тим изравни при 10:10, последваха нови 4 равенства, след което успя да поведе с 2 точки при 16:14.  Българите  веднага изравниха при 16 равни. Последваха нови пет изравнявания на резултата, но с добра игра в края на гейма националите спечелиха първата част с 25:22. България започна ударно втората част и с много добра игра и в защита, и в атака поведе със 7:1. Домакините успяваха да поддържат преднина от 6 и над 6 точки и спокойно доиграха втората част и я спечелиха с 25:18. Гостите започнаха по-добре третата части поведоха с 4:2, но националите ни не само изравниха, но и поведоха с 6:4. Руският тим изравни 8:8, последваха нови две равенства, след които Локомотив поведе с 2 точки - 12:10. \"Локомотив\" показа по-здрави нерви и спечели третия гейм с 26:24. В последната част ролите отново се смениха, като въпреки леките колебания, България игра по-добре. Националите спечелиха с 26:24.", "date": "2017.08.19", "title": "Волейболистите постигнаха втора победа над тима на Пламен Константинов"}
{"url": "http://www.dnevnik.bg/sport/2017/08/19/3027268_dortmund_zapochna_s_uspeh_v_bundesligata/", "text": "\"Борусия\" (Дортмунд) спечели първия си мач в Бундеслигата под ръководството на новия си треньор Петер Бос.  Холандският специалист, който пое тима след уволнението на Томас Тухел  изведе жълто-черните до убедителна победа като гост на \"Волфсбург\" с 3:0. Успехът не дойде никак лесно, като в началото на мача \"вълците\" бяха по-активния тим. След очаквания домакински натиск обаче \"Борусия\" пое контрол над двубоя и още преди почивката реши всичко. В 22-ата минута американецът Кристиан Пулишич откри резултата след красив удар по диагонала. Халфът получи свободно пространство и без да се замисля стреля без подготовка и реализира. Пет минути по-късно централният защитник Марк Бартра удвои. Бившият играч на \"Барселона\" се измъкна от засадата и с много красив фалцов удар не остави никакви шансове вратаря Кастелс. Завръщане на терена направи Марио Гьотце. Халфът, който беше  диагностициран с метаболни нарушения  през пролетта пропусна много мачове, но се възстанови навреме за началото на сезона. Гьотце се отличи с много стабилна игра и остана на терена до 61-ата минута. Преди това обичайният заподозрян Пиер-Емерик Обамеянг реализира третия гол за гостите. За четвърти път, откакто е в тима нападателят от Габон вкарва в първия мач за сезона. Той се разписа след остро центриране на Пулишич.", "date": "2017.08.19", "title": "\"Дортмунд\" започна с успех в Бундеслигата"}
{"url": "http://www.dnevnik.bg/bulgaria/2017/08/19/3027264_sled_nova_promiana_v_pravilnika_fondut_za_lechenie_na/", "text": "Отново се  предлагат промени в правилника за работа на Център \"Фонд за лечение на деца\" . Проектът вече е готов и е публикуван в петък в  портала за обществени обсъждания  със срок до 17 септември. В него се предвижда по-добро регламентиране на закупуването на медицински изделия, както и по-строго наблюдение над работата на Обществения съвет. В мотивите към документа е посочено, че в момента има проблем със заплащането на медицински изделия заради административни неточности. Според действащия правилник медицински изделия с пари от Фонда се осигуряват, само ако съответната болница ги предлага след обществена поръчка, обаче частните болници например не са длъжни да провеждат обществени поръчки и съответно не могат да предоставят тази възможност, което ограничава избора на пациентите за лечебно заведение. Вместо това,  , и те ще се доставят след това в съответната болница. По този начин ще се постига и пълна прозрачност на договорените цени, а в случай, че болницата има проведена поръчка по ЗОП за същото изделие и цената му е по-добра - ще се взима то. С проекта се залагат и  , за прилагането на които не се налага хоспитализация на детето в болница. В момента за тях се прилагат същите критерии като за изделията за болнично лечение, но те обикновено не са приложими, пише в мотивите. Друга съществена промяна в правилника ще е по отношение на Обществения съвет, който разглежда молбите за лечение и решава кои деца да бъдат подпомогнати. В новия текст Общественият съвет ще се дефинира като   и ще бъде задължен да определи представител от състава си, който   или при нужда обществеността и медиите за решенията на съвета и случващото се във фонда. Заложена е и възможност   предсрочно например при нерегламентирано предоставяне на информация, или при системно неподписване на протоколите от заседанията на Обществения съвет. В докладите от външните експерти по конкретни случаи на деца, вече задължително ще трябва да се включва и преценка  . При пътуване в чужбина се залага ангажимент към придружителя на детето той да е  или да има осигурена валидна медицинска застраховка за времето на пребиваване в чужбина. Друго изискване към родителите ще е и в заявлението за лечение да декларират съгласието си, че  , събрани за подпомагане лечението на детето, ще бъдат използвани за финансиране на съответните дейности, включени в подаденото заявление.", "date": "2017.08.19", "title": "След нова промяна в правилника Фондът за лечение на деца ще прави поръчките за медицински изделия"}
{"url": "http://www.dnevnik.bg/bulgaria/2017/08/19/3027270_s_muzikalno_parti_stotici_v_slunchev_briag_se_obiaviha/", "text": "Около 1000 души се събраха на протест в Слънчев бряг, с който се обявиха против среднощните акции на вицепремиера Валери Симеонов в курорта, съобщиха организаторите на недоволството. Миналата седмица  той провери нивото на шума  в някои от най-големите клубове в комплекса, като се стигна до спиране на музиката и отнемане на озвучителната техника в част от заведенията. Днешният протест премина в оградена територия и беше охраняван от полицията през цялото време, съобщава Би Ти Ви. Диджей пък пускаше музика, докато течеше недоволството. Протестиращите, които бяха основно работници в курорта, поискаха по-скорошно разрешаване на проблема, който според тях е парализирал Слънчев бряг в последната седмица. Хората носеха плакати, на които пишеше \"С нас ще си тръгнат и туристите\", \"Казва се Sunny, а не Silent beach\" и др. \"Държавата подцени реакцията на хората. Затварянето на заведения след полунощ със сигурност не е решение, защото най- малкото противоречи на закона\", заяви организаторът на протеста Иван Дончев и обясни, че  заведението, в което работи търпи финансови загуби , тъй като му се пречело да работи, въпреки че били спазени всички предписанията на институциите. Организаторите на протеста обявиха, че все още никой не ги е поканил за обсъждане по наболялата тема. По техни данни над 250 000 души идват в курорта всяко лято само и единствено с цел да се забавляват през нощта в различните клубове.", "date": "2017.08.19", "title": "С музикално парти стотици в Слънчев бряг се обявиха против акциите на Валери Симеонов"}
{"url": "http://www.dnevnik.bg/sport/2017/08/19/3027273_livurpul_izstrada_trite_tochki_sreshtu_kristul_palas/", "text": "\"Ливърпул\" се измъчи, но успя да победи \"Кристъл палас\" в първото си домакинство за сезона във Висшата лига. Садио Мане спаси мърсисайдци от домакинска издънка, реализирайки единственото попадение в 73-ата минута. Червените не направиха най-силния си мач, но все пак успяха да стигнат до трите точки и да завоюват първи успех за сезона. , коментира мениджърът на червените след двубоя. Юрген Клоп  направи общо пет промени от състава, който преди седмица направи равенство  3:3 с \"Уотфорд\" . Рагнар Клаван, Джо Гомез, Андрю Робъртсън, Даниел Стъридж и Джеймс Милнър получиха шанс да започнат като титуляри от началото на сезона. От първите минути мърсисайдци ясно показаха идеята си – да разчитат на много активност по фланговете, тъй като  \"Кристъл палас\"  разчиташе на система с трима защитници и беше оголен точно по крилата. Садио Мане и Фирмино бяха много активно подкрепяни от крайните защитници Гомез и Робъртсън, а това носеше опасности. За сметка на това гостите от Лондон разчитаха на статичните положения, както и на много организирана игра в отбрана. До почивката  \"Ливърпул\"  нямаше много чисти положения на сметката си, като по-близо до гол бяха \"орлите\", но Миньоле спаси силен удар на Джейсън Пънчън. През втората част изненадващо за публиката на \"Анфийлд\" отново \"Палас\" имаше по-добрите положения. Шокиращ пропуск в 56-ата минута направи Кристиан Бентеке. Белгийският таран беше изведен отлично от Лофтъс-Чийк, но от няколко метра прати топката над вратата. Юрген Клоп усети, че нещата не отиват на добре и веднага реагира с две офанзивни смени. Той пусна новите попълнения Мохамед Салах и Доминик Соланке, които усилиха нападателната мощ на тима му. Неволно Соланке стана асистент на победния гол за червените в 73-ата минута. Той чукна топката в краката на Миливоевич, а Садио Мане догони кълбото и я вкара в мрежата. Сенегалецът се разписа за четвърти път срещу \"орлите\", като тима от Лондон се превръща в любимата му жертва, откакто е в Англия. В края на двубоя Клоп направи всичко възможно да запази резултата, като пусна на терена централния защитник Деян Ловрен. Червените се окопаха в собствената си половина, чакайки на контраатаки.", "date": "2017.08.19", "title": "\"Ливърпул\" изстрада трите точки срещу \"Кристъл палас\""}
{"url": "http://www.dnevnik.bg/sviat/2017/08/19/3027276_vtora_sedmica_v_kosovo_ne_se_dvijat_vlakove/", "text": "Втора седмица в Косово влаковото движение е преустановена. Това се налага заради финансовата криза, в която изпаднаха държавните железници. Заради липса на пари за гориво е спряно движението на влакове в страната. Не се превозват дори и стоки. За проблема разказа директорът на косовските железници Агрон Тачи пред местна телевизия. Той уточни, че железопътната инфраструктура има проблеми, защото правителство не е изпълнило предвидените си по закон задължения. Нямало и финансиране за основни консумативни. Това е пореден голям проблем пред Косово, след като се очаква всеки момент  страната да остане без резерв от въглища. ", "date": "2017.08.19", "title": "Втора седмица в Косово не се движат влакове"}
{"url": "http://www.dnevnik.bg/sport/2017/08/19/3027281_domovchiiski_donese_cenen_uspeh_na_vereia_nad/", "text": "\"Верея\" победи с минималното 1:0  \"Локомотив\" (Пловдив)  на \"Трейс арена\". Старозагорският тим показа повече характер и с малко доза шанс успя да стигне до трети точки. За втори пореден двубой тимът на Илиан Илиев печели у дома, след като преди две седмици  надви \"Левски\" с 2:1 . \"Смърфовете\" пък са без победа в трето поредно гостуване, а загубата е вторя за тях за сезона. В герой за \"Верея\" се превърна Валери Домовчийски, който реализира единственото попадение в 67-ата минута. Опитният нападател се възползва от грешка на вратаря на гостите Илко Пиргов, който не прецени едно центриране. Преди почивката \"Локомотив\" беше по-активния отбор и имаше доста удари, които обаче не успяха да влязат в мрежата зад Георги Аргилашки. Най-доброто положение пропусна Дино Мартинович, който от няколко метра не успя да уцели вратата. През втората част Илиан Илиев направи две промени, които дадоха търсения резултат. Той пусна Валери Домовчийски, а нападателят се отплати с ценен гол.", "date": "2017.08.19", "title": "Домовчийски донесе ценен успех на \"Верея\" над \"Локомотив\" (Пловдив)"}
{"url": "http://www.dnevnik.bg/sport/2017/08/19/3027279_bmc_specheli_otborniia_chasovnik_na_vuelta_frum_udari/", "text": "BMC спечели отборния часовник, с който започна 72-ото издание на Обиколката на Испания. Американският състав даде най-добро време – 15.58 минути по 13.7-километрото трасе във френския град Ним, побеждавайки с четири секунди \"Куикстеп\" и \"Сънуеб\". Фаворитът Крис Фрум  и неговият тим \"Скай\" завършиха с изоставане от 9 секунди, като в последните метри трябваше да изчакват Йън Станард, който беше пети и времето се засичаше на него. Големите губещи още в първия етап се оказаха двамата италианци Винченцо Нибали и Фабио Ару. Акулата от Месина и неговият отбор \"Бахрейн Мерида\"финишираха за 16.29 минути и загубиха повече от 20 секунди от Фрум и \"Скай\". Още по-голям е пасивът на  Ару , чийто отбор даде с 10-секунди по-слабо време. Между тях се вклини  Алберто Контадор . Неговият отбор \"Трек\" финишира с 16.33 минути и също загуби време от Фрум. Австралиецът Роан Денис, който е специалист в бягането по часовник, е първият носител на червената фланелка на лидер в състезанието, след като финишира първи от отбора си. Първият отбор, който даде добро време като ориентир беше \"Лото-Судал\". Белгийският тим, който е без лидер за генералното класиране записа 16.22 минути в 13.7-километрото трасе. То обаче беше подобрено от \"Бора\". Тимът на Рафал Майка беше воден от Михаел Колар в голяма част от часовника и успя да бие времето на белгийците с три секунди. Изненадващо \"Сънуеб\" даде най-добро време посредата на часовника, като записа 16.04 минути. Отборът, който не се слави с добри часовникари направи много солидна езда и изведе двете си звезди Уорън Баргил и Вилко Келдерман в отлична позиция. Същото време дадоха и действащите световни шампиони в отборния часовник - \"Куикстеп\". Тимът, който пристигна в Испания с Давид де ла Крус, Боб Юнгелс и Жулиан Алафилип показа силата си в дисциплината, а водещите състезатели взеха предимство през някои свои основни конкуренти. Световните шампиони от 2014 и 2015 г.  BMC  обаче подобриха времето на \"Куикстеп\" и единствени слязоха под 16-те минути. Те записаха 15.58 минути, водени от много силните часовникари Роан Денис, Даниел Ос и Тиджей Ван Гардърен. Отлична езда направи и съставът на \"Орика\", който е с трима лидери във \"Вуелта\" - близнаците Йейтс и третият от миналата година Естебан Чавес. Етапът беше белязан и от няколко падания, които станаха в най-техничната част. Младокът от \"Мовистар\" Хорхе Аркас изпусна един десен завой само 1.5 км след старта и не можа да кара със съотборниците си. Тежко падане имаше и тимът на ОАЕ, като сред пострадалите беше Дарвин Атапума, който носеше червената фланелка за два дни през миналата година. \"Часовникът е много опасен в последните няколко километра, така че който предприема повече рискове по тези завой може да има проблеми\", каза веднага след финала състезателят на \"Куикстеп\" Матео Трентин. Утре е вторият етап, който е изцяло на френска земя – 203 км от Ним до Груйсан. Това е и една от много малкото възможности за спринтьорите.", "date": "2017.08.19", "title": "BMC спечели отборния часовник на \"Вуелта\", Фрум удари по Нибали и Ару"}
{"url": "http://www.dnevnik.bg/sviat/2017/08/19/3027284_ek_boicite_na_isliamska_durjava_zapochvat_da_se/", "text": "След пораженията, които понесе \"Ислямска държава\" в Ирак и Сирия бойците на терористичната организация ще се отправят към домовете си. За периода от 2011 до 2016 г. тяхната численост достига над 42 хиляди и идват от над 120 държави, включително и около 5000 човека от страни в Европейския съюз. ЕС трябва да се подготви за проследяването и посрещането на тези хора и семействата им, пише в нов  наръчник  на Мрежата за осведоменост по въпросите на радикализацията (RAN) към Европейската комисия, цитиран от БНТ. Част от бойците на ИДИЛ и техните семейства - между 20 и 30% - вече са се завърнали или са потеглили обратно, изчисляват от Мрежата. Между 1200 и 3000 човека ще се отправят от Сирия към Европа, като европейските страни с най-голям брой бойци са Германия, Франция, Белгия и Великобритания. Има сведения също и за много граждани на Австрия, Дания, Финландия, Италия, Холандия, Испания и Швеция. Маршрутът за много от тях ще е най-популярният - през Турция. Според доклада мнозинството от завръщащите се в Европа ще са жените и децата на войниците, а самите мъже, които са участвали в бойните действия, ще са най-общо два типа - такива, които са разочаровани от загубата или разубедени от каузата, и такива, които все още имат идеологически и религиозни подбуди за халифат. За граничните служби на ЕС ще е особено важно да разпознаят типа на завръщащите се и да изготвят планове за индивидуален подход към тях. Експертите на ЕК предлагат да се затегне комуникацията между институциите, свързани с работата с мигранти в държавите-членки и да се предвидят механизми за незабавна оценка на риска за всеки прекосяващ границата. Децата, родени в последните години в Сирия е твърде вероятно изобщо да нямат актове за раждане и ваксини, а много от тях, както и от възрастните може би ще се нуждаят от психологическа помощ, посочват още от RAN.", "date": "2017.08.19", "title": "ЕК: Бойците на \"Ислямска държава\" започват да се прибират по домовете си, включително и в Европа"}
{"url": "http://www.dnevnik.bg/photos/2017/08/19/3027257_fotogaleriia_bialoto_bratstvo_posreshtna_slunchevata/", "text": "На 19 август хората от Бялото братство посрещат Слънчевата Нова година. Кулминацията на Лятната духовна академия събира дъновисти от Европа и Америка.", "date": "2017.08.19", "title": "Фотогалерия: Бялото братство посрещна Слънчевата нова година"}
{"url": "http://www.dnevnik.bg/sport/2017/08/19/3027097_grigor_dimitrov_srazi_sugita_za_52_minuti_i_otnovo_e/", "text": "Григор Димитров постигна безапелационна победа срещу японеца Юичи Сугита и се класира за полуфиналите на турнира от сериите \"Мастърс 1000\" в Синсинати. Българският тенисист даде само три гейма на съперника и имаше нужда от едва 52 минути за успеха с 6:2, 6:1. Димитров достигна до финалната четворка в Синсинати за втора поредна година. В опит да се класира за първия си финал в сериите \"Мастърс\" той ще се изправи срещу победителя от американския сблъсък между Джон Иснър и Джарен Доналдсън. Българинът записа втора победа от два мача срещу Сугита. През 2016 г. той измъкна изключително драматичен успех над японеца с 5:7, 7:6 (5), 6:4 в първия кръг на мастърса в Торонто, което даде начало на възхода му през последната година. Този път Димитров изнесе скоростна лекция на 28-годишния Сугита, който заема 46-ото място в световната ранглиста, който никога не беше стигал толкова напред в голям турнир. Японецът спечели само 26 от разиграните 82 точки и нито веднъж не стигна до точка за пробив. Той нямаше никакъв отговор срещу сервиса на Димитров, който в този двубой работеше отлично. Българският тенисист вкара 68% първи сервис, загуби едва две от 25-те точки (92%), когато първото му подаване влизаше, и само три от 12-те разигравания при втори сервис. Той завърши с шест аса и нито една двойна грешка. В същото време световният №11 стигна до шест възможности за пробив и реализира четири от тях. Димитров започна мача със сервис гейм на нула, веднага след което проби от първия опит. С доста усилия Сугита измъкна следващите си две подавания, но нов пробив на Димитров в осмия гейм сложи край на сета. Във втората част българинът беше още по-убедителен. Той спечели първите две подавания на Сугита и набързо поведе с 5:0. Японецът сложи край на серията от седем поредни гейма в полза на българина, но при свой сервис Димитров имаше нужда от минута, за да приключи двубоя. По-рано Рафаел Надал и Ник Кириос излязоха победители от двата осминафинала от горната половина, които дъждът не позволи да се изиграят в четвъртък. Испанецът, който от понеделник ще бъде №1 в света, имаше много труден първи сет срещу своя сънародник Алберт Рамос. Носителят на 15 титли от Големия шлем обаче стигна до тайбрек, който спечели категорично със 7:1, а във втората част нямаше проблеми и се наложи с 6:2. Далеч по-тежка беше задачата на Кириос, който мина през три сета срещу хърватския гигант Иво Карлович. Австралиецът загуби първия сет и беше на две точки от загубата в тайбрека на втория, но направи обрат и спечели с 4:6, 7:6 (6), 6:3 след два часа игра. Надал и Кириос ще трябва да изиграят още един мач тази вечер. Те се изправят един срещу друг, а победителят от двубоя ще се изправи срещу Доминик Тийм или Давид Ферер в битка за място на финала.", "date": "2017.08.19", "title": "Григор Димитров срази Сугита за 52 минути и отново е на полуфинал в Синсинати"}
{"url": "http://www.dnevnik.bg/istorii_na_denia/2017/08/19/3026961_vse_po-malko_kucheta_v_bulgariia_praznuvat/", "text": "Международният ден на бездомните животни не е точно празник, но е повод. Повод да се поговори за проблема, да се направи равносметка, да се припомнят съветите за това как да реагираме, когато видим страдащо или агресивно животно на улицата. Днешният ден - 19 август, е този ден - и \"Дневник\" подбра информация по темите от една от големите организации, ангажирани със съдбите на бездомните животни в България - фондация \"Четири лапи\". Все по-малко, но все още много  Откакто прз 2007 г. започват да се правят преброявания на бездомните кучета в големите градове, статистиката показва стабилна тенденция на намаляване на числото. Три пъти е намалял броят на скитащите се кучета из столицата - от над 11 300 преди 10 години на 3800 в края на 2015 г., когато е последното преброяване за София, показват данните на \"Четири лапи\" и \"Екоравновесие\". За останалите населени места проблемът не е в такива мащаби, но също върви надолу, коментираха от \"Четирри лапи\" за \"Дневник\". В София едно безстопанствено куче се пада на 327 жители (при население от 1 256 667 по данни на Националния статистически институт за 2015 г.), което е по-добър резултат, отколкото във Видин (1 куче на 118 жители) и Велико Търново (1:255), но все още далеч от Пловдив (1:1171). Според Христина Петрова, координатор проекти за деца и подрастващи в \"Четири лапи\", тенденцията е съвкупност от няколко фактора. В София конкретно - новият голям приют на \"Екоравновесие\" и високият дял кастрирани животни - над 60% от популацията. Наблюдава се също и като цяло по-отговорно отношение от собствениците, за което пък може би помага и по-масовото чипиране, понеже с чипа лесно се идентифицира и намира собственикът на животното, ако е оставено на улицата, посочва тя. Но проблемът няма как да се реши от раз, допълва тя. Без паника Въпреки напредъка в решаването на проблема с бездомните животни, \"Четири лапи\" все още доста често получават сигнали за глутници кучета и агресивни животни, застрашаващи безопасността на хората. \"Агресивно животно със сигурност не може да остане на улицата. Най-честата практика е то да бъде прибрано в приют, където се анализира поведението му и причините за него и дали са обратими. Всички граждани могат да се обръщат към  , който работи по проблемите с бездомните животни. Местният еколог на всяка община трябва да знае какви мерки се предприемат и къде може да се прибере това животно. На много места, за съжаления, няма къде и това е проблем, затова отъпканата пътека не винаги води до желания резултат, но поне имат към кого да се обърнат\", коментира Петрова. Иначе няма точна рецепта  . \"Най-лошият вариант е да тръгнеш панически да бягаш, защото това ще провокира много повече вниманието и агресията на животните\", казва координаторът от \"Четири лапи\". \"Може да се опиташ да отклониш вниманието им като им подхвърлиш нещо надалеч, дори да не е храна, но да ги разсее за достатъчно време, че да се скриеш в някой вход или да се отдалечиш\", предлага тя. По думите й бездомните кучета, дори да не изглеждат агресивни, могат да се провокират от различни неща, затова трябва да се внимава, особено ако сте излязли на разходка с деца. Отново към общината или към някоя от организациите, посветени на тези проблеми, хората могат да се обърнат за съвет или за да подадат сигнал и ако видят бедстващо или болно животно на улицата. В София и част от големите градове функционират безплатни ветеринарни клиники за бездомните пациенти. Близо до животните Това ще е един урок по добрина към животните под формата на много игри с награди и изненади, викторини и танци, обещават организаторите. Специален гост ще е Смайли, който е попаднал в безплатната клиника на \"Четири лапи\" преди малко повече от година с тежки наранявания. След като се възстановява и намира дом, се превръща в \"талисмана\" на фондацията. Кучето е на две години и е много миловидно и общително, затова от организацията го водят сред деца, за да им покажат, че уличните животни могат да бъдат и страхотни домашни любимци, а в много случаи с него успяват да помогнат на малчуганите  . Според Христина Петрова хуманността се изгражда в ранна детска възраст и забавлението, което са планирали днес, може да помогне на много родители да я покажат на децата си. \"Децата реагират лесно, когато информацията им е предадена по забавен начин. Искаме децата да видят, че едно бездомно животно е също толкова умно и добро като породистото\", казва тя. Обнадеждена е, че това послание вече  достига до все повече хора  и осиновяването на кучета от приюти е все по-популярно.", "date": "2017.08.19", "title": "Все по-малко кучета в България празнуват Международния ден на бездомните животни"}
{"url": "http://www.dnevnik.bg/bulgaria/2017/08/19/3026693_bulgariia_e_uvelichila_dvoino_parite_koito_otdelia_za/", "text": "България значително e увеличила хуманитарните си помощи през последните години, като общата сума надхвърля 2.5 млн. лева. Това показват данни от анализ на Евростат за хуманитарните помощи, които страните от Европейския съюз са отпуснали през 2016 г., съобщава БТА. Статистиката беше разпространен в навечерието на Световен хуманитарен ден, който е днес и се чества от 2008 г. насам. По данни от анализа през последните пет години България заделя около 0.09% от брутния национален доход за различни хуманитарни дейности. Средният показател за Европейския съюз е 0.51 на сто, показва анализът. През 2010 г. сумата, която България отделя за хуманитарни помощи е била 0.04%. Парите са били използвани за хуманитарни помощи за Афганистан, Сирия, Ирак, Сърбия, Босна и Херцеговина, Македония, Украйна, Грузия, Непал, Еквадор, Хаити и др. Страните от ЕС са най-големият донор в световен мащаб на средства за хуманитарни дейности. Само през 2016 г. общността е изразходвала над 75 млрд. евро за различни хуманитарни помощи. Страните извън Европейския съюз, които обаче са членове на Комитета за подпомагане на развитието, са отпуснали средно 0.21 на сто от своя брутен национален доход за помощи за развитие. Най-много официални помощи за хуманитарни дейности през миналата година е отпуснал Люксембург - 1%. След малката на площ страна се подреждат Швеция с 0.94 на сто, Дания - с 0.75%, и Германия и Великобритания с по 0.7%. Друг голям донор извън общността е Норвегия, като страната е отпуснала хуманитарни помощи от 1.1 на сто от брутния си национален доход, а при Турция този показател е 0.8%. През последните 20 години жертви на нападения по време на работа са станали над 3800 хуманитарни работници в различни горещи точки на света. От Евростат отчитат десетократно увеличение на военните конфликти в последно време, а почти толкова са се увеличили и бедствията - природните и тези, причинени от човешката дейност. Повече от 130 млн. души в момента се нуждаят от хуманитарна помощ, а близо 60 милиона са напуснали домовете си. По актуални данни на експерти само за първоначалното посрещане на нуждите на хората в беда в световен мащаб са необходими около 40 млрд. долара, а ЕС е отпуснал само за миналата година два пъти по-голяма сума.", "date": "2017.08.19", "title": "България е увеличила двойно парите, които отделя за хуманитарни помощи, сочи статистика"}
{"url": "http://www.dnevnik.bg/sport/2017/08/19/3025272_bibiana_shtainhauz_i_predizvikatelstvoto_da_budesh/", "text": "Да си футболен съдия е трудна задача. Реферската позицията изисква точност, интуиция и смели решения, резултатите от които може да наклонят везните в една или друга посока. Съдиите са следени изкъсо, като всяка тяхна грешка може да срине репутацията им моментално, независимо колко усилия са положени за нейното изграждане. Ситуацията е още по-сложна, ако си жена съдия, която трябва да ръководи двубои при мъжете. При това на най-високо ниво. На участието на жените като рефери в мъжкия футбол винаги се е гледало с подигравателни очи, а повечето анализатори все още са скептични на това предизвикателство. Особено на жените, които са главни съдии. Бундеслигата е на път да разбие тази представа. Германският футболен съюз (DFB) даде наряд на 38-годишната Бибиана Щайнхауз за мач от елита. Тя ще стане първата жена съдия, която ще ръководи двубои в най-високото ниво на германския футбол. И първата изобщо в някоя от големите футболни лиги в Европа. \"За всеки рефер, мъж или жена, съдийство в Бундеслигата е крайна цел. Работих много здраво през годините и имах няколко неуспеха. Доволна съм, че съдийската комисия ми има доверие\", каза Щайнхаус, когото разбра решението на DFB. Тя е една от четиримата нови съдии, които бяха включени в списъка за Бундеслигата през новия сезон. От DFB дадоха висока оценка за представянето на 38-годишната германка, която е част от съдийството от 1999 г. \"Нейните изяви във второто ниво бяха постоянни, с което доказа, че е сред най-добрите съдии в Германия и света\", каза визепрезидентът на DFB Рони Цимерман. Първи спъпки в съдийската професия Щайнхауз е родена през 1979 г. в десетхилядното градче Бад Лаутерберг в Долна Саксония. Първият й сблъсък с футбола е като малка, когато играе в защита за местния отбор. Първоначално тя няма намерение да става съдия, но решава да последва пътя на своя баща в съдийството. Реферската професия става нейно призвание, когато е едва на 20 години. Тя ръководи мачове от женската Бундеслига от 1999 г., а две години по-късно съдийства в аматьорската Регионаллигата – четвъртото ниво в германския футбол. По това време добрите изяви на Щайнхаус й печелят наряди в полупрофесионалната Трета Бундеслига, а от 2004 г. започва да присъства на мачове от второто ниво като четвърти съдия. Първата голяма стъпка за германката в професионалния мъжки футбол идва през 2007 г. Тя получава шанса да ръководи двубои от Втора Бундеслига, където записва 80 мача като първи съдия. Пазител на закона и приятелка на Хауърд Уеб Щайнхаус живее и работи като полицай в Хановер. Тя е приятелка на един от най-добрите футболни съдии за последното десетилетие Хауърд Уеб, който се отказа от съдийството през 2014 г. Англичанинът, който също работи като полицай, често получаваше наряди за големи световни и европейски финали. Щайнхаус твърди, че двете професии имат много общи неща. Тя е позната със своята строгост и авторитет на терена, когато опре до ръководене на футболни срещи. \"Прилагам правилата и следя дали всичко е под контрол. Имам изпълнителни отговорности и на двете работни места, което е истинско предимство. В основата и на двете професии се взимат решения и имам възможност за комуникация\", заяви 38-годишната съдийка. Щайнхаус по една или друга причина е определяна като женската версия на Уеб. Тя е не само най-добрата съдийка в Германия, а също и най-титулуваната в света с финали на големи футболни първенства за жени. В своята визитка германката е ръководила финалите на световните първенства през 2011 и 2015 г., олимпийските игри в Лондон през 2012 г. и в тазгодишното издание на Шампионската лига. В центъра на обектива Като единствената жена в германския професионален футбол, Щайнхауз често е в центъра на интересни ситуации. Повечето от тях, тя приема с усмивка, но е категорична, че не иска да получава специално внимание. Последната такава беше по време на двубоя на \"Байерн\" (Мюнхен) от Купата на Германия в събота срещу \"Кемниц\". В края на срещата крилото на баварците Франк Рибери развърза обувката на Щайнхаус малко преди да изпълни пряк свободен удар. Ситуацията беше приета с усмивка от съдийката, която потупа няколко пъти французина по гърба. Той заяви, че всичко е било шега и притежава голям респект към 38-годишната германка. Щайнхаус показа своята по-студена и строга страна през есента на 2014 г., когато германката беше четвърти съдията при гостуването на \"Байерн\" на \"Борусия\" (Мьонхенгладбах). Тогавашният треньор на баварците Хосеп Гуардиола имаше претенции, че домакините умишлено бавят игровото време. Испанецът реагира остро срещу Щайнхаус, като стисна иронично ръката й. По-късно специалистът прегърна германката в опит да намали напрежението. Щайнхаус се озова в конфузна ситуация през есента на 2010 г., когато ръководеше двубоя между \"Херта\" и \"Аахен\" от Втора Бундеслига. Вместо да получи потупване по рамото, тя беше ударена в гърдите от футболист берлинчани. През миналия сезон пък Щайнхаус асистира за гол на \"Гройтер\" (Фюрт) срещу \"Унион\" (Берлин). Германката не се отмести навреме при опит на футболист на \"Унион\" да изчисти топката, която остана в наказателното поле и след секунди последва гол. Сама срещу всички Щайнхауз споделя, че е била под прицел на сексистки коментари през голяма част от кариерата си. Въпреки грубия език по нейн адрес, тя твърди, че не обръща внимание и не иска да бъде съжалявана. \"Искам да докажа, че условията за мъжете и жените съдии са еднакви. Знам, че няма да получа по-специално отношение. В края на деня говорим за представянето. Това не е въпрос на пол и размер на тялото. Свикнала съм с напрежението и съм уверена, че мога да се установя в Бундеслигата\", каза 38-годишната съдийка. Щайнхаус ще стане първата жена съдия не само в Германия, но и в петте големи първенства в Европа. Постижението на 38-годишната полицайка само по себе си е уникално. Предстои да видим дали нейната история ще бъде пример за повече жени, които да влязат в мъжкия футбол.", "date": "2017.08.19", "title": "Бибиана Щайнхауз и предизвикателството да бъдеш първата жена съдия в големия футбол"}
{"url": "http://www.dnevnik.bg/bulgaria/2017/08/19/3026825_slunchev_briag_shte_protestira_sreshtu_valeri_simeonov/", "text": "Протест срещу акциите на вицепремиера Валери Симеонов срещу шума в Слънчев бряг ще се състои днес от 17 ч. на паркинга на \"Какао бийч\" в курорта. За събитието съобщават организаторите, като посочват, че са получили официално разрешение за проявата. В сряда около 500 души – бармани, сервитьори, диджеи и танцьори в ключови заведения в Слънчев бряг, блокираха част от улиците в курорта. Те протестираха срещу  организираните от Симеонов среднощни акции , при които беше изземвана озвучителна техника на заведения, а те бяха принудени да спрат музиката. Протестиращите поискаха помощ от премиера Бойко Борисов, като скандираха \"Оставка\", \"Бойко, помогни ни\" и \"Бойко, спри Валери\". Вчера Борисов  защити действията на Валери Симеонов , като посочи, че проверките са \"в рамките на правомощията и в рамките на това, което пише в закона\".  Заради действията на Симеонов в Слънчев бряг организаторите на най-големия летен музикален фестивал на открито в България Solar Summer обявиха, че  отменят последните две  събития, които бяха запланувани за вчера и днес. Представители на клуба \"Какао бийч\" допълниха, че  най-вероятно ще съдят Симеонов заради пропуснати ползи. От Съюза на хотелиерите в курортен комплекс \"Златни пясъци\" подкрепиха действията на вицепремиера. В декларация до медиите, те посочиха, че \"държавата за първи път в негово лице показа как следва да се реши толкова наболял проблем\". \"Предприетите мерки от вицепремиера Симеонов показаха нагледно как следва да се защитават интересите на сериозните инвеститори в туризма, които са предимно хотелиерите, а не наложилата се в годините практика да се толерират собствениците на алеи, концесионерите и наемателите на бараките на плажа, което няма нищо общо с туристическата дейност\", пишат още в декларацията си. От Съюза на собствениците в Слънчев бряг също излязоха с позиция след акциите на Симеонов по Черноморието. Те призоваха да се организира съвместна среща с премиера Бойко Борисов, вицепремиера Симеонов, министъра на туризма Николина Ангелкова и кмета на Несебър Николай Димитров. \"Подкрепяме усилията на правителството и държавата за спазването на законността в Слънчев бряг, но да е по начин, който да не смущава спокойствието на туристите в комплекса. Държавата да реши окончателно въпроса с управлението и администрирането на Слънчев бряг. Многократно сме настоявали за премахване на незаконните временни обекти в Слънчев бряг, ограничаване на шума и последствията от туровете \"бар кроул\". Настояваме за решаването на статута на инфраструктурата в курорта\", пишат в декларацията си от Съюза на собствениците в Слънчев бряг.", "date": "2017.08.19", "title": "Слънчев бряг ще протестира срещу Валери Симеонов, докато хотелиери го защитиха"}
{"url": "http://www.dnevnik.bg/gradska_sreda/2017/08/19/3025449_kak_stroitel_na_nebosturgach_postavi_stolichnata/", "text": "През 2006 г. Столичният общински съвет заменя свой терен от 3 декара за друг с размер 374 кв. м, собственост на строителната фирма НИКМИ. Фирмата обаче има намерение да построи 150-метров небостъргач на полученото от общината място, а местната власт полага всички усилия да ѝ попречи, включително като не изпълнява решение на Върховния административен съд (ВАС). В сряда жители на кв. \"Стрелбище\" блокираха кръстовището на бул. \"България\" и \"Иван Гешов\". По-рано през деня  НИКМИ разруши улица , която хората ползвали от години. Тя няма име, не съществува в градоустройствените планове, но пък минава през частния терен. Общинската дирекция \"Строителен контрол\"  възложи на фирмата да я възстанови , както и да премахне загражданията около имота. Причината е, че оградата спира достъпа до водопроводен колектор, който обслужва няколко квартала. Той също попада в имота на НИКМИ и е бил там още през 2006 г., когато общината го заменя. Няма гаранции, че НИКМИ не би премахнала колектора, но от общината се надяват евентуални санкции да спрат компанията. Една законосъобразна замяна През 2006 г. Столичният общински съвет два пъти опитва да замени свой терен на бул. \"България\" от 3060 кв. м за съседен имот от 374 кв., собственост на НИКМИ. Теренът на общината е оценен на 4 млн. лева, а този на строителната фирма - на 220 хил. лв. Сделката веднъж  е блокирана от общински съветници , но втория път тя я приемат. Изпълнението на решението е спряно от тогавашни  областен управител на София Тодор Модев като незаконосъобразно, но впоследствие той губи делото в съда. В решението  не е записано, че строителната фирма ще доплати разликата в стойността на имотите. Общински съветници от различни политически групи, запознати със случая, казаха пред \"Дневник\", че НИКМИ е платила разликата от 3.8 млн. лева. Когато е взето решението за замяна на имота, кмет на София е Бойко Борисов, а в  общинския съвет има 7 партии , като с най-много съветници е БСП - 19. Председател на съвета е Владимир Кисьов от СДС - партията, която има 9 общински съветници. Освен тях свои представители имат и 3 партии, съставени от бивши членове на СДС, с общо 20 съветници. Според редица публикации на \"Капитал\" НИКМИ е била близка до СДС и бившия кмет на София Стефан Софиянски. Градинка за застрояване Когато НИКМИ получава терена, той е отреден за застрояване, но с максимална височина от 20 метра. По това време в Столичната община вече е започнала процедура по изменение на Общия устройствен план, който влиза в сила през 2009 г. В него имотът на НИКМИ е отреден за озеленяване, като възможностите за строеж са ограничени до кафене, църква или тоалетна. Междувременно обаче НИКМИ е започнала процедура по изменение на подробния устройствен план за терена, с която да се възползва от вратички в устройствените закони (виж най долу), за да може да построи 150-метрова сграда. Тогава главният архитект на София Петър Диков отказва да допусне промяната и строителната фирма завежда дело във ВАС. През 2016 г. съдът задължава главния архитект да изпълни искането на компанията. Настоящият главен архитект на София Здравко Здравков обаче отказва да изпълни решението. През май той съобщи, че заради отказите му ВАС му е наложил  санкции за над 10 хил. лева , а през юли каза, че съдът му налага  ежемесечни глоби за по 1000 лева . Тогава той каза, че няма как да спре строежа, но увери, че местната власт ще задължи НИКМИ да спази действащите регулации, според които максималната височина за сграда в имота е 20 метра. Когато улицата е проблем Действащият подробен план предвижда до парцела на НИКМИ да бъде изградена улица, която да осигурява достъп на жителите на квартала до бул. \"България\". Терените, през които тя трябва да минава, също са частни и следва да бъдат отчуждени. До днес тази процедура все още не е започвала. Кметът на район \"Триадица\" Николай Терзиев каза пред \"Дневник\", че това се дължи на съдебното дело между НИКМИ и Столичната община, както и на процедурата по промяна на регулацията на терена. Той каза и че в началото на тази година терените са били вкарани в \"актуализирания списък\" на общината за отчуждаване. Според източници на \"Дневник\" в Столичната община процедурата не е започнала по друга причина. Ако общината изпълни предвиждането на устройствения план, теренът на НИКМИ ще попада на калкан между три улици. Това ще даде възможност на компанията да се възползва от чл. 27, ал. 3 от Закона за устройство на територията, според който в тези случай няма ограничение на височината на застрояване. Така Столичната община би дала възможност на НИКМИ едновременно да спази закона и да изпълни намерението си, като построи висока сграда.", "date": "2017.08.19", "title": "Как строител на небостъргач постави столичната община в безизходица"}
{"url": "http://www.dnevnik.bg/kultura/2017/08/19/3026705_na_jivo_ot_bulgaria/", "text": "Преди точно три години   временно прекратява опитите си да се наложи като режисьор и оператор в Холивуд, взима китарата си и заминава за Европа.  живее в Берлин, градът, който като че ли привлича всички творци, но в партньорството си с музиканта Георги Дончев и по време на летата по българското Черноморие, намира правилното вдъхновение за дебютния си албум.   е постоянно на път от десетина години, а по време на концертите си в България намира хората, с които реализира предстоящия си нов проект.   е от Брюксел и често е на турне из Европа с електронното си дуо, но в София намира нещо различно - не завършена среда, а среда в развитие. Пред \"Дневник\" четиримата разказват как страната се оказа притегателно място за тях. Малко преди да започне да свири до входа на Дом на киното и Cush Bar,  Алед Орду  се усамотява в края на бара и започва да пише съсредоточено в малък зелен тефтер. \"Записвам идеи постоянно, най-вече сценарии, някои кратки истории и...планове за нещо като хип-хоп пиеса. Вълнуват ме много и графичните новели като жанр\", казва пред \"Дневник\" 35-годишният Алед Орду, малко преди да замине към българското Черноморие за участие. Той е роден в Брайтън, Великобритания, а преди да се установи в София, живее в Оукланд. Първоначално отказва да бъде интервюиран – не желае публичност и се чувства съвсем удобно да изпълнява баладите си в уютните места из града, с музикантите, с които е намерил общ език. Въпреки това успяваме да изкопчим малко от личната му история. Преди точно три години той поема към Европа с китарата си без никакъв план, освен да пътува от град на град като уличен музикант. Описва пътуванията тогава като \"добро лекарство за душата\". Озовава се в Солун и докато свири, към изпълнението се присъединява момиче, което започва да пее с него. \"Оказа се наполовина българка, наполовина гъркиня, казваше се София и пътуваше към София. Каза ми, че в България ще срещна доста музиканти като мен и си казах \"защо не?\" Междувременно се запознах с хора от Колумбия и Максико, които също пътуваха към София и успяха да намерят място в колата си. Пристигнах, хванах wi-fi-я от McDonalds на \"Славейков\" и писах на София с въпроса накъде да отида. Тя ми отговори, че Art Hostel е наблизо, отидох там и така на първата си вечер се запознах с музиканти като Павел Терзийски, с които и до днес свирим заедно.\" Именно с тях той записва албума The Sofia Sessions (Part 1), събиращо най-доброто от джем сешъните из София, които е правил. В момента подготвя втората част на The Sofia Sessions, отново в колаборативна среда и с още по-амбициозна продукция, както и отделен албум със заглавието The Lost Songs, който събира домашните му записи. В него ще има само един гост – Дороти Такев, едно от популярните нови имена на джаз сцената. \"Ако в една песен няма искреност, тя е лъжа. Да се правиш на нещо друго може да проработи за известен период от време, но мисля, че напълно изцежда по-чувствителните музиканти.\" И двата албума са планирани за есента. \"Вероятно съм свирил с повече от сто местни музиканта, а в The Sofia Sessions участват над двадесет. Да уловиш и бутилираш чувството е най-важното за мен, дори и изсвиреното да не е перфектно – всъщност, въобще не търсят перфектността.\" Алед е свирил на живо и с Рут Колева, възможно е да сте го чували на живо и като гост-вокалист на концертите на Kan Wakan, проектът на живеещият от детство в САЩ Георги Линев, който написа и записа голяма част от новия си албум в София, с местни музиканти. Двамата се познават от Лос Анджелис, а Алед се оказва човекът, който го среща с част от тях. Извън музиката, той се занимава и с фотография – той снима за издаваното в Ню Йорк лайфстайл списание Runaway, където редактор е сестра му. Въпреки че не е изоставил кино плановете си, той е откровен, че в музиката е открил нещо по-искрено, директно и близко до себе си. \"Десетте години в киноиндустрията ме научиха, че може да срещнеш много талантливи хора, много вдъхновяващи хора, но ако няма химия между вас, нищо няма да се случи. Същевременно, може да се получи нещо страхотно с човек, който дори не се възприема като някой, занимаващ се с изкуство. Тук, в София, откривам точно това музикално вдъхновение, от което имам нужда.\" Музиката на Алед Орду е в  Bandcamp . \"Веднъж майка ми каза, че вероятно ще намеря повече вдъхновение и обратна връзка на друго място, не в Германия\". Оказва се права, тъй като творческият път на  Анка Гнот  е неразделно свързан с България. Изпълнителката е родена в Йена, но през последните десет години, в редките моменти, когато не е на път, живее в Берлин. \"Преместих се там, тъй като исках да следвам нещо съвсем различно от музиката – аграрно стопанство, а в края на следването си живях за няколко месеца в Южна Африка. Преди университета, учих в много стриктно музикално училище. Изглеждаше престижно отвън, но всъщност въобще не се чувствах добре там – в образованието, което получавах, нямаше място за креативност, всичко беше много стриктно, много...източногерманско\", казва Анка Гнот, вдъхновена от музиката на Боб Дилън, Ленърд Коен, Джони Мичъл, рисуването, поезията. В музикалното училище специализира в пианото, но впоследствие сама се упътва към китарата. Приятелите й я окуражават да изпълнява песните си на живо и с известно колебание започва да свири в баровете, които организират open mic вечери. \"Сега е много популярно, но преди десетина година нямаше кой знае колко места, на които може да отидеш и просто да изпълниш песните си.\" От 2015 г. работи със също свирещия в Берлин контрабасист Георги Дончев, познат в България като част от Nasekomix и Антони Дончев 3UP. \"Когато се запознахме, дори не знаех къде на картата е България, само, че е някъде на Изток. В музикалното училище се говореше, че от нея излизат много качествени музиканти и това беше единственото, с което свързвах за страната.\" Вече не би могла да преброи колко пъти е била тук или колко пъти е свирила на живо из София (обикновено в Хамбара, Чайната или DaDa) или Черноморието, където се случва да прекара по цяло лято. Това, че животът в България е различен от типичното 9 до 17 ч. ежедневие е едно от нещата, които я привличат. \"А и че публиката ме приема такава, каквато съм. Няма я културата, в която очакваш изпълнителят да говори и да те забавлява постоянно.\"  С Георги Дончев записват дебютния си албум Silence You през октомври 2015 г., а обложката към него е направена от живеещата и работеща от години в Париж фотографка Елина Кешишева, пред която са заставали и музиканти като Ник Кейв, Ейми Уайнхаус, Tindersticks.  За последните две години двамата вече имат солиден брой участия из света. \"Така се случи, че след като открих България, открих и света.\" След концерти в Южна и Северна Америка, Германия и Швейцария по-рано тази година, от началото на месеца тя е на турне по Черноморието. На 20 август Анка и Георги свирят във Варна (клуб Menthol), а после се насочват към Варвара (24 август, \"Боцмана\"), Созопол (31 август, като част от програмата на \"Аполония\"). Двамата ще започнат записите по втория си албум през септември, а част от него вероятно ще чуем на концерта им на 10 октомври в театър \"199\" в София. Английският изпълнител Тим Холхаус за първи път посещава България през 2013 г. за изяви в две вече несъществуващи места, приютявали множество алтернативни събития в София - фотографска галерия \"Ластици\" и Социален център \"Аделанте\". Оттогава България е обичайна част от турнетата му в региона, а през 2015 г. освен в столицата, свири също така в Пловдив и Плевен. Той се завръща на  31 август от 20 ч. във \"Фабрика Автономия\" , за да представи Before The Fire, съвместна касета (формат, който всъщност никога не си е тръгвал от ъндърграунда), записана с българското дуо  Leaver . Музиката е създадена по време на съвместното им турне из Великобритания през пролетта на миналата година. Тримата имат един свободен ден и го прекарват в студиото Unit 9 в Лондон, точно преди то да затвори врати за постоянно. \"Собственикът загуби ключовете, така че спечелихме малко време.\" Освен съвместната си музика с Leaver, Тим ще изпълни част от самостоятелните си проекти, а към събитието се присъединява и още един експериментален български изпълнител - Максим Мокдад.  Колаборацията с българското дуо, съставено от Ангел Симитчиев и Даниел Дончов, е пореден жанров завой за Тим – от началото на творческия си път той е преминавал от хардкор, през блус до експериментална електроника. Холхаус е постоянно в движение от вече над десетилетие, като понякога графикът му стига до 250 концерта годишно – разбираемо, страхът му излизането на Великобритания от ЕС да направи пътуванията му по-сложни е напълно оправдан. \"Балканите винаги са били изключително гостоприемно място за музиката ми. Понякога на родната ти сцената хората те имат за даденост.\" Концертът на 31 август в отворилото в началото на годината пространство \"Фабрика Автономия\" е със свободен вход и препоръчително дарение, което отива изцяло за музикантите. Разножанровите проекти на Тим могат да се чуят на страницата му в  Bandcamp . София е втори дом за белгийския изпълнител под псевдонима Парсифал от малко над година. \"Наистина харесвам София и не планирам да отивам другаде\", казва вокалистът и текстописец на сформираното през 2012 г. електронно дуо  Brussels Pony Club . С преместването си тук, той пренася и музиката им - през последната година те имат чести изяви из страната. \"Градът има голям потенциал и е страхотно да го виждаш как се развива покрай безстрашната креативност, която притежават някои хора тук. Това е много вдъхновяващо за мен.\" Споменава дейността на пространства като  Swimming Pool ,  Tell Me ,  Hip Hip Library ,  Bare Hands Society  и  Æther  като позитивни примери за развиването на артистичната градска среда, както и събитията организирани от  DOMA Art Events  и  Blood Becomes Water . \"Също така близостта с природата е огромен плюс. Не мисля, че има нещо физически в София, което не мога да намеря в Брюксел или Берлин, по-скоро има специфична енергия, вероятно и заради близостта с Витоша.\" С наличието на евтини полети от София, не вижда и никаква логистическа пречка едновременно да живее тук и да развива музиката си на международно ниво. Nightland, новият миниалбум на Brussels Pony Club, излезе тази пролет и може да се чуе в  Bandcamp . Brussels Pony Club наскоро бяха в Белград и из Белгия, а тази вечер от 23 ч. са на сцената на  Summer TAM Open Air Festival  в близост до Велико Търново.", "date": "2017.08.19", "title": "На живо от Bulgaria"}
{"url": "http://www.dnevnik.bg/sport/2017/08/19/3027126_grigor_dimitrov_izliza_sreshtu_isnur_za_purvi_masturs/", "text": "Григор Димитров ще се изправи срещу американския гигант Джон Иснър в полуфиналите на турнира от сериите \"Мастърс\" в Синсинати. Мачът е втори в програмата на централния корт и ще започне около 21.00 ч. българско време. Преди това трябва да се изиграе първият полуфинал при жените, който ще противопостави световната №1 Каролина Плишкова и шампионката от \"Уимбълдън\" Гарбине Мугуруса. Чехкинята и испанката излизат на корта в 19.00 часа. Димитров стигна до финалната четворка в Синсинати за втора поредна година, след като записа  безапелационна победа срещу японеца Юичи Сугита.  Иснър измъкна труден успех със 7:6 (4), 7:5 срещу сънародника си Джаред Доналдсън, който участваше с \"уайлд кард\" в надпреварата. Димитров ще опита да се класира за финал в сериите \"Мастърс\" за пръв път в своята кариера. Това ще бъде четвърто участие на българина в полуфинал на втората по сила категория турнири след Големия шлем. Преди година в Синсинати той отстъпи драматично пред бъдещия шампион Марин Чилич - 6:4, 3:6, 5:7. Другите му два полуфинала бяха през 2014 г. - в Рим, където загуби от Рафаел Надал (2:6, 2:6), и в Торонто, където беше спрян от Жо-Вилфред Цонга (4:6, 3:6). Иснър има далеч по-голям опит в тази фаза на турнирите от сериите \"Мастърс\". Това ще бъде неговият девети полуфинал. В три от досегашните осем случая той успя да стигне до финала - в Индиън Уелс през 2012 г., в Синсинати през 2013 г. и в Париж през 2016 г. Димитров и Иснър имат един двубой помежду си до момента. Те се срещнаха във втория кръг на мастърса в Маями през 2015 г. когато 211-сантиметровият американец спечели със 7:6 (2), 6:2. Надал, който от понеделник отново ще бъде №1 в света, загуби тежко от Ник Кириос. Срещата продължи само 80 минути, а 22-годишният австралиец се наложи с  . И за двамата това беше втори двубой за деня, след като предишния ден дъждът не позволи да се изиграят мачовете им от осминафиналите. Надал имаше доста труден първи сет срещу своя сънародник Алберт Рамос. Носителят на 15 титли от Големия шлем обаче стигна до тайбрек, който спечели категорично със 7:1, а във втората част нямаше проблеми - 6:2. Далеч по-тежка беше задачата на Кириос, който мина през три сета срещу хърватския гигант Иво Карлович. Австралиецът загуби първия сет и беше на две точки от загубата в тайбрека на втория, но направи обрат и спечели с 4:6, 7:6 (6), 6:3. Няколко часа по-късно Надал и Кириос се върнаха на централния корт. Австралиецът се оказа доста по-свеж от съперника и започна ударно мача - два пробива в първите две подавания на испанеца и аванс от 4:0. Само след 25 минути игра първият сет беше в историята. Във втората част шампионът в Синсинати от 2013 г. успя да стабилизира играта си. Той спечели убедително първите си две подавания, а след това стигна до първия си шанс за пробив. Кириос обаче се спаси и веднага след това проби. Австралиецът затвърди предимството си, за да повее с 4:2. При 5:3 той стигна до два поредни мачбола при сервис на Надал. Испанецът не само се измъкна от тежката ситуация, а в следващия гейм отрази трети мачбол и успя да върне пробива в последния възможен момент. Надал обаче продължи да прави прекалено много грешки и не се възползва от момента. Той допусна пробив на нула, а Кириос не пропусна втората си възможност да сервира за спечелването на мача. Тийм също беше категорично надигран от Давид Ферер. Испанският ветеран спечели с   само за 76 минути и не позволи на 23-годишния австриец да стигне до първия си мастърс полуфинал на твърди кортове. Кириос ще участва на полуфинал в сериите \"Мастърс\" за трети път в кариерата си след турнирите в Маями през 2016 и 2017 г. Тази година той загуби в епичен мач срещу Роджър Федерер - 6:7 (9), 7:6 (9), 6:7 (5), а година по-рано отстъпи срещу Кей Нишикори с 3:6, 5:7. Ферер е единственият от продължаващите напред в Синсинати, който е печелил титла от сериите \"Мастърс\" - в Париж през 2012 г. 35-годишният испанец ще запише своя 18-и мастърс полуфинал, като в досегашните 17 има седем победи и десет загуби. Програмата за деня Каролина Плишкова - Гарбине Мугуруса (от 19.00 ч.) Григор Димитров - Джон Иснър (не преди 21.00 ч.) Симона Халеп Слоун Стивънс (не преди 23.00 ч.) Ник Кириос - Давид Ферер (не преди 2.00 ч.)", "date": "2017.08.19", "title": "Григор Димитров излиза срещу Иснър за първи мастърс финал, Надал и Тийм отпаднаха"}
{"url": "http://www.dnevnik.bg/bulgaria/2017/08/19/3026586_kalina_chapkunova_kandidat_za_sudebniia_suvet_ot_gerb/", "text": "В следващите три седмици \"Дневник\" ще представи 18-те кандидати през техните концепциите и имотните декларации.  Освен зам.-председателя на Върховния административен съд (ВАС)  Боян Магдалинчев , шефа на Районната прокуратура в Пловдив  Гергана Мутафова  и адвоката  Мирослав Джеров , друга номинация на ГЕРБ е на ръководителя на Окръжната прокуратура в Бургас Калина Чапкънова-Кючукова. Родена в Бургас Чапкънова, тя завършва свободния университет в града със специалност право. Средният ѝ успех от семестриалните и държавните изпити е 5.86. Има юридически стаж над 20 години като е била асистент в университета, който е завършила. В системата на прокуратурата постъпва две години след завършване на образованието си - 1997 г. като постепенно е преминала всичките ѝ нива. От 2010 г. е избрана за за втори път за окръжен прокурор на Бургас. Тя е наблюдаващ прокурор по делото за атентата на  летище \"Бургас\" в Сарафово от 2012 г.  Това досъдебно производство е описано подробно в мотивите за издигането ѝ за член на следващия съдебен съвет от депутатите от ГЕРБ. Причината - докато е наблюдавала това разследване, тя е била и шеф на прокуратурата, освен това била на трето място по разглеждани преписки сред колегите си. Награждавана е със служебна благодарност от последните двама главни прокурори - Борис Велчев и Сотир Цацаров, изтъкват още предложителите ѝ. Владее на добро ниво английски и руски език. Становище в нейна подкрепа има от до. д-р Мария Нейкова, председател на Асоциацията на завършилите Бургаския свободен университет и бившия главен прокурор Борис Велчев. Концепцията В концепцията си Чапкънова заявява, че ще посочи недостатъците на съдебната система с цитат на думите на мореплавател, според когото \"Никога няма да прекосиш океана, ако нямаш куража да се откъснеш от брега!\". Според нея всеки магистрат трябва да има смелостта да сочи недостатъците, за да може да се върне доверието на обществото към системата. Затова основната задача на новия съдебен съвет трябва да е спечелване на загубеното доверие, отбелязва кандидатът на ГЕРБ. Друга приоритетна задача за новия състав на ВСС е изработването на нова пътна карта - за броя съдилища и прокуратури, съдебните им райони и седалища, отбелязва Чапкънова. Тя се обявява за намаляване на администрацията в системата. Промените трябва да стават без да се засяга правото на гражданите за лесен достъп до правосъдие и трябва да се уеднакви натовареността на магистратите. \"Този процес понастоящем е в по-напреднала фаза за прокуратурата, в сравнение със съдилищата\", допълва Чапкънова. Следващият ВСС обаче ще трябва да реши и изпълни приетата концепция за  намаляване на прокуратурите  със заместването на районните с териториални отделения към тази районна прокуратура, която се намира в населеното място, където е окръжната прокуратура, т.е. в областния център. Според нея освободеният финансов ресурс от промяната може да се използва за повишаване на заплатите на прокурорите от най-ниските нива и на служителите с най-малко пари или натоварените магистрати да получават бонуси, според реални резултати, а не само защото работят в по-големи и натоварени съдебни учреждения. Чапкънова се обявява за единен подход и прозрачност при атестиране, повишаване и назначаване на магистратите или ръководители на съдилища и прокуратури. Тя посочва, че все още не са заработили атестатицонните комисии към апелативните прокуратури, които трябва да помагат на съдебния съвет в оценката на дейността на магистратите, която трябва да е обективна и безпристрастна и да се промени досегашната практика за оценяване на всички с \"много добър\". Кандидатът на ГЕРБ отбелязва, че дисциплинарната практика на съдебния съвет досега е оценявана нееднозначно, заради липсата на единни стандарти. Чапкънова се обявява за нова система от поощрения и награди, за да имат магистратите стимул, заради липсващата възможност за кариерно израстване, която ги демотивира. Тя определя като крайно наложителни последните промени в Наказателно-процесуалния кодекс, които предизвикаха неодобрение в съда и адвокатурата. Повече четете  тук . Според нея съветът трябва активно да участва в процес по промяна на Наказателния кодекс, който е остарял, както и във въвеждането на електронно правосъдие. Чапкънова определя като не напълно успешна сегашната комуникационна политика на съвета. Според нея битката за връщане на общественото доверие в съдебната система. Имотна декларация Чапкънова е декларирала като притежавани от нея или семейството ѝ идеални част от земя и жилищна сграда във Варна, четири апартамента, дворно и парко място в Бургас, къща в Несебър и дворно място в с. Раклиново, както и части от земи в няколко други села и местности. Два автомобила - \"Сузики\" и \"Нисан\" са сред другите притежания на семейството на кандидата на ГЕРБ, които тя е декларирала. Тя има влог от малко над 40 хил. евро, около 3 хил. лв. и малко долари.", "date": "2017.08.19", "title": "Калина Чапкънова, кандидат за съдебния съвет от ГЕРБ: Администрацията трябва да се съкрати"}
{"url": "http://www.dnevnik.bg/sviat/2017/08/19/3026940_kambrils_-_katalunskiiat_kurort_koito_se_okaza_svurzan/", "text": "Когато в нощта на четвъртък срещу петък петима нападатели блъснаха минувачи в курорта Камбрилс, на 120 километра южно от Барселона, и опитаха да ги сплашат с фалшиви колани с експлозиви, те далеч не бяха първите джихадисти, действали в иначе спокойния каталунски район Тарагона. В три хотела в Камбрилс през 2001 г. отседнали ислямисти, участвали в подготовката на все още най-кървавия ислямистки терористичен акт в историята - този срещу кулите близнаци в Ню Йорк, пише каталунският в. \"Вангуардия\". Задържаният в Пакистан през 2002 г. Рамзи Биналшибх, считан за един от \"мозъците\" на атаката, призна две години по-късно, че се срещнал с Мохамед Атта, един от похитителите на самолетите, които се разбиха в Световния търговски център и в Пентагона, за да \"уточни детайли около изпълнението на атаката\". Подготовката на операцията започнала с пристигането на терористите на лещите \"Реус\" на 8 юли, където наели кола, за да се придвижват. През следващите осем дни бойците останали там и обсъждали подробностите, като сменили поне три хотела в Камбрилс с трети човек, който така и не е бил идентифициран, пише \"Вангуардия\". Тридесет и тригодишният Атта преминал през хотел \"Сант Жорди\", \"Монтсант\" и \"Плая\" по време на престоя си. На 18 юли си тръгнал, за да отпътува за Флорида. Биналшибх изглежда отсядал в други хотели. Всъщност през 2004 г. Биналшибх призна, че именно в Камбрилс бил завършен планът, подготвян от години в Хамбург. Статистиката за  задържаните в Испания джихадисти  за последните четири години показва, че макар 90% от тях да са индоктринирани на испанска територия, това е ставало основно в четири района, от които \"най-важният\" (отнасящ се за 23.2% от случаите) е Каталуня. Според в. \"Ел паис\" проблем за провинцията може да се окаже и възходът на салафизма от последните години. По данни на вестника в Каталуня има 79 салафитски молитвени дома, което означава, че едно на всеки три подобни места - общо 256 в провинцията по данни на местното правителство - в по-голям или по-малка степен са свързани с това движение. Салафитите не стават непременно джихадисти, но показват тенденцията да се изолират от елементите на обществата, различни от тях, и това е един от факторите, които ги правят податливи на екстремистки влияния. Същевременно много джамии из европа голяма част от тях се радикализират и възприемат екстремистки възгледи.", "date": "2017.08.19", "title": "Камбрилс - каталунският курорт, който се оказа свързан с 11 септември"}
{"url": "http://www.dnevnik.bg/photos/2017/08/19/3027157_snimka_na_denia_barselona_skurbi_za_zaginalite_pri/", "text": "На пешеходния булевард \"Ла Рамбла\" - най-оживеният в каталунската столица, гости и жители на града се събраха, за да положат цветя и да запалят свещ в знак на съпричастност към невинните жертви. В цяла Испания днес е ден на траур в памет на жертвите на кървавото нападение.", "date": "2017.08.19", "title": "Снимка на деня: Барселона скърби за загиналите при терористичната атака"}
{"url": "http://www.dnevnik.bg/bulgaria/2017/08/19/3027162_v_katastrofa_na_trakiia_zagina_shofyor_na_kamion/", "text": "Тир се е преобърнал в района на 189 км. на магистрала \"Тракия\" в посока София, съобщава пресцентърът на МВР. В катастрофата е загинал шофьорът на камиона. Заради инцидента на магистралата е ограничено движението и е въведен обходен маршрут: от пътен възел Стара Загора – път I-5 – път II-66 – до пътен възел Свобода, или стария път. Сигналът за самокатастрофирал камион е бил подаден малко след 2.40 часа тази сутрин, съобщава полицията. Част от превозното средство все още е на пътя и се чака транспорт за изтеглянето му. На мястото на инцидента има екипи на полицията и на \"Пожарна безопасност и защита на населението\".", "date": "2017.08.19", "title": "В катастрофа на \"Тракия\" загина шофьор на камион, въведен е обходен маршрут край Стара Загора"}
{"url": "http://www.dnevnik.bg/sport/2017/08/19/3027149_vuelta_2017_moje_li_niakoi_da_spre_frum_po_putia_kum/", "text": "Третата голяма колоездачна обиколка за годината - испанската \"Вуелта\", започва днес във френския град Ним. Основният въпрос е дали Крис Фрум ще постигне историческия дубъл от победи в \" Тур дьо Франс\"  и \"Вуелта\" в една година, към който се е прицелил. От 1995 г., когато Обиколката на Испания беше преместена през август и септември, никой не го е правил. А последният, който спечели две поредни големи обиколки в една година, беше Марко Пантани - \"Джиро д'Италия\" и \"Тур дьо Франс\" през 1998 г. В отсъствието на шампиона от Джирото  Том Дюмулен  и миналогодишния победител Найро Кинтана, най-сериозен съперник на Фрум ще бъде Винченцо Нибали. Алберто Контадор също се надява на успех в последното състезание в кариерата си. Състезанието започна със скандал, след като местният любимец и олимпийски шампион от Пекин 2008  Самуел Санчес  даде положителна проба за хормон на растежа. Къде ще бъде решена обиколката Състезанието започва с 13.7-километрото отборно бягане по часовник, което ще доведе до разлики, които обаче едва ли ще се окажат решаващи. \"Скай\" могат да ударят първи по някои от преките си съперници. Първите сериозни разлики могат да се получат в петия етап. Той завършва на краткото изкачване Ермита Санта Лусия (3.4 км с 9.7% среден наклон), като последните 400 метра са с убийствените 21%. Последните два етапа от първата седмица също ще очертаят генералното класиране. Осмият етап завършва с 3-километрово спускане след известната височина Шорет де Кати (5 км с 9% среден наклон), а следващият ден чака 4-километра с 9.1% среден наклон и 21% максимален на Алто де Пюг Йоренка. Втората седмица е почти изцяло планинска, но основните действия ще са в 15-ия етап, който е преди втория почивен ден. Тогава колоната завършва на Сиера Невада – 2510 метра височина. Две височини от първа категория и една от Специална са събрани в 60 километра. Решителната седмица започва с 40.2 км бягане по часовник, което ще бъде плюс за Крис Фрум и мъка за съперниците му. Още на следващия ден обаче в 17-ия етап колоездачите ще катерят височината Мачукос (7.2 км с 8.7% среден наклон), на която на моменти наклонът достига до 26%, а пътят е много тесен. Фрум срещу традицията и физическите възможности Мотивацията на Фрум не може да бъде поставяна под въпрос, но не е ясно дали  дубъл – Тур-\"Вуелта\"  в една година е възможен от физическа гледна точка, особено с толкова трудни профили и на двете обиколки. За последно колоездач е печелил две поредни обиколки през вече далечната 1998 г., когато Марко Пантани завоюва Джирото и Тура. \"Доста по-свеж съм от предните години, идеята за 2017 г. беше да вляза в Тура с по-малко състезания преди това и мисля, че се получи. Обиколката на Испания винаги е непредвидима, а с толкова много етапи на височини всичко може да се случи\", каза Фрум. Той обаче изрази задоволство, че най-накрая профилът му пасва, с толкова дълъг индивидуален часовник, какъвто липсваше в последните години. Отборът му \"Скай\" също идва с всичко най-добро, което е на разположение в този момент. При положение, че  Микел Ланда , Герант Томас, Васил Кириенка (тримата караха Джиро и Тур) и Михал Квятковски (готви се за световното първенство) не могат да участват, Фрум пак има до себе си силни катерачи. Воут Пулс, който впечатли много през 2015 и 2016 г., ще бъде дясната му ръка. Ветеранът Микел Ниеве, който 11 пъти в 13 участия на големи обиколки е влизал в Топ 20 пак е готов да помага на лидера си. В състава е и Диего Роза, който впечатли в Обиколката на Италия. \"Скай\"  имат и няколко универсални бойци като Джани Москон и Давид Лопес, и макар да не са със своя А-отбор, отново изглеждат като най-силния състав. Контадор обеща шоу при лебедовата си песен Ако има колоездач, който никога не бива да бъде отписван, то това без съмнение е Алберто Контадор. На прага на своята 35-годишнина, катерачът от Пинто реши най-накрая да прибере пистолетите и да каже край. С три победи в домашната си  \"Вуелта\"  (2008, 2012 и 2014), Контадор познава това състезание по-добре от всеки друг. И макар вече да не е на нивото от най-силните си години, винаги може да направи състезанието интересно. \"Прибирам пистолетите, но те са излъскани за един последен изстрел\", пошегува се Контадор, заигравайки се с прякора си Пистолета. \"Тук съм, за да се боря и да се забавлявам, искам да запомня последното ми състезезание\". А когато  Контадор  обещае шоу, това значи само едно – атака и пак атака. Този път той има и балансиран отбор зад гърба си. За последен път с него ще бъде верният му лейтенант Хесус Ернандес (също се отказва), както и Джарлисон Пантано. \"Трек\" имат на разположение още двама силни катерачи в лицето на Жулиен Бернар и Питър Стетина. Нибали и Ару - италианска афера Цяла Италия също в момента гледа към Испания, защото двете звезди от Ботуша Винченцо Нибали и  Фабио Ару  най-накрая ще се състезават един срещу друг. Двамата дълго време бяха съотборници в \"Астана\", като Ару минава за чирак на Нибали. Дългоочакваната битка помежду им в Джирото не се състоя, затова сега двамата си дават среща в Испания. Нибали (2010) и Ару (2015) са последните двама италиански победители и не крият амбициите си да добавят по още един успех в биографиите си. Вече на почти 33 години Акулата от Месина идва свеж в Испания след третото си място в  Джирото . Нибали е считан за основен съперник на Фрум, именно поради факта, че не участваше в Тура. Отборът му \"Бахрейн Мерида\" няма огневата мощ на \"Скай\", но разполага с някои опитни колоездачи като Франко Пелидзоти, Джовани Висконти и Хавиер Морено, които обичат \"Вуелта\". Ару все още минава в категорията на младите и е неизвестна за \"Вуелта\". Въпреки победата си през 2015 г. катерачът от Сардиния има какво да доказва. За първи път в кариерата си той ще стартира две големи обиколки една след друга, така че влиза в непознати води. Освен това от силния състав, който му помогна за победата през 2015 г. (Ланда, Тиралонго, Роза и Каталдо), днес на разположение той има единствено ветерана Луис Леон Санчес. В тима е и младата надежда Мигел Анхел Лопес, който е резервна опция, ако Ару не е в топ форма. Най-непредсказуемото състезание през годината Много пъти \"Вуелта\" е състезанието, което ражда новите звезди на колоезденето. Най-добрите многоетапници днес изгряха именно по шосетата на Испания. Фрум впечатли през 2011 г., Нибали и Ару пък спечелиха първите си победи именно на \"Вуелта\". И сега не липсват състезатели, които са готови да поднесат голямата изненада, нищо че не влизат в сметките. Може би най-интересен състав има \"Орика\". Австралийският състав разполага с близнаците Адам и Саймън Йейтс (седми в Тура, победител за бялата фланелка), които ще карат заедно в голяма обиколка за първи път от 2015 г. насам, както и с миналогодишния трети Естебан Чавес. \"Как ще се справим с лидерството ли? Това е въпрос, на който ще отговорим на шосето\", закани се Чавес. В категорията на аутсайдерите, способни на изненада влизат още Ромен Барде и Доменико Поцовиво (двамата от AG2R), Илнур Закарин (\"Катюша\"), Давид де ла Крус и Боб Юнгелс (\"Куикстеп\"), Стивън Краусвайк и Джордж Бенет (двамата от \"Лото Йъмбо\") и Рафал Майка от \"Бора\" (трети от 2015 г.). Не с един състезател, а с целия си отбор пък \"Мовистар\" може да направи състезанието интересно. Испанският тим е без звездите си  Найро Кинтана  и  Алехандро Валверде , но има на разположение много талантливите Марк Солер, Рубен Фернандес и Ричард Карапас, както и опитните катерачи Дани Морено и Карлос Бетанкур.", "date": "2017.08.19", "title": "\"Вуелта 2017\": Може ли някой да спре Фрум по пътя към исторически дубъл"}
{"url": "http://www.dnevnik.bg/biznes/2017/08/19/3026875_rekordna_zaetost_za_prehoda/", "text": "За второто тримесечие на 2017 г. коефициентът на заетост на населението от 15 до 64 години достигна 67.2%. Ръстът спрямо година по-рано е с 3.5 процентни пункта. Това само по себе си е огромна новина, тъй като икономиката поставя рекорд. В годините след комунистическия режим в страната никога не е минавана летвата от 2/3 заетост за лицата от 15 до 64 години. Дори през рекордното трето тримесечие на 2008 г. коефициентът на заетост (15-64) достигна едва до 65%. Казано с други думи, днес в страната има повече работа, отколкото през 2008 г. преди да удари кризата – това е факт, независимо че голяма част от българите биха го обявили за фалшива новина. Общият брой на заетите през второто тримесечие на 2017 г., ако се гледат всички над 15-годишна възраст, е 3.172 млн. или с 138 хил. души повече спрямо година по-рано. Кои са тези 138 хил. души? Статистиката ни дава много детайлен и интересен отговор на този въпрос. На първо място това са изцяло работници в частни предприятия. Работещите в обществени предприятия дори намаляват. Още тук трябва да се има едно наум за всяко политическо словоблудство на тема работни места. Другият много важен момент е, че близо 96 хил. от тези 138 хил. нови заети са концентрирани на три места – широкия икономически център София (София-столица и Софийска област), област Пловдив и област Стара Загора. В цяла Северна България ръстът е едва с 28 хил. души – за сравнение, само в област Пловдив той е почти 40 хил. Тази регионална разбивка много ясно показва огромното значение на силните икономически центрове и позиционирането им като инвестиционни дестинации (виж по темата –  Поглед към инвестиционни дестинации \"Тракия\" и \"Загоре\" ). Могат да се разгледат и много други разбивки, но важното в случая е, че заетостта е достигнала рекордни нива, което се дължи изцяло на частния сектор и огромната част от положителните тенденции са концентрирани в силните икономически центрове. Разликата спрямо 2008 г. е, че тогава подобна заетост беше достигната с надуването на сериозен балон (привнесен отвън), който се спука с настъпването на световна криза. Сега по-скоро няма такъв привнесен балон и ръстът на икономиката не се дължи на бясно кредитиране с ресурс отвън [1] . Постигането на висока заетост със стабилна макрорамка е новост за страната. Интересно е, че тези макроикономически успехи се постигат във времена на тежко политическо мракобесие (разбирай грозната политическа сцена след 2013 г.). По всичко личи, че \"крониикономиката\" на България – тази, която си фалира банка, злоупотребява с държавен ресурс, разграбва определени активи, развращава съдебната система и окаля медиите, има на практика ограничен ефект върху макроикономиката на страната. Грабителите затова и са постоянно в конфликт и предизвикват политически кризи, защото играят на ограничено поле. Нарастването на заетостта е благодарение на икономиката, която няма допирни точки с явленията от горния параграф. Затова и всяко политическо перчене на тема \"работни места\" е неуместно. Трябва да отчетем, че насищането на пазара на труда ще доведе до продължаващ натиск за покачване на работните заплати, който постепенно ще се усилва –ръстът на заплатите вече достигна 10% годишно. Това също ще е процес, изцяло воден от частната икономика. Историята от последните 10-15 години показва, че по-значимите реформи у нас се правят по-скоро във времена на подем, когато пари в бюджета има и доходите растат. Вече сме в период, в който тези условия са налични. [1]  Това не означава, че по света не се надуват финансови балони и че сме резистентни към нова криза. Ако световната макроикономика се разклати, то и тук ще ни удари сериозно. В момента европейската икономика се представя доста добре и изглежда прилежнo санирана. Вyпреки това, не бива да забравяме, че високите нива на задлъжнялост на западния свят и раздутите баланси на основните централни банки (в т.ч. ЕЦБ) крият огромни рискове.", "date": "2017.08.19", "title": "Рекордна заетост за прехода"}
{"url": "http://www.dnevnik.bg/photos/2017/08/19/3026801_fotogaleriia_da_si_slojish_shapkata/", "text": "Най-голямото международно специализирано изложение за шапки и аксесоари Chapeau 2017 се провежда в момента в Москва.", "date": "2017.08.19", "title": "Фотогалерия: Да си сложиш шапката"}
{"url": "http://www.dnevnik.bg/sviat/2017/08/19/3027191_chetirima_ot_zapodozrenite_za_atentata_v_barselona_sa/", "text": "Четирима от заподозрените за терористичния акт в Барселона са ликвидирани, съобщи испанският в. \"Паис\", цитиран от БТА. По данни на изданието трима заподозрени -  Муса Укабир , Саид Ала и Мохамед Хичам, са били ликвидирани при операцията в близкото градче Камбрилс, а четвъртият предполагаем терорист Юнес Абуякуб също е мъртъв. Самоличността на четиримата е потвърдена от документ, чиято валидност е установена от представител на синдиката на испанската полиция, пожелал анонимност. Те са с марокански произход и всички идват от малкото градче Рипол в подножието на Пиринеите, недалеч от границата с Франция. Укабир е роден в Рипол, но има и мароканско гражданство, а другите трима са родени в Мароко, но са с местожителство в Испания. Същевременно испанското правителство реши да не повишава нивото на заплаха за сигурността до максималното ниво и то остава четвърто, една степен преди максималното. Френската полиция пък извършва допълнителни гранични проверки на пристигащите от Испания в опит да открият беглец, замесен в нападенията в Барселона и Камбрилс. При терористичния акт в Барселона  загинаха 14 души , а десетки бяха ранени.", "date": "2017.08.19", "title": "Четирима от заподозрените за атентата в Барселона са мъртви, обяви испанската полиция"}
{"url": "http://www.dnevnik.bg/kultura/2017/08/19/3019490_otkus_ot_moiat_jivot_v_kinoto_rejisyorska_versiia_na/", "text": "Роден в семейство на имигранти и израсъл в бедните квартали на Торонто в годините на Депресията, Тед Кочев се научава от улицата как да разказва истории, преди да започне работа в телевизия CBC. Откривайки уменията си да работи с актьори и да прави кино, Кочев създава някои от най-значимите филми от волната епоха на 70-те години, сред които Обучението на Дуди Кравиц, Да се събудиш в страх и Отборът на Северен Далас. След хитовете от 80-те Първа кръв и Уикендът на Барни, Кочев е сред продуцентите на ТВ сериала Закон и ред: Специални разследвания. По време на кариерата си той е обявен за комунист от американското правителство, забранено му е да работи в Ройъл Албърт Хол в Лондон и му се е наложило да се справя със заплахи за убийство на една от звездите във филмите му. Най-добрите му творби се радват на интереса на киноманите по цял свят, включително и на възторзите на Мартин Скорсезе и Ник Кейв. С тази книга Кочев насочва обектива към себе си. Написана с остроумие и без свян, \"Моят живот в киното\" не е просто мемоарна книга, но е и разказ в близък план за живота и занаята, изпълнена с истории за дългото му приятелство с писателя Мордекай Рихлер и работата със звезди от ранга на Силвестър Сталоун, Джеймс Мейсън, Грегъри Пек, Ингрид Бергман, Джийн Хекман, Джейн Фонда и Ричард Драйфус. Освен всичко това книгата е пълна и с ценни съвети как да се оцелее в клопките на Холивуд. ВИЗУАЛИЗИРАЙТЕ ТОВА... Искате ли да чуете каква е моята представа за най-страхотния живот? Събуждам се сутрин, обличам се, закусвам и после отивам на снимачна площадка. Там заварвам отзивчив снимачен екип и отдаден на работата си актьорски състав, който може да претвори идеите ми в нещо още по-добро. Казвам: \"Хайде всички, започваме. Да поставим камерата там. Миличка, вие застанете ето тук. Господине, вашето място е там. В момента, щом тя ви погледне, втурвате се към нея...\". И после всички се потапяме в съвместна работа, за да създадем нов тип реалност и да я пренесем на филмова лента. Това, че не съм се ограничил в конкретен тип филми, ми даде възможност да се разходя из всички жанрове. Но също така е ставало причина да се окажа извън сметките, когато шефове на студии и продуценти съставят списъци на желаните режисьори за дадени проекти. По-съществено за мен бе, че бивах лишаван от възможности да финансирам собствените си идеи, защото на хората с парите им е по-спокойно, като могат да кажат: \"О, той вече го е правил преди, ще успее и сега\". Филмографията ми е тюрлюгювеч. Режисирал съм екшън филми като Първа кръв, първия от поредицата за Рамбо, и Безпримерна храброст; драми с различна степен на напрежение от Отборът на Северен Далас до Джошуа преди и сега; комедии, сред които Забава с Дик и Джейн, Смяна на каналите и Уикендът на Барни. Прибавете към този списък и други заглавия като Да се събудиш в страх, черен трилър; Кой убива великите готвачи на Европа?, комична мистерия; и Били Двете шапки, уестърн. Единственото, което никога не съм правил, е онова, което са очаквали от мен. Отказах филма за Джеймс Бонд Упълномощен да убива. Би ми харесало да кажа, че не го приех, защото не виждах художествена стойност за себе си като режисьор да правя филм за Джеймс Бонд, при положение че тяхната формула е зададена веднъж и бетонирана. Ала истинската причина е, че не ми дадоха парите, които поисках. Това беше единственият случай в кариерата ми, когато позволих парите да са решаващ фактор. Също така никога не съм снимал продължение, валидния атестат за един режисьор. Дори след като Първа кръв стана световен блокбастър, отказах следващия филм за Рамбо, който щеше да ми осигури най-малкото хубава крайбрежна къща в Малибу. Казах \"не\" и на продължения на Уикендът на Барни. Няма благородни мотиви зад тези решения, нито пък ги изтъквам, за да покажа, че правя авторско кино. Образът на Рамбо беше отведен в друга посока. В моя филм той изпитва силна ненавист към насилието, бори се с морална дилема за упражняването на сила във Виетнам и не убива нито един човек. В поредицата Джон Рамбо се е превърнал в машина за убиване. Колкото до Уикендът на Барни, просто ми се бяха изчерпали шегите за мъртъвци или поне желанието да ги показвам. Също така вече бях живял дълго в тези територии и ми се щеше да се придвижа напред и да открия нови светове, които да изследвам кинематографично. В правенето на филми винаги съм ценил особено много набирания опит и възможността всеки път да разкажеш различна история. Всичко друго се нарежда далеч назад. Като коментират мястото ми през 70-те и 80-те години, в \"The Washington Post\" неотдавна ме нарекоха \"недооценения Тед Кочев\". Хубаво, така да е. Според мен в \"Post\" са имали предвид, че много от полагащото ми се признание е дошло по-късно. Да, имах няколко хита, като най-много изпъква Първа кръв, донесъл брутна печалба от 125 млн. долара, което по онова време беше огромна сума. Отборът на Северен Далас предизвика полемика във връзка с третирането на играчи от страна на Националната футболна лига и беше хвален от критиците за безпощадния си реализъм. Забава с Дик и Джейн беше голям касов успех, а Уикендът на Барни се превърна в култов филм по целия свят. Един от първите ми филми, Обучението на Дуди Кравиц, спечели най-висока награда – \"Златна мечка\" на Берлинския филмов фестивал през 1974 г. Филмите ми също така са генерирали предимно положителни отзиви от критиката. В по-близко минало два от филмите ми получиха върховно художествено признание, като бяха наречени \"класики от Кан\" от Филмовия фестивал в Кан, най-престижния в света. Първият е Да се събудиш в страх, мрачен австралийски филм, който излезе през 1971 г., а беше признат от Кан през 2009-а. Вторият е Обучението на Дуди Кравиц с премиера през 1974 г. и почетен в Кан през 2013-а. Най-много ми се хареса в това не похвалата, а трайността на въздействие на филмите. Моята първа и най-голяма любов е снимането на филми. *** Обучението на Дуди Кравиц беше оста, около която се завъртя кариерата ми, и в много отношения целият ми живот. Филмът е направен по роман на моя най-скъп приятел на света, покойният Мордекай Рихлер. Запознах се с Мордекай през 1958 г. и деляхме мърляво апартаментче в Лондон, където той написа творбата си. Когато я прочетох, му казах, че това не само е най-добрият канадски роман, писан някога, а че един ден ще се върна в Канада и ще направя по него филм. И двамата се смяхме на абсурдността на подобна идея. По онова време в Канада не съществуваше филмова индустрия и тъкмо затова се бях преместил в Лондон. Създадох си име като телевизионен и театрален режисьор в Лондон и ми отне 14 години борба, за да осъществя замисъла си с Дуди Кравиц. Накрая филмът беше съвместно финансиран с Канадската корпорация за филмово развитие, създадена, за да даде летящ старт на национално филмопроизводство. Стана един от най-популярните канадски филми на 70-те години и жизненоважната подкрепа от критици като Полин Кейл помогна за издигане на престижа му. Филмът събуди перспектива канадски творби да намерят място на големия екран. Винаги съм вярвал, че една процъфтяваща филмова индустрия дефинира дадена нация и заедно с родната литература, театър и музика е отражение на колективната ѝ природа. Тези форми на изкуството са част от сърцето и душата на всеки народ. Въпреки факта, че отношенията на мен и моето семейство с Канада бяха твърде нееднозначни, радвам се, че дадох своя малък принос за развитието на филмовата индустрия в моята страна. Израснах в бордеите на Торонто в крайна бедност. Родителите ми пристигнали поотделно от България с илюзията, че улиците ще са настлани със злато. Уви, твърде скоро след това се озовали насред Голямата депресия, когато имигрантите били приемани като утайката на обществото. Къщите в квартала ни бяха пренаселени с имигранти като моите родители, които нямаха отопление през зимата и бяха лишени от социални услуги. Домът ни беше толкова студен, че на двегодишна възраст за малко не съм умрял от студ; спасил ме лекар, който ме размразил в казан с вряла вода. Никога не съм учил във филмов институт, нито съм посещавал специализирани курсове. Моята школа за кино бяха различните странни служби, които съм имал. Работех в закусвалнята на татко, посещавана от образи, сякаш излезли от разказите на Деймън Ръниън – букмейкъри, контрабандисти, дребни мошеници, сутеньори, проститутки, професионални борци. След като се дипломирах по английска литература и не си намерих работа като поет, работих в кланица от веригата \"Суифт\", после във фабрика за гуми на \"Гудиър\", в цех за порест каучук – там съм се озовавал най-близо до \"Ад\" на Данте. Пробивът ми дойде, когато Канадската корпорация за радиоизлъчване (СВС) премина от радио към телевизия. Успях да се уредя на работа като сценичен работник, преди още СВС да е в ефир. Докато при работата си гледах как всеки ден се правят телевизионни пиеси на живо, у мен бавно се оформи интерес към професията на режисьора. Телевизията се разрастваше с такива бурни темпове, че след три години, когато бях само на 24, получих шанса да режисирам. Режисирането ме заплени. В тази работа фокусът ми винаги е бил върху героите. Има една история за великолепния писател Антон Чехов, която илюстрира тази идея много по-добре, отколкото аз бих могъл да я обясня. Чехов, който е мой кумир, пращал всичките си разкази на литературен критик в Москва за отзиви. За един конкретен разказ, озаглавен \"Конекрадецът\", критикът отговорил, че е невероятен, с изключение на едно нещо. Чехов не бил заел морална позиция по отношение на краденето на коне. Чехов отговорил, че не проявява никакъв интерес да съди конекрадец. \"Ако изпитвате нужда аз да ви кажа, че краденето на коне е нещо лошо, значи имате морално-етичен проблем. Мен не ме е грижа какво прави героят, искам да знам какво мисли, когато върши каквото върши\", отвърнал той на критика. И тогава Чехов пише изречение, от което още ме побиват тръпки, когато го чета: \"Аз не съм съдник на моите герои. Аз съм техен добронамерен свидетел\". Еха! Ето това исках да внеса във филмите си. Чехов е казал също, че най-важното е никой герой да не бъде унижаван. Когато за пръв път прочетох това му твърдение, сърцето ми прескочи такт. Тези две послания ми бяха като пратени свише и са ми помогнали повече от всякакъв друг съвет. Те се превърнаха в крайъгълен камък на философията ми като режисьор. Винаги когато съм се чувствал дезориентиран и безпомощен, си повтарям: \"Кочев, бъди техен добронамерен свидетел и не ги унижавай\". Когато режисирах Дуди Кравиц, исках да вляза в главата на Дуди. Той е симпатичен, макар и неподлежащ на оправдаване 18-годишен използвач, който предава приятели и любовницата си, за да се издигне в живота. Исках зрителите да знаят откъде идва. Основният въпрос във филма е зададен от гангстер, който пита: \"Кравиц, защо вечно търчиш, сякаш имаш забит нажежен ръжен в задника?\". Надявам се, че филмът – благодарение до голяма степен на много комплексния образ, който Ричард Драйфус изгради в ролята на Дуди и който нарича един от най-добрите в кариерата си – дава отговор на този въпрос. Дуди Кравиц беше моят пропуск за Холивуд. След като излезе по екраните, ми беше предложен първият филм от холивудска студия – Забава с Дик и Джейн с Джордж Сигъл и Джейн Фонда в главните роли. Години по-късно Дик Улф, създател на телевизионната поредица Закон и ред, ме нае за изпълнителен продуцент на Закон и ред: Специални разследвания, защото Дуди Кравиц бил един от любимите му филми. Каква е връзката между телевизионна поредица за служители от правоприлагащите органи, занимаващи се с най-ужасните престъпления, извършвани главно срещу деца и жени, и Дуди Кравиц? Нямам ни най-малка представа, но на такива странни асоциации се гради цялата ми кариера. Едно от нещата, които Дуди Кравиц показва, е, че обичам филми с динамични актьори. Любимата ми част от процеса на филмопроизводство е работата с актьорите за извличане на най-доброто им представяне. Какъв щастливец съм само, че режисирах такъв набор от знаменитости: Уилям Шатнър, Джийн Хекман, Ричард Драйфус, Джейн Фонда, Грегъри Пек, Джордж Сигъл, Силвестър Сталоун, Ник Нолти, Ингрид Бергман, Том Селек, Дон Амичи, Катлийн Търнър, Бърт Рейнолдс, Кристофър Рийв, Жаклин Бисе, Джеймс Удс, Алън Аркин, Джеймс Мейсън, Мишлин Ланкто, Брайън Денехи, Кърт Ръсел, Джийн Симънс, Лорънс Харви, Доналд Плезънс, Джак Томпсън, Крис Мелони, Маришка Харгитай и много други. Да, аз съм запален филмов фен по душа. Режисирането е особен процес. Режисьорът не само създава онова, което ще е на екрана, но докато го прави, е главен психиатър за актьорите, въздушен диспечер за снимачния екип и диригент на многото различни сегменти от включените форми на изкуство – операторска работа, музика, художествено оформление. Нужни са ти безброй други качества освен умението да правиш филми. Трябва да можеш да контролираш хората в съвместната им работа и да извлечеш най-доброто от всеки, иначе няма да ти се получи филмът, който е в представите ти. И покрай всичко останало трябва да умееш да прикоткваш онези, които дават парите. Казано по-директно, режисьорът трябва да е полицай, акушерка, психоаналитик, подлизурко и негодник, както някога го е определил великият Били Уайлдър.", "date": "2017.08.19", "title": "Откъс от \"Моят живот в киното. Режисьорска версия\" на Тед Кочев"}
{"url": "http://www.dnevnik.bg/sport/2017/08/19/3027199_estonec_vodi_sled_purviia_den_na_rali_germaniia/", "text": "От Танак с \"Форд\" води след първия ден на рали \"Германия\", 10-и кръг от световния шампионат. Естонският пилот се справи най-добре с променливите условия в петък и има аванс от 5.7 секунди след първите осем етапа. Битката по шосетата около Трир беше много оспорвана от самото начало, а в рамките на осем скоростни отсечи водачеството се смени четири пъти. Доста от водещите пилоти имаха проблеми със сцеплението, а избора на гумите, както винаги в Германия се оказа решаващ. Танак спечели три от етапите, като натрупа аванс най-вече в края на деня, когато заваля силен дъжд. Естонецът заложи на микс от гуми за мокро и сликове, което му донесе успех. Микелсен водеше много уверено своя \"Ситроен\", но накрая на деня избора му от изцяло мокри гуми не сработи, защото започна да изсъхва и той загуби скорост. Все пак норвежецът заключи, че се намира на добро място с потенциал да се доближи до лидера. \"Допуснах сериозна грешка, излизайки от трасето около лозята, но за щастие това не ми костваше време. Рискувахме с гумите и това даде резултат\", каза Танак след първия ден. Неговият съотборник и световен шампион  Себастиен Ожие  обаче нямаше поводи за радост. Французинът на два пъти се завъртя, като цял ден имаше проблеми със сцеплението. Той се оплака от новите гуми за екстремно мокро време на \"Мишлен\", които дебютираха в състезание. Последното му завъртане му костваше 20 секунди изоставане, което го прати зад основния му конкурент за титлата Тиери Ньовил. За капак Ожие се размина на косъм с елен, който изскочи на трасето точно пред неговия \"Форд\". Ньовил водеше рано в ралито, като даде най-добро време в първите отсечки, но след това допусна грешка, излизайки от трасето и потъна назад в класирането. Белгиецът се събра в края на деня и подобно на Танак намери скорост, когато на трасето беше най-мокро, за да се изкачи до третото място. Битката между Ньовил и Ожие е много оспорвана, след като двамата са с равни точки в световния шампионат. Белгиецът се изравни с шампиона след последния старт във Финландия и сега се надява да поведе за първи път през сезона. Денят се оказа много труден за пилотите на пилотите на \"Тойота\", които домнираха преди две седмици в рали \"Финландия\". Победителят в домашното си състезание  Еусапека Лапи  се движеше шести, но допусна грешка и се заби в една от бетонните стени, счупи окачването си и напусна състезанието. Звездата на \"Тойота\" Яри-Мати Латвала отново нямаше късмет. След като във  Финландия получи проблем в електрониката  докато водеше, сега го предаде двигателят. Латвала загуби мощност, което му костваше минута и половина, вадейки го от битката за победата. Асфалтовият специалист Дани Сордо с \"Хюндай\" водеше за кратко, но също беше споходен от проблеми. Победителят в Германия от 2013 г. изпусна завой и падна в 40-метрова пропаст, с което сложи край на участието си. Днес състезателите ще изминат нови девет специални етапа.", "date": "2017.08.19", "title": "Естонец води след първия ден на рали \"Германия\""}
{"url": "http://www.dnevnik.bg/gradska_sreda/2017/08/19/3027204_fandukova_poiska_da_se_spre_remontut_na_simeonovsko/", "text": "Агенция \"Пътна инфраструктура\" да спре аварийния ремонт на фугите на бул. \"Симеоновско шосе\", докато не приключи ремонтът на \"Цариградско шосе\". Това е поискала кметът на София Йорданка Фандъкова заради затрудненото движение за жителите на столицата, обяви тя пред журналисти след днешната инспекция на ремонта на \"Орлов мост\". \"Искам да уверя всички граждани, че си даваме сметка за огромното затруднение, което има през този месец с движението в София\", заяви кметът, цитирана от Агенция \"Фокус\". Според нея когато се пусне изцяло движението по бул. \"Цариградско шосе\" в района на \"Орлов мост\", тогава от АПИ трябва да продължат ремонта на бул. \"Симеоновско шосе\". Фандъкова обърна внимание, че вчера там е било невъзможно да се премине. По тази причина е поискала също и отлагане на разширението и на  , които е трябвало да започнат тези дни. Същевременно обаче се предвижда   през следващите дни. За бул. \"Евлоги и Христо Георгиеви\" се предвиждат само частични ремонти,защото Столична община не може да си позволи цялостен, се разбра от думите й. Частичните ремонтни дейности там трябва да завършат заедно с отварянето на \"Орлов мост\" в края на другата седмица. Тази нощ двупосочно в две ленти ще бъде пуснато движението  по готовия участък на бул. \"Цариградско шосе\" в посока Софийския университет, припомни кметът. В момента то е в една посока и в една лента, затова се очаква известно облекчение. В момента в ремонтирания участък не се работи, но въпреки това движението не е пуснато, тъй като експертите са дали ясен съвет, че трябва да се изчака 48 часа след асфалтирането, подчерта Фандъкова. Веднага след това започва ремонтът на отсрещното платно, заради което затрудненото преминаване ще продължи още една седмица.", "date": "2017.08.19", "title": "Фандъкова поиска да се спре ремонтът на \"Симеоновско шосе\" докато не приключи този на \"Орлов мост\""}
{"url": "http://www.dnevnik.bg/sviat/2017/08/19/3027210_finlandskata_policiia_razsledva_napadenieto_v_turku/", "text": "Финландската полиция съобщи, че разследва  вчерашните нападения с нож в град Турку  като акт на тероризъм. Заподозреният е 18-годишен мароканец, предадоха \"Ройтерс\" и \"Франс прес\", цитирани от БТА. В атаката бяха убити двама и ранени осем души, обобщава полицията. Трима от ранените са в тежко състояние. Двамата убити са финландски граждани, а между ранените има швед, италианец и британец. Минути след нападението полицията е арестувала главния заподозрян, въоръжен с нож. При ареста на площад в центъра на града той е прострелян в крака и сега е в болница. При последвал обиск в апартамент в Турку тази нощ са арестувани още четирима души, също марокански граждани. Разследването се води от финландското следствие в сътрудничество с международни партньори и с финландската имиграционна служба. Първоначалната информация от финландски медии беше, че нападателят е действал сам и е избрал произволно жертвите си, но следователите не потвърдиха тази версия. В пресконференция на следващия ден властите уточниха, че изглежда извършителят на нападението е избрал целенасочено жени за своя мишена. Загиналите при нападението са жени, а сред пострадалите има шест жени и двама мъже, като мъжете са пострадали, защото са се опитали да го спрат. Известно е вече, че 18-годишният мароканец е пристигнал във Финландия като мигрант през есента на 2016 г. и е кандидатствал за убежище, след като е бил настанен в център за бежанци в Турку. По информация на финландски медии молбата му за убежище е била отхвърлена. Засега той отказва да разговаря с органите на реда, но опитите за разпит продължават. Органите на реда заявиха, че издирват шести заподозрян във връзка с нападението. Предполага се, че той не е във Финландия и за него е издадена международна заповед за арест. Страната няма да повиши нивото на терористична заплаха заради нападението в Турку, заяви началникът на националната служба за разузнаване и сигурност Анти Пелтари. \"През последните години три пъти повишавахме нивото на заплаха, за последен път това беше през юни. Случилото се в Турку обаче не повлия на нашите оценки. Нивото на заплахата за сигурността остава повишено, т.е. второ в четиристепенната скала на заплахите\", посочи говорителят.", "date": "2017.08.19", "title": "Финландската полиция разследва нападението в Турку като терористичен акт (допълнена)"}
{"url": "http://www.dnevnik.bg/sport/2017/08/19/3027203_dalech_sme_ot_futbola_koito_iskam_da_vijdam_kaza_delio/", "text": "Треньорът на \"Левски\" Делио Роси охлади ентусиазма на \"Герена\" след  победата с 3:0 над \"Пирин\" . Според италианеца сините са много далеч от футбола, който той иска да вижда от отбора си. Специалистът все пак изрази задоволство от успеха. \"Мога да поздравя \"Пирин\", защото съперникът игра по-добре от нас през първото полувреме. Затрудниха ни изключително много, но според мен заслужавахме да спечелим след почивката, подходихме много агресивно, имахме положения и съм доволен, че победихме\", каза Роси след успеха. Той изтъкна факта, че е само от 10 дни в отбора, но \"Левски\" от мач на мач изглежда все по-добре. \"Доволен съм, че Мапуку се включи добре и вкара голове. Явно трябва да оставя някого на пейката, за да може да се разпише. Знаете, че в предния мач това направи Буш\", пошегува се италианецът, но отказа да коментира отделно представянето на футболистите. Според Роси червеният картон на Румен Сандев от домакините в края на мача не е оказал голямо влияние, защото в този момент \"Левски\" вече е имал контрол над мача. \"Имаме още доста да работим, футболът който имам в главата ми е доста далече от това, което показваме на този етап. Засега обаче ме радва фактът, че спечелихме и двата си мача. Уверен съм, че това, което предлагам на играчите ще бъде добро и ще носи положителни резултати\", добави треньорът. Италианецът не се притеснява от големите очаквания към себе си и към отбора: \"Избрал съм тази професия и не ме плаши, че се искат победи. Всеки човек работи нещо и иска да постига резултати, нормално е\". Спортният директор на сините  Даниел Боримиров  също даде положителна оценка за представянето на отбора. \"Доволен съм, защото показваме израстване от мач на мача, само така ще върнем нашите фенове на стадиона. Бяхме добре физически и чакахме своя момент. Според мен нещата вървят в правилната посока\", каза Боримиров. Бившият халф разкри, че всеки има какво да научи от новия треньор на отбора Делио Роси: \"Той е човек с впечатляваща визитка, обича работата си, труди се много на всяка тренировка. Всеки един човек в \"Левски\" мож да научи многоот него\".", "date": "2017.08.19", "title": "Далеч сме от футбола, който искам да виждам, каза Делио Роси"}
{"url": "http://www.dnevnik.bg/sviat/2017/08/19/3026926_kakvo_da_se_pravi_sus_spornite_statui_ot/", "text": "Докато градове из Съединените щети  удвояват усилията  за премахване от публични места на паметници на Конфедерацията, а крайнодесен митинг във Вирджиния  прерасна в кръвопролитие , сега градските лидери са изправени пред нова главоблъсканица: какво да правят със статуите. В четвъртък президентът Доналд Тръмп ги описа като \"красиви статуи и монументи\", които са част от историята и културата на страната и които \"много ще липсват\". Но мнозина американци ги възприемат като символи на расизма и възхвала на Конфедерацията, защищавала робството през Гражданската война. Така бе разпален дебат за расите и политиката в Америка. Някои градове ускоряват процедурите по премахването на паметниците след митинга в Шарлотсвил, Вирджиния, в събота, когато предполагаем бял супремасист блъсна автомобила си в тълпа хора и уби една жена. Митингът беше в знак на протест срещу отстраняването на статуята на генерал Робърт Лий, оглавявал армията на Конфедерацията в Гражданската война. От понеделник властите в Балтимор, Мериленд, и Гейнсвил, Флорида, премахнаха статуи, а демонстранти в Дърам, Северна Каролина, изтръгнаха от постамента една статуя. Призивите за премахване на още такива паметници стават все по-силни. Това създава допълнителни главоболия на градовете и раздуха друг дебат: къде да бъдат оставени статуите след премахването им. Някои предлагат това да е в музеи, други - да се поставят в гробища на войници от Конфедерацията, а един градски съветник предложи металът да бъде използван за скулптурни изображения на активисти за гражданските права. \"Претопяването им и използването на материалите за направа на паметници на Фредрик Дъглас, Търгуд Маршал, Хариет Тъбман би било страхотно!\", написа тази седмица в \"Туитър\" членът на градския съвет в Балтимор Брендън Скот. От канцеларията на кмета казаха, че това е малко вероятно да стане. За разлика от Източна Европа Дебатът е в ярък контраст с това как в Източна Европа се справят с хиляди статуи след падането на комунизма в края на 80-те и началото на 90-те години. В много случаи поваляни от гневни тълпи, някои статуи свършиха в контейнерите за смет, а други в музеите, за да поучават хората за злото на тоталитарните режими. В Будапеща има парк с платен вход, в който са разположени 40 статуи на комунистически герои като Карл Маркс. В американския Юг все още бушува дебат между тъгуващите по миналото и онези, които виждат в паметниците болезнено напомняне за робството. По данни на Правния център за бедността на Юг (Southern Poverty Law Center) в Съединените щати има над 700 статуи на Конфедерацията, повечето издигнати през 10-те и 20-те години на миналия век, десетилетия след края на Гражданската война. Те са целели да препотвърдят властта на белите хора, казва Джонатан Лейб, ръководител на департамента по политология и география в университета \"Олд доминиън\" в щата Вирджиния. \"Те са видим, осезаем израз на власт\", каза той в четвъртък. В Бирмингам, щата Алабама, кметът Уилям Бел е разпоредил на работници да закрият конфедеративна статуя с шперплатови плоскости, докато градът оспорва щатски закон, който забранява премахването на такива паметници. \"Те представляват актове на подстрекателство за бунт срещу САЩ и държавна измяна срещу САЩ\", каза кметът в сряда за Ройтерс. Но симпатизанти, законодатели и граждани се противопоставят на плановете за отстраняването им. \"Абсолютно съм несъгласен с това хигиенизиране на историята\", каза във вторник по радио WVHU губернаторът на Кентъки Мат Мевин от Републиканската партия. Подходящ контекст Повечето от премахнатите статуи засега събират прах в складове или - какъвто е случаят в Ню Орлийнс - лежат разглобени в градско бунище за скрап, където две от тях са били видени от репортери. В Балтимор статуите са на склад, по думите на говорителя на кмета Антъни МакКарти, който каза, че те ще бъдат пратени вероятно на гробище на Конфедерацията или в музей. Законодателите в много градове са изразили интерес към преместване на статуите в музеи, за да бъдат разглеждани като исторически артефакти, а не като притегателни места за прояви на расизъм. Ана Лопес Броше, председател на градския съвет в Джаксънвил, Флорида, се изказа в понеделник в подкрепа на премахването на статуите на Конфедерацията от публични места и предложи те да бъдат преместени така, че да бъдат поставени в \"исторически контекст\". В Лексингтън, Кентъки, кметът Джим Грей е предложил изместване на статуите от градски парк, където е имало тържище за роби и стълб за бой с камшик. Междувременно в Гейнсвил, Флорида, премахната статуя е била върната на местния филиал на \"Обединени дъщери на Конфедерацията\", издигнала паметника през 1904 г. Организацията, основана през 1894 г. от потомки на войници на Конфедерацията, е построила много такива паметници с цел да изрази призива си за \"истинска история\" на Гражданската война и да отбележи местата, \"станали исторически с храбростта на Конфедерацията\". Някои историци твърдят, че подобно на Източна Европа паметниците на Конфедерацията трябва да бъдат запазени, но в подходящ контекст. \"Стълб за бой с камшици за роби не е нещо, което искаме на публично място без интерпретацията му\", казва Уилям Фицхю Бръндейдж, професор по американска история в Университета на Южна Каролина. \"Но от друга страна, ако ги поставим в музеите \"Смитсониън\", където хората могат да ги видят уместно интерпретирани, това е ценно образователно средство\", казва той. ?БТА", "date": "2017.08.19", "title": "Какво да се прави със спорните статуи от Конфедерацията"}
{"url": "http://www.dnevnik.bg/bulgaria/2017/08/19/3027212_politicite_v_bulgariia_obiaviha_voina_na_postoianno/", "text": "Беше се превърнала в мека за британските любители на евтиния алкохол и шумните партита на плажа. Но сега вече България не е това мечтано място за тях, тъй като местната власт започна \"война с шума\", заради която дори се стигна до отменянето на музикален фестивал. Така започва статия в британския таблоид \"Дейли Мейл\", провокирана от акциите на вицепремиера Валери Симеонов в Слънчев бряг. Преди седмица, придружен с полиция,  той провери в ранните часове на деня колко е шумно около някои от най-големите заведения в курорта . Това предизвика остра реакция сред част от клиентите на клубовете. Заради акцията на Симеонов музиката в едно от заведение беше спряна, а от диджея на друго беше отнет лаптопа и част от озвучението. Последва и  отмяна на последните две събития  от музикалния фестивал Solar Summer. Клубът, в който трябваше да се проведе той обяви, че  смята да съди Симеонов  за пропуснати ползи. В същото време вицепремиерът получи  подкрепа от голяма част от хотелиерите  по Черноморието, а работещи в Слънчев бряг  излязоха на протест срещу него.  Британското издание отделя внимание на публикацията на Симеонов в профила му във \"Фейсбук\", където той написа, че в страната има \"беззаконие и вакханалия, терор на тарикатите над нормалните туристи и граждани\". \"Така ще привлечем по-платежоспособни туристи и ще имаме по-качествен ръст на туризма\", написа още той. България, която беше посетена от 281 хил. британци миналата година, не е единствената страна, която се опитва да се отърве от шумните британски любители на евтините забавления, отбелязва \"Дейли Мейл\". Медията отбелязва, че през юни се е появила снимка на британски туристи в Майорка. Те били голи, лежали пияни на улицата и прегръщали секс кукли. Тогава местната полиция се оплака от постоянното лошо поведение на посетителите от Обединеното кралство. В едно от градчетата на Майорка дори имало забрана пияни туристи да бъдат допускани при пристигането си с плавателни машини.", "date": "2017.08.19", "title": "Политиците в България обявиха война на постоянно пияните и шумни британци, пишат на острова"}
{"url": "http://www.dnevnik.bg/sport/2017/08/19/3027218_shefut_na_red_bul_opredeli_fetel_kato_favorit_za/", "text": "Шефът на \"Ред Бул\" Кристиан Хорнър е един от хората, които най-добре познават Себастиан Фетел. Англичанинът работи с немския пилот в продължение на шест сезона – между 2009 и 2014 г., като Фетел спечели четири световни титли. Хорнър говори за битката за титлата във Формула 1, в която обаче не е въвлечен нито един от пилотите на неговия тим Даниел Рикардо и Макс Верстапен. \"Себастиан е страхотен професионалист, винаги е концентриран, особено когато стане време за решителната част от сезона. Когато бяхме заедно в \"Ред Бул\" винаги съм се учувал от начина, по който удържа на напрежението. Нещо повече, колкото повече напрежение има, толкова по-добре реагира той\", каза англичанинът. Той определи Фетел като фаворит в  битката с Люис Хамилтън . След последния  старт в Унгария , германецът има аванс от 14 точки пред звездата на \"Мерцедес\". \"Той винаги е силен в последната част от сезона – стартовете в Азия. Когато спечелихме през 2010 и 2012 г. не бяхме убедителни в първата част, но на финала той беше страхотен, пречупи Алонсо точно в последните стартове. Мисля си, че сега ще видим същото. Себастиан е много силен, а когато води трудно допуска грешки\", добави Хорнър. Силен финал на сезона Шефът на \"Ред Бул\" начерта целта за остатъка от сезона пред своя отбор. Хорнър смята, че разликата между \"биковете\" и двата топ отбора \"Мерцедес\" и \"Ферари\" е прекалено голяма на този етап в точно изражение. \"Мерцедес\" води с 357, пред \"Ферари\" с 318, а \"Ред Бул\" е трети със 184. Хорнър обаче смята, че във втората част от сезона тимът му трябва да се цели в спечелване на повече точки от \"Ферари\". \"Ясно е, че разликата е голяма, за да говорим за второ място при конструкторите. Според мен вече се доближаваме до нивото на другите и спокойно можем да се борим за подиуми или победи. Ако това стане в продължние на няколко състезания, мисля че е реалистично да запишем повече точки от \"Ферари\" в състезанията до края\", каза Хорнър. \"Ред Бул\" вече спечели победа през сезон 2017, като  Даниел Рикардо беше на най-високото стъпало в Азербайджан . За финал Хорнър разкри, че през  2018 г. пилотите  на тима със сигурност остават: \"Макс и Дани трудно могат да бъдат изкушени от другите отбори. Те остават при нас\". Следващият старт за сезона е след седмица на пистата \"Спа Франкоршам\" в Белгия.", "date": "2017.08.19", "title": "Шефът на \"Ред Бул\" определи Фетел като фаворит за титлата"}
{"url": "http://www.dnevnik.bg/sviat/2017/08/19/3027221_isliamska_durjava_poe_otgovornost_za_napadenieto_v/", "text": "Джихадистката групировка \"Ислямска държава\" пое отговорност за  нападението в курортния град Камбрилс  в испанската област Каталуния, съобщава \"Франс прес\". То се случи малко след терористичната атака в Барселона, при която загинаха 14 души, а десетки бяха ранени. Петима терористи прегазиха с кола петима души в Камбрилс, преди да бъдат застреляни от полицията. Единият от пострадалите почина по-късно в болница. При нападението беше ранен и един полицай. \"Ислямска държава\", която вчера пое отговорност и за нападението в Барселона, посочи в съобщението си, разпространено от нейната агенция Амак, че два ескадрона джихадисти са извършили двете нападения срещу \"сборища на кръстоносци\". По-рано днес испанската полиция обяви, че  четирима от заподозрените  за атаката в Барселона са били убити при акция. Сред тях беше и основният заподозрян -  17-годишния Муса Укаби. Същевременно испанското правителство реши да не повишава нивото на заплаха за сигурността до максималното ниво и то остава четвърто, една степен преди максималното. Френската полиция пък извършва допълнителни гранични проверки на пристигащите от Испания в опит да открият беглец, замесен в нападенията в Барселона и Камбрилс", "date": "2017.08.19", "title": "\"Ислямска държава\" пое отговорност за нападението в Камбрилс"}
{"url": "http://www.dnevnik.bg/sviat/2017/08/19/3027222_stivun_hoking_obvini_britanskoto_pravitelstvo_che_shte/", "text": "Световноизвестният физик Стивън Хокинг отправи остра критика към здравната политика на Великобритания, заемайки място сред  протестиращите срещу мерките за икономии на Тереза Мей . Според него правителството ще предизвика криза в Националната здравна служба, ако продължава както сега да преследва американския модел на извличане на печалби от здравеопазването. \"Грижите, които получавам, откакто бях диагностициран с амиотрофична латерална склероза като студент през 1962 г., ми позволяват да живея живота си и да допринасям за напредъка в нашето разбиране за Вселената. Здравната система ме спаси и като учен сега съм длъжен да помогна за нейното спасяване\", пише в позицията на Хокинг, публикувана в \"Гардиън\". Здравното обслужване на Острова е безплатно за британските граждани през целия им живот и това е една от гордостите им, но през последните години системата е подложена на огромен финансов натиск заради ограничения бюджет, застаряващото население и по-скъпите нови лечения, припомня британското издание. Затова и правителството налага все повече ограничения - орязва бюджети, раздържавява услуги, налага строги лимити за разходите на глава от населението и намалява и отменя права за стипендии привилегии на младите лекари и студенти по медицина. Според Хокинг здравната служба е \"крайъгълен камък на нашето общество, но е пред криза заради политическите решения\". Британският учен смята, че системата е изправена пред конфликт на интереси между гигнатските корпорации, алчни за повече пари и интересите на обществото, което иска да е здраво. \"Това е американизиране на здравето. В САЩ, където тези корпорации доминират в здравната система, и правят огромни печалби, здравеопазването не е достъпно за всички, много по-скъпо е и не постига резултатите, които имаме тук\", казва той. Най-сериозен проблем според него е деленето на пациентите и грижите за тях на такива, които имат пари и другите, които нямат. Хокинг обвини британския здравен министър Джереми Хънт, че подбира научни доказателства за оправдаване на политиките си. \"За един учен подбирането на доказателства е неприемливо. Когато официозите злоупотребяват с научните доводи и цитират някои изследвания, но премълчават други, за да оправдаят политиката си - това подкопава цялата научна култура\", пише физикът.", "date": "2017.08.19", "title": "Стивън Хокинг обвини британското правителство, че ще провали здравната система с американизиране"}
{"url": "http://www.dnevnik.bg/sport/2017/08/19/3027225_psj_predstavia_kilian_mbape_do_sedmica_tvurdiat_v/", "text": "Нападателят на \"Монако\"  Килиан Мбапе  вече е договорен за ПСЖ, твърди испанското издание \"Ел Мундо депортиво\". Младата звезда на монегаските трябва да премине на \"Парк де пренс\" следващата седмица за 180 млн. евро. Според изданието трансферът може да набъбне до 200 млн. евро, взависимост от бонусите, които са заложени в договора между двата клуба. В петък вечер Мбапе остана извън групата за мача с \"Метц\". Френският шампион спечели с 1:0, но според \"Екип\" причината за изваждането му от състава е пререкание с треньора Леонардо Жардим. Все по-упорито се говори, че Мбапе има претенции към шефовете, които лесно се разделиха с основни играчи като Бернардо Силва, Бенджамин Менди и Тимуе Бакайоко. В последно време се заговори все по-упорито, че самият Мбапе е поискал да напусне, след като \"Монако\" не запази състава си от миналия сезон. Ако премине в ПСЖ, 18-годишният Мбапе ще стане втория най-скъп футболист в историята след  Неймар , който беше купен от парижани за 222 мл. евро. Сериозен интерес към детето чудо на Франция имаше и от европейския клубе шампион \"Реал\" (Мадрид), както и от \"Манчестър сити\".", "date": "2017.08.19", "title": "ПСЖ представя Килиан Мбапе до седмица, твърдят в Испания"}
{"url": "http://www.dnevnik.bg/photos/2017/08/19/3026773_fotogaleriia_sled_shest_godini_prekusvane_otnovo_ima/", "text": "Международният търговски панаир в Дамаск отвори врати след шест години прекъсване заради конфликта в Сирия.", "date": "2017.08.19", "title": "Фотогалерия: След шест години прекъсване отново има Международен търговски панаир в Дамаск"}
{"url": "http://www.dnevnik.bg/tehnologii/2017/08/19/3027226_motorola_patentova_samopopraviasht_se_displei_za_smart/", "text": "Технологичната компания \"Моторола\" изпревари конкуренцията за първия в САЩ патент за дисплей, който може сам да се възстанови след счупване. Патентът е одобрен, но засега само на идейно ниво, а технологията предстои да се разработва, пише американската медия CNBC. Самозаздравяващият се дисплей е описан в патентното бюро на САЩ като \"екран от запомнящ формата си полимер\". При тази материя обикновено се използва висока температура, която кара полимера да реагира и да се връща към формата, която \"помни\", изглаждайки деформациите. Възможни са и други стимули за реакцията, но нагряването изглежда най-ефективно. Предвижда се устройствата с такъв екран, да имат няколко слоя от специалния полимер и специален бутон за поправяне при пукнатини и драскотини. Когато този бутон се задържи, с ръка трябва да се маркира мястото, което има нужда от възстановяване, след което процесът започва. Няма подробности как ще изглежда и точно колко време ще отнема той, нито дали ще могат да се възстановяват по-дълбоки счупвания, защото разработката тепърва предстои. Всъщност полученият патент засега не означава, че \"Моторола\" планира или има готовност да произвежда такива устройства, уточнява американската телевизия. Обаче показва, че има напредък по проблема, за който всички производители търсят решение. По-рано тази година учени от калифорнийски университет също доказаха, че самопоправящите се материали наистина могат да се произвеждат и прилагат при смарт технологиите.", "date": "2017.08.19", "title": "\"Моторола\" патентова самопоправящ се дисплей за смарт устройства"}
{"url": "http://www.dnevnik.bg/sport/2017/08/19/3027289_juventus_zapochna_zashtitata_na_titlata_s_30_nad/", "text": "Шампионът на Италия  \"Ювентус\"  започна защитата на титлата си с разгромен успех над \"Каляри\". \"Бианконерите\" бяха безкомпромисни у дома и победиха с 3:0. Тимът на Масимилиано Алегри се нуждаеше само от 12 минути, за да излезе напред в резултата. Тогава Марио Манджукич засече от въздуха центриране на Щефан Лихтщайнер. Попадението дойде след много продължителна и красива атака на шампионите. В 38-ата минута гостите получиха шанс да се върнат в двубоя, след като Алекс Сандро фаулира Фариас в наказателното поле. Потърпевшият застана зад топката, но стреля много слабо и  Джанлуиджи Буфон  спаси. Грешката на \"Каляри\" веднага беше наказана и в края на първата част Пауло Дибала изравни. Аржентинският нападател удвои аванса на своите, след като защитата на \"Каляри\" проспа един дълъг пас на Миралем Пянич. Дибала се разписа с единственото си докосване в наказателното поле на гостите за целия мач. Аржентинецът беше държан на дистанция умело, но бранителите сбъркаха само веднъж. След почивката \"Ювентус\" свали оборотите, като пестеше сили. Крайният резултат 3:0 оформи Гонсало Игуаин, който получи пас от Алекс Сандро и с левия крак промуши топката под плонжа на вратаря. Новото попълнение на \"бианконерите\"  Блейз Матюиди  направи дебют, само два дни, след като се присъедини към тима. Халфът влезе на терена в 71-ата минута.", "date": "2017.08.19", "title": "\"Ювентус\" започна защитата на титлата с 3:0 над \"Каляри\""}
{"url": "http://www.dnevnik.bg/bulgaria/2017/08/19/3027290_protestirashti_na_plaj_koral_poiskaha_ostavka/", "text": "Над 100 човека протестираха на плажа Корал срещу опасността той да бъде застроен, съобщи Би Ти Ви. Протестиращите поискаха оставката на министъра на туризма Николина Ангелкова, като я обвиниха в лобиски интереси и също поискаха кметът на Царево да бъде разследван от МВР и ДАНС за незаконни разрешителни за строеж и защото оказва натиск на плажуващите. Активистите посочват, че вече има нов голям хотел близо до брега и се опасяват, че такава ще е съдбата и на целия залив. \"Има план за застрояване зад Корал и просто това място и тази природа ще изчезнат\", предупреждава Атанас Русев от Гражданско сдружение \"Да запазим Корал\". По думите му в тази идея са впрегнати интересите на министри, държавни институции и местната власт, а върху протестиращите се оказва натиск. Плажуващите на дивия залив потвърждават, че има постоянни проверки от полицията, а хора, пратени от кмета, следвани от журналисти, пратени пак от кмета, изсипват кофите за боклук на плажната ивица, за да набеждават къмпингарите. От сдружението за защита на Корал настояват там да се въведе регулирано платено къмпингуване. Освен Корал също и плажовете Караагач и Иракли имат статут за природосъобразен туризъм, който от сдружението настояват да бъде запазен.", "date": "2017.08.19", "title": "Протестиращи на плаж Корал поискаха оставка, разследване и мерки природата да бъде запазена"}
{"url": "http://www.dnevnik.bg/sport/2017/08/19/3027275_grigor_dimitrov_se_klasira_za_purviia_si_final_v/", "text": "Григор Димитров показа железни нерви, издържа на мощните сервиси на Джон Иснър и се класира за първия си финал в турнирите от сериите \"Мастърс\". В оспорван двубой, преминал под доминацията на началния удар, българският тенисист спечели със 7:6 (4), 7:6 (10) след 123 минути игра. Димитров показа изключително търпелива и спокойна игра, за да спечели двата тайбрека, след като почти не получи шансове в подаванията на Иснър. Високият 211 см американец сервираше на обичайното си ниво и даде само една точка за пробив на българина в целия двубой. Иснър, който игра финал в Синсинати през 2013 г., пласира 14 аса и вкара впечатляващите 73% от първите си сервиси. 32-годишният американец спечели цели 74% (62/84) от точките, които бяха разиграни в неговите подавания. Димитров също сервираше на много високо ниво през цялата среща. Той записа десет аса и допусна само една двойна грешка, като вкара 66% от първите си сервиси и спечели 83% (49/59) от точките, когато първият му начален удар влизаше. Българинът използваше много умело сечения си бекхенд, за да неутрализира мощта на съперника, и форхенда по диагонала, за да поеме контрол върху разиграванията. Тези два удара му даваха голямо предимство, когато се стигнеше до по-продължителни точки. Иснър направи всичко възможно да скъси максимално времетраенето на разиграванията и в много голяма степен успя. В решителните моменти обаче Димитров показа по-голяма класа и спечели два тайбрека срещу един от най-добре сервиращите играчи в света. Той отрази единствените две точки за пробив в първия сет, а във втория спаси три сетбола, преди да приключи двубоя при четвъртия си мачбол. Двамата завършиха с равен брой печеливши удари - 27. Димитров обаче допусна 15 непредизвикани грешки по-малко - 22:37, което се оказа ключът към победата. Българинът постигна първи успех срещу Иснър във втората среща помежду им. Предишният им мач беше във втория кръг на мастърса в Маями през 2015 г., когато американският гигант спечели със 7:6 (2), 6:2. Димитров записа и първа победа в полуфинал на турнир от сериите \"Мастърс\". Миналата година в Синсинати той отстъпи драматично пред бъдещия шампион Марин Чилич - 6:4, 3:6, 5:7. Другите му два полуфинала бяха през 2014 г. - в Рим, където загуби от Рафаел Надал (2:6, 2:6), и в Торонто, където беше спрян от Жо-Вилфред Цонга (4:6, 3:6). С класирането си за тазгодишния финал в Синсинати Димитров си осигури 600 точки за световната ранглиста и най-малко 468 хиляди долара от наградния фонд. Ако спечели титлата, 26-годишният българин ще прибави още 400 точки и ще си тръгне с общо 954 хиляди долара от надпреварата. В понеделник той ще се изкачи до номер 9 в света. Финалът в неделя ще бъде 12-и в кариерата на Димитров. Той ще преследва седмия си трофей след тези в Стокхолм през 2013 г., Акапулко, Букурещ и \"Куинс\" през 2014 г. и Бризбейн и София през 2017 г. Хронологията на мача (гейм по гейм):", "date": "2017.08.19", "title": "Григор Димитров се класира за първия си финал в сериите \"Мастърс\""}
{"url": "http://www.dnevnik.bg/sport/2017/08/19/3027294_stouk_siti_pobedi_arsenal_za_purvi_put_ot_2014_g/", "text": "\"Арсенал\" загуби гостуването си на \"Стоук сити\" с 0:1 след слаб мач. Тимът на Арсен Венгер, който спечели откриващия си двубой за сезона с \"Лестър\" 4:3, допусна доста брак и въпреки, че владееше топката в 77% от времето, не доказа, че заслужава да вземе нещо от \"Британия\". Единственото попадение отбеляза новото попълнение на \"Стоук\" Хесе Родригес. Дошлият под наем от  ПСЖ  нападател, се разписа в 47-ата минута, като през целия мач беше най-опасния играч на домакините. \"Артилеристите\" записаха най-висок процент притежение на топката от сезон 2003-04 насам, но въпреки това загубиха, показа статистиката след двубоя. Реферът Андре Маринър обаче се отчете с две много спорни положения във вреда на гостите. Той не даде дузпа за фаул срещу Бейерин през първата част, а след това отмени попадение на Александър Лаказет, заради тънка засада. \"Грънчарите\" записаха първи успех над \"Арсенал\" от декември 2014 г., когато отново се наложиха на \"Британия\", но резултатът беше 3:2. \"Не съм изненадан от тази победа, ние работихме много през седмицата, готвихме се за този мач. Радвам се за Хесе, защото той вкара страхотен гол, той е голям играч и съм доволен, че дойде при нас. Представянето на играчите и на публиката беше невероятно, те ни помогнаха много\", каза след двубоя мениджърът на домакините Марк Хюз. Колегата му Арсен Венгер не беше никак доволен от развоя на двубоя и от решенията на съдията Маринър. \"Вечерта е много неприятна за нас, защото имахме много възможности да вкараме, но не го направихме. От друга страна не бяхме на висота в защита, не отговорихме както трябва след този гол. Положението на Лаказет е лесно - засада няма\", каза  Венгер  след двубоя, като беше изгледал и повторения на спорните моменти. За разлика от  домакинството на \"Лестър\"  преди седмица, когато \"артилеристите\" имаха късмет, за да стигнат до победата, този път играха много слабо. Защитата на \"Арсенал\" отново показа, че трудно може да запази суха мрежа и имаше огромни проблеми през целия двубой. Домакините от \"Стоук\" започнаха много вдъхновено от самото начало и потърсиха ранно предимство от дефанзивната нестабилност на \"Арсенал\". Още в третата минута Хесе изскочи зад гърба на защитата, но ударът му беше блокиран от Петер Чех. \"Арсенал\" разчиташе традиционно на продължителни разигравания и пасове в дълбочина, които да извеждат фланговите футболисти. Ектор Бейерин на няколко пъти опита фирмените си пробиви и въпреки, че беше поставен отляво, отново беше активен. Испанецът обаче нямаше късмет. В 19-ата минута Бейерин нахлу в наказателното поле и беше препънат от Маме Бирам Диуф. Реферът Андре Маринър обаче отсъди корнер. В студиото на британската BT Sport, която излъчваше двубоя Марк Клатенбърг заяви, че дузпа има. \"Това със сигурност е дузпа, според мен има препъване, но го казвам след няколко повторения. Трудно е за съдията да го види в реално време\", каза бившият топ рефер на Англия. Плеймейкърът на \"артилеристите\" Месут Йозил остана изолиран от играта, а от там се загуби и връзката с централния нападател на тима  Александър Лаказет . Втората част отново започна с натиск на домакините и пак в центъра на събитията беше Хесе. Испанецът получи хубав пас от Саидо Бераино, нахлу в наказателното поле и откри резултата, само минута след подновяването на играта. Попадението определено стъписа \"Арсенал\", който дълго не можа да се отърси от него и да организира играта си. Въпреки, че тя не вървеше Арсен Венгер също не търсеше никаква промяна от резервната скамейка. Едва в 65-ата минута Професора се сети да пусне Оливие Жиру, който замени Сеад Колашинац. Промяната промени и постройката на \"артилеристите\", които минаха в отбрана с четирима души. Почти веднага след влизането на французина, Дани Уелбек имаше отличен шанс да изравни, но беше спрян от Джак Бътланд. Няколко минути по-късно Лаказет вкара за \"Арсенал\", но попадението беше отменено заради засада. Повторенията показаха, че наистина рекордната покупка на \"артилерситите\" се намира зад гърба на защитата с няколко сантиметра. До края на двубоя се играеше изцяло пред вратата на \"грънчарите\", но или центриранията към Жиру бяха неточни, или последното подаване на намираше адресата си. Единственият шанс, който се откри пред френския таран беше в продължението, но той стреля неточно.", "date": "2017.08.19", "title": "\"Стоук сити\" победи \"Арсенал\" за първи път от 2014 г."}
{"url": "http://www.dnevnik.bg/tehnologii/2017/08/19/3025419_britanska_firma_pusna_za_kratko_v_prodajba_specialen/", "text": "Въпрос на време е дроновете да навлязат в ежедневието, но британска фирма намери приложение, с което да се използват дори по два пъти на ден - за разходки на кучета. В интернет срещу сумата от 2000 паунда се предлагаше специална нова джаджа, гарантираща безопасно извеждане и прибиране на домашния любимец по предварително зададено трасе без необходимостта от човешка намеса, съобщи \"USA Today\". \"Предлагаше\" е в минало време, защото обявата вече не е активна, вероятно заради множеството проблеми и въпроси, които поставя приолжението на летящата машинка за тази цел. Компанията, базирана в Северен Йоркшир, Англия, рекламираше продукта си с мотото: \"Дайте дрон на кучето си\". Дронът за кучета има вградена прибираща се каишка, автоматично управление и дететктори за безопасно движение и предотвратяване на сблъсъци и оплитания, както и зададена \"безопасна\" височина на полет, т.е. такава че кучето да не може да го хване и изяде. Батерията издържа за 30-минутна разходка и има GPS система за предварително програмиране на маршрута, пишеше в описанието за краткото време, в което беше достъпно онлайн. Също така излъчва на живо разходката на приемника на собственика. \"Има дни, в които просто не можете да намерите време за разходката на малкия разбойник. Ние сме насреща\", пишеше в сайта на куче-дрона. Не пишеше обаче за какви кучета е предназначен, защото немски дог например лесно би могъл да го завлече накъдето си поиска или пък да го приземи, докато йоркширкско териерче може и да се окаже в полет вместо на разходка, коментират от американската медия. Не се споменаваше нищо и за това кой прибира \"резултатите\" от разходката на кучето, които почти навсякъде е престъпление да се оставят като замърсяване на околната среда. Вероятно точно заради тези неясноти в крайна сметка фирмата се е отказала от идеята си. Засега.", "date": "2017.08.19", "title": "Британска фирма пусна за кратко в продажба специален дрон за разходка на кучета"}
{"url": "http://www.dnevnik.bg/istorii_na_denia/2017/08/19/3027278_nai-chetenoto_v_dnevnik_problemite_na_obshtina_varna_i/", "text": "В края на седмицата \"Дневник\" представя традиционната класация на десетте най-четени статии. Челната тройка се води от високотехнологичния стартъп, който направи за смях общинската администрация във Варна. На втора позиция е отмененият фестивал Solar Summer, а на трета - собствениците на коли няма да доказват, че са платили данъка си при технически преглед. 1.  Високотехнологичен стартъп направи за смях общинската администрация във Варна (допълнена с видео)  - 69915 прочитания 2.  Фестивалът Solar Summer се отменя заради акцията на Валери Симеонов в Слънчев бряг  - 28677 прочитания 3.  При технически преглед собствениците на коли няма да доказват, че са платили данъка  - 18134 прочитания 4.  Как българка не може да получи пак гражданство заради арменския ѝ произход  - 17628 прочитания 5.  Микробус се заби в група от десетки хора в центъра на Барселона, има жертви (хронология до 20 ч.)   - 17486 прочитания 6.  ГДБОП привика мъж заради негов пост във \"Фейсбук\", който застрашавал Бойко Борисов  - 16913 прочитания 7.  Поне 13 са жертвите и 100 ранените от атентата в Барселона, двама са задържани (хронология до 24 ч.)  - 16219 прочитания 8.  Българин спечели 2 млн. долара от електронни спортове  - 14799 прочитания 9.  Симеонов с нова акция в Слънчев бряг, изпращат го с \"оставка\" и \"каналджия\" (видео)  - 13975 прочитания 10.  Атентаторът от Барселона е 17-годишният Муса Укабир  - 13753 прочитания", "date": "2017.08.19", "title": "Най-четеното в \"Дневник\": Проблемите на община Варна и акциите на Валери Симеонов"}
{"url": "http://www.dnevnik.bg/bulgaria/2017/08/19/3027301_sled_oktomvri_kurortite_shteli_da_se_razpredeliat_na/", "text": "С определянето на статута на националните курорти ще може да отговорим на нуждите на туристите, които почиват в тях и на бранша. Регулацията ще бъде въведена с промени в Закона за туризма, като измененията трябва да са готови до октомври. Това заяви министърът на туризма Николина Ангелкова в Средец, съобщиха от пресцентъра на ведомството. Определянето на статута ще регулира всяка дейност, както инфраструктурата, така и архитектурната визия и градоустройствените параметри. Освен това ще се регламентира шума, като могат да бъдат обособени отделни зони за отдих, за забавления и за търговия. По думите на Ангелкова е изключително важно съобразяването със спецификите на дадените места. \"Трудно е да се сложат под общ знаменател всички курорти, а и не е рентабилно\", каза още министърът. Тя посочи, че във всички туристически държави има известни курорти за забавление, както и определени места за семейна почивка и така трябвало да е и тук. С промените в закона щели да се очертаят ясно разликите между община и курортен комплекс. Ангелкова добави, че е готова да разговаря с представители на Съюза на собствениците в Слънчев бряг. Те поискаха среща и с премиера заради акциите на вицепремиера Валери Симеонов в курорта. \" Проверките трябва да се извършват така, че да не пречат на туризма или да вредят на имиджа на страната\", посочи още Ангелкова. Тя каза още, че в момента работна група с представители на всички заинтересовани страни работят по създаването на правила за къмпингуването. Очаква се тя да бъде готова с конкретни предложения през септември. Относно недоволството за проверките на плаж Корал министърът подчерта, че ведомството и лично тя следят само стопанисването на морските плажове.", "date": "2017.08.19", "title": "След октомври курортите щели да се разпределят на шумни и семейни, обяви Ангелкова"}
{"url": "http://www.dnevnik.bg/sport/2017/08/19/3027306_shalke_srazi_senzaciiata_laipcig_na_starta_na_sezona/", "text": "\"Шалке 04\" започна новия сезон в  Бундеслигата  с победа. Кралскосините от Гелзенкирхен сразиха с 2:0 втория от миналата година \"РБ Лайпциг\" след много силна игра. Над 62 хиляди зрители на \"Фелтинс арена\" се насладиха на много хубави изпълнения от футболистите на Доменико Тедеско. Гостите от Лайпциг задържаха нулевото равенство до 42-ата минута, когато Упамекано фаулира Франко Ди Санто в наказателното поле и реферът Феликс Цвайер отсъди дузпа. Набил Бенталеб застана зад топката и откри резултата за домакините. След почивката слабата продукцията на \"биковете\" продължи и \"Шалке\" се възползва по най-добрия начин. В 73-ата минута Евхен Коноплянка отбеляза втори гол след бърза контраатака. В заключителните минути победата на домакините можеше да стане и по-изразителна, но един удар на Даниел Калиджури срещна гредата.", "date": "2017.08.19", "title": "\"Шалке\" срази сензацията \"Лайпциг\" на старта на сезона"}
{"url": "http://www.dnevnik.bg/citat_na_deniia/2017/08/19/3027309_citat_na_denia_samo_narod_koito_pomni_svoeto_minalo_e/", "text": "Това заяви президентът Румен Радев, който участва във възпоменателната церемония по повод 114 години от избухването на Илинденско-Преображенското въстание на Петрова нива в Странджанско. Отбелязването на годишнината от Илинденско-Преображенското въстание се провежда под патронажа на българския държавен глава.", "date": "2017.08.19", "title": "Цитат на деня: Само народ, който помни своето минало е готов за бъдещето"}
{"url": "http://www.dnevnik.bg/sport/2017/08/19/3027315_cska_produljava_da_gromi_v_purva_liga_vkara_shest_na/", "text": "ЦСКА записа четвърта поредна победа в Първа лига, след като разгроми с 6:1 новака \"Витоша\" (Бистрица). Тимът на Стамен Белчев не срещна почти никакви проблеми и още до почивката реши всичо, когато водеше с 3:0. Два гола за успеха реализира капитанът Божидар Чорбаджийски, а по веднъж се разписаха Фернандо Каранга, Рубен Пинто, Тиаго Родригез и Кевин Кубемба. Червените се намират в отлична форма, като в последните си четири срещи реализира 17 гола и допусна само четири. За сметка на това новакът \"Витоша\" остава на последното място в класирането, като има само една точка от първите си шест мача. Тимът от Бистрица е допуснал 17 попадения в мрежата си. Срещата започна ужасно за възпитанциите на Костадин Ангелов, които не успяха да покажат  добрите си изяви от двубоя с \"Лудогорец\" . Още в 5-ата минута ЦСКА откри чрез капитана си Божидар Чорбаджийски, който се разписа след корнер. Вратарят на \"Витоша\" Михаил Иванов обаче не се намеси много убедително в ситуацията. Ситуацията се повтори осем минути по-късно когато точен беше и Каранга. Бразилецът засече топката от въздуха, а Иванов отново изуми всички, като реагира с голямо забавяван и по-скоро изгледа как кълбото влиза за втори пътв мрежата му. Тимът от Бистрица опита да отговори след ранните два гола, пробва да изнесе играта в предни позиции, но срещна много организиран отбор на ЦСКА. Освен това червените започнаха да действат с много по-голямо самочувствие и за гостите беше невъзможно да реагират. В 39-ата минута Чорбаджийски се разписа за втори път, отново след корнер и отново след подаване на Тиаго Родригез. След подновяването на играта, бразилецът на свой ред увенча добрия си мач, като се разписа в мрежата на \"Витоша\". В 55-ата минута бразилецът засече с глава центриране на Стойчо Атанасов. Точно час след началото на мача \"Витоша\" успя да вкара почетен гол, чрез Григор Долапчиев. Централният нападател, който се разписа на два пъти срещу \"Лудогорец\" отново вкара по много красив начин. Той овладя трудна топка, прехвърли Бодуров и с удар с левия крак не остави шансове на Черниаускас. Това беше единствената ситуация, при коятао защитата на ЦСКА сбърка. До края на мача имаше време за още две попадения на домакините, дело на Рубен Пинто и резервата Кевин Кубемба. Още няколко слаби намеси на  Михаил Иванов  пък за малко не доведоха и до още голове в мрежата му. \"Доволен съм от победата, освен че вкарахме шест гола, имахме и още положения, което е радващо. Такива мачове носят настроение в отбора, имам и някои забележки към играчите, но мисля че не бива да сме много критични, когато печелим с такава разлика\", коментира след двубоя треньорът на червените Стамен Белчев. Според него обаче добрата серия задължава ЦСКА да показва постоянство, а веднага отборът започва да мисли за следващия си двубой, който е гостуване на \"Берое\".", "date": "2017.08.19", "title": "ЦСКА продължава да громи в Първа лига, вкара шест на \"Витоша\""}
