{"url": "https://www.dnevnik.bg/sport/2018/06/05/3190348_djokovich_zagatna_che_moje_da_propusne_sezona_na_treva/", "text": "Новак Джокович обяви, че не знае дали ще играе на предстоящия сезон на тревни кортове. Сърбинът отпадна на четвъртфиналите в \"Ролан Гарос\" след  изненадваща загуба от 72-ия в света Марко Чекинато  3:6, 6:7 (4), 6:1, 6:7 (11) за 3.30 часа. Носителят на 12 титли от Големия шлем беше много ядосан след мача, но не се оправда с проблемите във врата, които имаше в срещата с Чекинато. Джокович реши да даде пресконференция в една от малките зали в комплекса на \"Ролан Гарос\", а не в голямата конферентна зала. Той отговаряше лаконично на въпросите, които му бяха зададени. \"Не знам дали ще играя на трева\", каза лакиночно Джокович на един от въпросите какво му предстои след \"Ролан Гарос\". Той се завръща след продължително лечение на контузия в лакътя. Джокович имаше много проблеми, но в Париж загатна, че навлиза в по-добро състояние. Сърбинът е трикратен шампион от \"Уимбълдън\" (2011, 2014 и 2015 г.), а преди година отпадна на четвъртфинал. Тогава Джокович  се отказа във втория сет срещу Томаш Бердих .", "date": "2018.06.05", "title": "Джокович загатна, че може да пропусне сезона на трева"}
{"url": "https://www.dnevnik.bg/sviat/2018/06/05/3190204_siriiskite_kjurdi_shte_iztegliat_voenni_suvetnici_ot/", "text": "Сирийските кюрдски Сили за защита на народа (YPG) казаха днес, че се изтеглят от северния град Манбидж, което може да успокои  сериозния разрив между САЩ и Турция , предаде \"Асошиейтед прес\", цитирана от БТА. YPG заявиха, че техните съветници са приключили мисията си за обучаване на местните сили, известни като Военен съвет на Манбидж, да защитават града. Манбидж, град в Северна Сирия, е единственото по-голямо населено място на запад от река Ефрат, което до момента беше под контрола на YPG. Организацията, която е \"военното крило\" на самопровъзгласената кюрдска автономия в Сирия, настоя, че бойците ѝ са напуснали още през 2016 г. след разгрома на \"Ислямска държава\" там, но екипът за обучаване на Военния съвет е останал. Изявлението беше направено, след като Турция обяви вчера, че се е споразумяла със САЩ за бъдещето на Манбидж. Решението дойде след разговори на  турския външен министър Мевлют Чавушоглу  във Вашингтон. И YPG, и Военният съвет са подкрепяни от САЩ, което обтяга отношенията между Вашингтон и Анкара. Турция смята YPG за терористична организация и настоява кюрдските бойци да напуснат Манбидж от повече от година. Според Чавушоглу членовете на YPG при напускане на района ще бъдат разоръжавани и изпращани източно от Ефрат. САЩ и Турция изостриха отношенията си заради Манбидж в последните месеци, а Анкара дори заплаши сили на Вашингтон с пряк военен сблъсък в хода на т. нар.  операция \"Маслинова клонка\" , започнала през януари. Очаква се след окончателно изготвяне на пътната карта сили на Турция и САЩ да отговарят изцяло за стабилността в Манбидж, град с арабско мнозинство. На пресконференция в Анталия обаче Чавушоглу отиде по-далеч и каза, че според него е нужно да се приложи формулата за изтегляне и върху градовете Ракка и Кобани заедно с други райони, контролирани от YPG - организация, която \"не може да има никаква роля в нито един град\".", "date": "2018.06.05", "title": "Сирийските кюрди ще изтеглят военни съветници от Манбидж заради Турция"}
{"url": "https://www.dnevnik.bg/politika/2018/06/05/3190267_nastroeniiata_v_es_za_prevozvachite_se_promenili/", "text": "След гласуването на мобилния пакет в Транспортната комисия към Европейския парламент настроенията по темата в съвета (на министрите - бел.авт.) се променят. Това каза евродепутатът Андрей Новаков от ГЕРБ/ЕНП, който беше в Народното събрание. Според Новаков след  вчерашното гласуване в Европейския парламент  едва ли някой ще отваря пакета със закони наново. \"Спокоен съм. Това беше най-големият препъникамък, който прескочихме. Надявам се само никой, особено по време на българско председателство, от опозицията да излезе и да каже на черното бяло\", каза Новаков, като имаше предвид  изказванията на Корнелия Нинова . В текстовете на мобилния пакет одобрихме, че отпада изискването българските превозвачи да да връщат шофьор в България на всеки 3 седмици, каза Новаков. Той добави: \"Черно на бяло отпадна тоталната забрана за използване на кабините за почивка. Черно на бяло отпадна, че всички шофьори, заети в международния транспорт, извършващи транзит, не попадат в обхвата на директивата за командировани работници.\" Той оцени направеното като подвиг и пробив на българската дипломация.", "date": "2018.06.05", "title": "Настроенията в ЕС за превозвачите се променили"}
{"url": "https://www.dnevnik.bg/bulgaria/2018/06/05/3190279_bnt_obiavi_konkurs_za_novo_logo/", "text": "БНТ обявява конкурс за създаването на основен графичен знак на обществената медия, както и на нови графични знаци на четирите ѝ програми. Това се вижда от съобщение на  сайта й . Те трябва да бъдат оригинални и разпознаваеми, с възможност за разнообразни приложения, без ограничение в използваните шрифтове или цветови решения. Основното лого на БНТ трябва да бъде съобразено с корпоративната идентичност на телевизията и да символизира обществената ѝ функция, нейните традиции и цели като национална институция и обективен източник на информация. Логата на четирите канала трябва да бъдат производни на основния графичен знак и да отразяват техните особености, се посочва в съобщението. В конкурса могат да участват всички заинтересовани, без разлика от възраст, пол и социален статус. Няма ограничение и за броя предложения, представени от един участник.", "date": "2018.06.05", "title": "БНТ обяви конкурс за ново лого"}
{"url": "https://www.dnevnik.bg/evropa/2018/06/05/3189979_zubite_na_hitler_slagat_krai_na_konspiraciite_za/", "text": "Адолф Хитлер е имал изключително лоши зъби, става ясно от изследване на екип френски учени. Научният труд, чиито резултати изглеждат като поредния дребен детайл около нацисткия лидер, всъщност е доказателство за това, че Хитлер действително е починал през 1945 година. Наскоро френски патолози получиха разрешение да изследват няколко от зъбите на Хитлер, които се съхраняват в Москва и които са били открити в Берлин през май 1945 година. Това само по себе си е сензационно: за първи път руснаците допускат чужди представители да изследват останките на Хитлер. Изводите на учените бяха публикувани преди две седмици в European Journal of Internal Medicine: \"Зъбите са автентични. Според нас няма никакво съмнение, че Хитлер е умрял през 1945\", казва ръководителят на екипа Филип Шарлие. Заключенията на патолозите, публикувани в специализираното списание, потвърждават данните на личния зъболекар на Хитлер. По зъбите не са открити следи от консумация на месо, което още веднъж доказва, че той е бил вегетарианец. Да сложим край на конспиративните теории Новите доказателства би трябвало да (но надали ще) сложат край на конспиративните теории, свързани със смъртта на Хитлер - като твърдението, че се е спасил и е избягал в Латинска Америка. \"Ние доказахме, че Хитлер не е избягал с подводница в Аржентина, нито пък се е укривал в тайна база на Антарктида или на Луната\", казва Шарлие. Земният път на Хитлер е приключил със самоубийството му в обсадения Берлин, в което се кълнат всички уважаващи себе си историци. На 30 април, когато Хитлер слага край на живота си, Червената армия е била само на 500 метра от неговия подземен команден център в сърцето на Берлин. Обкръжен от всички страни, той разбира, че това е краят. В ранните следобедни часове Хитлер се оттегля в личните си покои заедно с дългогодишната си приятелка и съпруга от два дни - Ева Браун. Там двамата поглъщат капсули с цианид, след което се застрелват. В 15:15 часа безжизнените им тела са открити до тези на двете им кучета. Знаейки как са постъпили италианците с Бенито Мусолони, приживе Хитлер дава точни указания какво да направят с тялото му, за да не бъде осквернено - то е изнесено от бункера и изгорено. На 5 май съветските войски откриват овъглено тяло в кратера, издълбан от избухнала бомба, което те идентифицират като тленните останки на Хитлер. \"Тялото е било идентифицирано именно благодарение на силно развалените му зъби\", казва съдебният патолог Марк Бенеке. Той добавя, че най-вероятно и прословутият му лош дъх се е дължал именно на лошите му зъби и болните му венци. За разпознаването на тялото на Хитлер руснаците използвали познанията на асистент-зъболекаря Кейт Хойзерман. Тя снела зъбния статус на трупа и установила наличието на необичайна зъбна протеза и странни мостове. По-късно личният зъболекар на Хитлер Йоханес Блашке е потвърдил пред съюзниците наблюденията на Хойзерман. \"Зъбите му са били в толкова лошо състояние, че зъболекарят му е трябвало да стои до него в бункера\", разказала по-късно Любов Сум, внучка на Елена Ржевская. Навремето Ржевская е превеждала на Хойзерман. Как \"д-р Менгеле клонира Хитлер\" Руското военно командване поверило зъбите на Хитлер не на някой войник, а именно на Ржевская. Вероятността някой от войниците да се напие и да загуби ценната находка била твърде голяма. И наистина тя се справила със задачата - отнесла зъбите в Москва. И макар за руснаците да не е имало никакво съмнение, че Хитлер е мъртъв, Сталин наредил информациите по темата да бъдат подбрани така, че да подклаждат съмненията и теориите, че в последния момент западните съюзници били помогнали на Хитлер да се спаси. Руснаците нарекли тази дезинформационна кампания \"Операция мит\". \"Сталин, съвсем очевидно, е искал хората да отъждествяват Запада с нацизма, карайки ги да мислят, че британците или американците са укривали Хитлер\", пише историкът Антъни Бийвър в книгата си \"1945: Падането на Берлин\". Умишлено тиражираната лъжа от Сталин и фактът, че други влиятелни нацисти - като Адолф Айхман или Йозеф Менгеле - действително са успели да избягат в Южна Америка, стоят в основата на конспиративната теория, че Хитлер е успял да се спаси. Този сюжет е залегнал и във филма \"Момчетата от Бразилия\" от 1976 година: в лентата избягалият в Бразилия д-р Менгеле успява да клонира Хитлер като част от таен нацистки план за възвръщането на величието на Третия райх.", "date": "2018.06.05", "title": "Зъбите на Хитлер слагат край на конспирациите за смъртта му"}
{"url": "https://www.dnevnik.bg/photos/2018/06/05/3189904_fotogaleriia_svetovnite_snimki_na_denia_-_5_juni/", "text": "Футболен ден в зоологическата градина в Ройев Ручей в град Красноярск, Русия.", "date": "2018.06.05", "title": "Фотогалерия: Световните снимки на деня - 5 юни 2018 г."}
{"url": "https://www.dnevnik.bg/sport/2018/06/05/3190282_italianec_izhvurli_novak_djokovich_ot_rolan_garos_sled/", "text": "Шампионът на \"Ролан Гарос\" за 2016 г. Новак Джокович напусна турнира след изненадваща загуба от 72-ия в света Марко Чекинато 3:6, 6:7 (4), 6:1, 6:7 (11) 3.30 часа. Зрителите на корт \"Сузане Ленглен\" видяха невероятен сблъсък на много високо ниво, изпълнен с прекрасни отигравания и на двамата. Носителят на 12 трофея от Големия шлем се бореше не само с вдъхновения италианец, но и схващане във врата и областта на рамото. За втора поредна година Джокович отпада на четвъртфинал, след като преди 12 месеца отстъпи на Доминик Тийм. Чекинато пък взима скалпа на втори топ тенисист поред, след като в предния кръг  отстрани Давид Гофен . Преди тазгодишното издание на \"Ролан Гарос\" италианецът дори нямаше победа в турнири от Големия шлем. Той ще играе на полуфинал срещу  Доминик Тийм . Чекинато е и първият италианец, който стига полуфинал от 40 години. \"Може би сънувам, трябва да ме ощипете, за да осъзная, че това е истина и съм на полуфиналите в \"Ролан Гарос\". Невероятно е, защото Джокович е един от най-добрите в историята, той никога не се предава, бореше се и днес\", каза Чекинато. Италианецът, който преди години беше обвинен за манипулиране на мачове, игра най-добрия си тенис във втори пореден двубой. Чекинато реализира 54 уинъра срещу 38 за Джокович. И двамата завършиха с по 41 непредизвикани грешки и бяха почти равни при спечелените точки – 140 за италианеца и 144 за сърбина. \"Започнах мача с много увереност, това е ключово срещу такива топ тенисисти. След втория сет вече знаех, че мога да победа, но малко изгубих от енергията си. Направих много саможертви, но ето че сега всичко се отплаща\", добави италианецът. Проблемите на Джокович не му позволиха да бъде на ниво в първия сет, който продължи само 35 минути. Чекинато реализира ключов пробив в четвъртата част, която му позволи да поведе с 3:1. След това италианецът нямаше никакви проблеми да вземе сета с 6:3. Джокович продължи зле и във втората част, в която беше изоставащ още след първия гейм, след като беше пробит. Сърбинът обаче прояви характер, изравни при 2:2, а след това резултатът вървеше гейм за гейм. Бившият №1 в света дори имаше възможност да вземе сета в 12-ия гейм, когато имаше три сетбола, но Чекинато се справи и вкара нещата в тайбрек. В него Джокович загуби три точки на свой сервис, срещу само две за италианеца и трябваше да се примири, че изостава с 0:2. Вторият сет, който продължи 67 минути обаче позволи на сърбина да влезе в ритъм и беше неудържим в третата част. За едва 30 минути той спечели с 6:1, въпреки че Чекинато продължаваше да вкарва първия си сервис. Италианецът беше над 70%, но спечели само осем от 22-те точки на първото си подаване и едва две от осемте на второ. Колебанията на Чекинато позволи на Джокович да реализира четири пробива и убедително да затвори третия сет. Това го окрили за четвъртия сет, в който бившият №1 се завърна на познатото си ниво. Джокович поведе с 3:0, а при 4:1 в своя полза имаше и три точки за пробив, но не се справи. Ключовият гейм се оказа деветият, в който Чекинато получи едва първия си шанс за пробив в сета, но го реализира, за да намали на 4:5. Последва трети пореден гейм за италианеца, за да изравни при 5:5, преди двамата да си разменят по един сервис гейм, който вкара сета в тайбрек. Тайбрекът се превърна в истински трилър, в който на няколко пъти Джокович беше на косъм да го измъкне. Той имаше три сетбола, но два пъти сгреши елементарни топки. Първо беше разконцентриран от крясъци от публиката и прати един форхенд на трибуните. След това сгреши елементарно воле в мрежата. Чекинато пък играеше над възможностите си, връщаше всяка една топка и буквално не даде лесна точка на Джокович. 25-годишният италианец не се умори до самия край на мача, което му донесе успех. След 24 точки, в крайна сметка Чекинато стигна до мечтания успех с 13:11 в тайбрека. Първият полуфинал при жените е изцяло американски, след като една срещу друга ще се изправят Мадисън Кийс и Слоун Стивънс. Двубоят между двете ще бъде повторение на финала от US Open през миналата година, когато Стивънс победи с 6:3, 6:0. Стивънс се справи без проблем с Дария Касаткина само за час и 11 минути. Тя спечели с 6:3, 6:1 в много убедителен мач. За шампионката от US Open това е първи полуфинал в Париж. Кийс затвърди възхода си в последните месеци. След финала в Ню Йорк, тя игра на четвъртфинал в Australian Open и сега стига до четирите най-добри на \"Ролан Гарос\". 22-годишната американка победи Юлия Путинцева със 7:6 (5), 6:4 след 1.26 часа.", "date": "2018.06.05", "title": "Италианец изхвърли Новак Джокович от \"Ролан Гарос\" след епичен мач"}
{"url": "https://www.dnevnik.bg/sviat/2018/06/05/3190283_sobstvenicite_na_feisbuk_stranici_sushto_sa_otgovorni/", "text": "Администраторът на фен страница във Facebook отговаря като администратор на данни съвместно с Facebook за обработката на данните на посетителите – това реши Съдът на ЕС. Магистратите постановиха това по казус на германското дружество Wirtschaftsakademie Schleswig-Holstein, което е специализирано в областта на образованието. То предлага услуги за обучение чрез фен страница, която се хоства от Facebook на адрес  www.facebook.com/wirtschaftsakademie . Администраторите на фен страници като Wirtschaftsakademie могат да получават анонимни статистически данни за посетителите на такива страници с помощта на функция, наречена Facebook Insight, която им се предоставя безплатно от Facebook при условия на ползване, които не могат да бъдат променяни. Тези данни се събират с помощта на информационни файлове (\"бисквитки\", \" cookies \"), всяка от които е активна в продължение на две години и се запазва от Facebook на твърдия диск на компютъра или всякакъв друг носител на посетителите на фен страницата. Кодът на потребителя, който може да бъде свързан с данните за връзката на регистрираните във Facebook потребители, се събира и обработва в момента на отваряне на фен страниците. През 2011 г. органът за  защита на личните данни  в провинция Шлезвиг-Холщайн нарежда на академията да деактивира страницата си, защото не предоставя информация на посетителите за въпросните практики. Дружеството обжалва с мотива, че не е възлагало на Facebook да обработва тези данни, не може да надзирава какво се случва с тях и съответно – да носи отговорност. Според магистратите обаче както администраторът на фен страницата, така и Facebook са администратори на данни. Причината за това е, че администраторът на фен страница чрез действията си по параметриране (с оглед най-вече на неговата целева аудитория, както и на целите, които си поставя във връзка с управлението и рекламата на своята дейност) участва при определянето на целите и средствата за обработването на личните данни на посетителите на своята фен страница. Съдът отбелязва, че администраторът на фен страницата може да поиска да му бъдат предоставени (в анонимен вид) — и следователно обработени — демографски данни относно неговата целева аудитория (по-конкретно относно тенденциите във връзка с възрастта, пола, сантименталния живот и професионалното положение), информация относно начина на живот и интересите на неговата целева аудитория (включително информация относно покупките и поведението при онлайн пазаруване на посетителите на неговата страница, категориите продукти или услуги, от които най-много се интересуват) и географски данни, които позволяват на оператора на фен страницата да разбере кога да прави специални намаления или да организира събития и, по-общо, как да насочи по-добре предлаганата от него информация. Според Съда фактът, че даден администратор на фен страница използва създадената от Facebook платформа, за да се ползва от свързаните с нея услуги, не би могъл да го освободи от задълженията му в областта на защитата на личните данни. Магистратите отбелязват и че местните институции имат право да приложат същите правомощия и по отношение на Facebook.", "date": "2018.06.05", "title": "Собствениците на фейсбук страници също са отговорни за данните на потребителите"}
{"url": "https://www.dnevnik.bg/politika/2018/06/05/3190288_usloviiata_za_prevozvachite_se_vloshavat_vmesto_da_se/", "text": "Въпросът с исканията на българските превозвачи за условията, при които да пътуват през ЕС, не само не е решен, но и са приети по-лоши текстове при гласуването в една от комисиите на Европейския парламент в понеделник. Това коментира пред Би Ти Ви Корнелия Нинова, лидер на БСП. Според нея българското правителството се е включило много късно в тази битка. \"Трябва да се търсят съмишленици сред малките държави, чиито интереси са засегнати\", допълни тя. Нинова посочи оценки на транспортния бранш, според които новите промени в пакета \"Мобилност\" са по-тежкият вариант от този, срещу който са протестирали. \"Има напредък за това, че се седна, разговаря и се търсят компромиси, но постигнатият компромис е по-лош от предишното положение\", каза още председателят на БСП. Тя обясни, че до сега шофьорите трябваше да се връщат в България, а сега камионите трябва да се върнат, при това пълни да влязат и пълни да излязат. \"Тези камиони все още не могат сами да се карат. Значи шофьорът също трябва да се върне\", коментира тя. Това обясни и Георги Петърнейчев председател Асоциацията на българските предприятия за международни превози и пътищата, цитиран от агенция \"Фокус\". Посочи, че превозвачите са искали автомобилите да се прибират на 6 седмици в България. По думите му е невъзможно за период от три седмици български превозвачи да отидат до Португалия и да се върнат. \"Вчера не биваше да се хвърлят фойерверки и пиар акции. Това е само началото и нямаме никакви основания за заглавия, че България е победила Макрон. Важно е гласуването в зала\", подчерта Нинова.", "date": "2018.06.05", "title": "Условията за превозвачите се влошават, вместо да се подобрят, обяви Корнелия Нинова"}
{"url": "https://www.dnevnik.bg/sport/2018/06/05/3190327_rusiia_prekusna_seriia_ot_tri_poredni_zagubi_v/", "text": "Националният отбор на Русия не успя да спечели и последната си контрола преди световното първенство. Тимът завърши 1:1 с Турция на \"Арена ЦСКА\" в Москва. Александър Самедов изведе Сборная напред в 35-ата минута, а Юнус Мали изравни в 59-ата минута. Двубоят сложи край на негативна серия от три поредни поражения за Русия от началото на годината. Домакинът на световното първенство загуби последователно от Бразилия (0:3), Франция (1:3) и Австрия (0:1). За последните 12 месеца руснаците имат само три победи – срещу Унгария, Нова Зеландия и Южна Корея в 13 мача. Самедов изведе Русия напред в 35-ата минута, след хубав удар от малък ъгъл. Халфът на \"Спартак\" (Москва) получи пас от Алан Дзагоев, който пък се възползва от грешка при изнасянето на топката от турската защита. Попадението на Самедов обаче се оказа и единственият точен удар за Русия в мача. Тимът на Станислав Черчесов така и не успя да установи контрол над мача, което се оказа решаващо. След почивката и двата тима бяха предпазливи, но все пак турците стигнаха до гол. Футболистът на \"Волфсбург\" Мали получи дълга топка от вратаря си, която прехвърли защитата на Русия, напредна и с изстрел от около 22 метра не остави шансове на Игор Акинфеев. Контролата беше последня за Русия преди началото на световното първенство. Домакините откриват Мондиала с мач срещу Саудитска Арабия на 14 юни.", "date": "2018.06.05", "title": "Русия прекъсна серия от три поредни загуби в последната си контрола преди световното"}
{"url": "https://www.dnevnik.bg/photos/snimka_na_denia/2018/06/05/3190332_snimka_na_denia_futbolniiat_debjut_na_jusein_bolt/", "text": "Носителят на осем олимпийски медала по лека атлетика Юсейн Болт продължава с опитите да стане професионален футболист. Ямайският спринтьор, който прекрати кариерата си на пистата след световното през 2017 г., дебютира за норвежкия \"Стрьомсгодсет\". Болт кара проби в елитния норвежки тим с надеждата да си спечели договор.", "date": "2018.06.05", "title": "Снимка на деня: Футболният дебют на Юсейн Болт"}
{"url": "https://www.dnevnik.bg/sport/2018/06/05/3189986_horhe_lorenso_shte_zameni_dani_pedrosa_kato_vtori/", "text": "Испанският пилот Дани Педроса и отборът на \"Хонда\" ще прекратят партньорството си след края на сезона в Световния шампионат по мотоциклетизъм ( MotoGP ), обявиха от тима. Японският производител подкрепя Педроса от влизането му в световния шампионат в клас 125 кубически сантиметра през 2001 г. За 18-годишната си кариера Педроса караше единствено мотоциклети на \"Хонда\", а в кралския клас прекара 13 сезона. Почти сигурно той ще бъде заменен в \"Хонда\" от Хорхе Лоренсо. \"Днес е тъжен ден за мен, защото обявяваме раздялата с човек от семейството на \"Хонда\". Искам да благодаря на Дани за отдадеността, с която работеше за отбора и да му пожелая успех занапред\", каза президентът на HRC Йошихиге Номура. За 13 сезона в кралския клас Педроса спечели 31 състезания в 205 старта. Най-доброто му класиране е второ място през 2007 и 2012 г., а три пъти беше трети (2008, 2009 и 2013 г.). Пилотът от Каталуня е световен шампион в 125 кубика през 2003 г., след което спечели титлата и в средния клас (250 кубически сантиметра) през 2004 и 2005 г. \"Благодаря на HRC за успешните години, които бяха прекрасни за мен. Израснах не само като пилот, но и като личност в този отбор, затова хората от \"Хонда\" остават в моето сърце. В живота винаги се нуждаем от предизвикателства и аз мисля, че е време за промяна\", каза 32-годишният Педроса. Настоящият сезон не е успешен за каталунеца, който е напълно засенчен от съотборника си  Марк Маркес , който е лидер в шампионата. След шест старта Педроса има две седми и едно пето място, както и три отпадания, и е едва 12-и със само 29 точки. Според Motorsport.com японците вече са постигнали договорка с трикратния световен шампион Хорхе Лоренсо. Пилотът на \"Дукати\" спечели първата си победа за италианската марка през изминалия уикенд за Гран при на Италия на пистата Муджело, но няма да продължи в тима и догодина. Лоренсо, който има 45 победи в 177 старта в кралския клас и три титли (2010, 2012 и 2015 г.), беше считан за фаворит да се завърне в \"Ямаха\". Смята се обаче че офертата на \"Хонда\" с годишна заплата от 4 милиона евро, го е убедила да стане съотборник на Марк Маркес. Ситуацията се развива в полза на Лоренсо, след като другите пилоти, които трябваше да са свободни през сезон 2019 Андреа Довициозо и Йоан Зарко вече имат договори. Италианецът преподписа с \"Дукати\", докато Зарко ще кара за КТМ. Младият испанец Жоан Мир е прекалено неопитен за заводския тим на \"Хонда\", докато Джонатан Рей няма интерес да напуска Супербайк шампионата.", "date": "2018.06.05", "title": "Хорхе Лоренсо ще замени Дани Педроса като втори пилот на \"Хонда\" в MotoGP"}
{"url": "https://www.dnevnik.bg/sviat/2018/06/05/3190355_hiliadi_chehi_proestiraha_sreshtu_babish_i/", "text": "Хиляди чехи излязоха на митинг в Прага, за да протестират срещу служебния премиер Андрей Бабиш и срещу предоставената му възможност да опита да състави правителство, въпреки че е разследван за измама, предаде \"Асошиейтед прес\". Те протестираха и срещу първото участие във властта на Комунистическата партия след падането на комунизма през 1989 г., съобщи \"Франс прес\". \"Земан и Бабиш, тази страна не е ваша!\", \"Стоп на престъпната комунистическа идеология!\" и \"Никога вече комунизъм!\", гласяха лозунги на протестиращите. Някои носеха снимки на жертвите на бившия тоталитарен режим, смятан за виновен за смъртта на най-малко 4500 души.  Днешният митинг се състоя на Вацлавския площад в чешката столица ден преди президентът Милош Земан да назначи Бабиш за втори път за премиер. През октомври центристкото движение на Бабиш \"Действие на недоволните граждани\" спечели парламентарните избори, но през януари неговото правителство на малцинството не получи вот на доверие и трябваше да подаде оставка. Бабиш остана да управлява, но вече като служебен премиер. Той се готви да състави правителство заедно с Чешката социалдемократическа партия, което ще бъде подкрепяно в парламента и от Комунистическата партия. Протестиращите заклеймиха намерението на Бабиш да състави правителство и призоваха той да се оттегли. Положението му се усложнява и от твърденията, че по времето на комунизма е сътрудничил на бившата тайна полиция, отбелязва \"Асошиейтед прес\". Протести имаше и в около 200 чешки градове и села, посочва АФП.", "date": "2018.06.05", "title": "Хиляди чехи проестираха срещу Бабиш и завръщането на комунистите във властта"}
{"url": "https://www.dnevnik.bg/ot_vas/galeriiotvas/2018/06/05/3189782_chitatelska_fotogaleriia_ledenata_laguna/", "text": "Ледената лагуна (Jökulsárlón) се намира до исландския Ватнайокул (Vatnajökull) – най-големия ледник в Европа и третия по големина в света.", "date": "2018.06.05", "title": "Читателска фотогалерия: Ледената лагуна"}
{"url": "https://www.dnevnik.bg/zdrave/2018/06/05/3189957_zdravnata_kasa_ochakva_100_mln_lv_deficit_v_bjudjeta/", "text": "Близо 100 милиона лева дефицит в бюджета на Националната здравноосигурителна каса за лекарства за домашно лечение и злокачествени заболявания се очаква до края на годината. Това съобщи Галя Кондева, директор на дирекция \"Лекарствени продукти\", на семинар във Велинград за новите моменти в Националния рамков договор за тази година, информира БНР. \"Ръстът в разходите в бюджета на здравната каса е за скъпоструващи медикаменти, сред които са тези за хепатит С и за злокачествени заболявания. Дефицитът, който очакваме след приспадане на отстъпките, които сме договорили с всички притежатели на разрешение за употреба, е между 80 и 100 милиона лева\", посочи тя. Около 33 хиляди са пациентите с онкозаболявания в България, а тези с хепатит С - 1100. От тази година фондът заплаща и 30 нови молекули. Анализът сочи, че 75% от бюджета отиват за така наречената таргетна терапия и само 25% за стандартната терапия в онкологията. Затова се прилага строг контрол. \"Тези пациенти се подобряват, удължава се тяхната преживяемост, но това е една много скъпа терапия и не можем на този етап да я ограничим, въпреки че работим усилено в посока на създаване на мерки най-подходящата терапия да отиде при подходящия пациент. Всички тези терапии са свързани с наличието на определени генетични маркери и когато пациентът има тези маркери, тази терапия е подходящата за него\", обясни Галя Кондева. Касата плаща и 282 милиона лева за онколекарства в болничната помощ извън стойността на клиничната пътека.", "date": "2018.06.05", "title": "Здравната каса очаква 100 млн. лв. дефицит в бюджета си заради скъпи лекарства"}
{"url": "https://www.dnevnik.bg/sviat/2018/06/05/3189381_doiche_vele_65_godini_razprostraniava_fakti_a_ne/", "text": "\"Уважаеми и скъпи слушателки и слушатели от далечни страни\" - с тези исторически думи на президента на ФРГ Теодор Хойс на 3 май 1953 година започва първото ефирно излъчване на ДВ. Тогава целта на Дойче Веле беше формулирана така: \"Да представи пред слушателите в чужбина един политически, икономически и културен портрет на Германия\". Радиото започва излъчване на къси вълни, първоначално само на немски език с идеята да достигне всички онези хора по света, които владеят този език. Още през 1954 година радиото със седалище в Кьолн стартира програми и на други езици, през 1992 г. в ефир излиза и телевизионната програма на ДВ, а скоро след това - онлайн-порталите. \"Разбира се, по времето на късите вълни всичко беше много по-просто, защото можехме да достигнем дори до най-отдалечените кътчета на света\", казва генералният директор Петер Лимбург. Днес обаче разпространението на журналистическите продукти е доста по-трудно. \"В същото време, с помощта на социалните мрежи, на интернет и на нашите партньори по цял свят, днес ние имаме шанса до достигнем до много повече хора, отколкото преди. Както и досега, ние продължаваме да предлагаме микс от новини, анализи и мнения - разбира се, представени по много по-модерен начин и ориентирани още по-отчетливо към интересите на нашите твърде разнородни целеви групи, които в много случаи са на младежка възраст.\" Лимбург, който е генерален директор вече от четири години и половина, иска да увеличи международната тежест на ДВ. Във вторник (5.06) в германския Бундестаг ще има юбилейно тържество по повод 65-годишнината на ДВ, в което ще участват министърката на културата Моника Грютерс и многобройни депутати от всички парламентарни фракции. Специален гост ще бъде канцлерката Ангела Меркел, която ще произнесе и реч по този повод. На специалните информационни щандове Меркел ще се информира за различни актуални проекти на ДВ, включително и за мултимедиалния \"разговорник\" на руски език, с чиято помощ потребителите могат по-лесно да идентифицират фалшивите новини. В рамките на юбилейното тържество ще се проведе и дискусия за свободата на словото и печата, в която ще участва министърката на културата Моника Грютерс. Някогашното радио днес предлага много повече Някогашното Радио ДВ днес вече е много повече: телевизионни програми на четири езика, аудио-програми за различни краища на света, новинарски онлайн-портали на 30 езика, широко присъствие в социалните мрежи. Някогашните \"слушатели\" днес са се превърнали във \"фолоуъри\", като много от тях са на младежка възраст. И още нещо много важно: Академията на ДВ, която е водеща сред германските школи за международно развитие на медиите, от 1965 година насам е обучила десетки хиляди журналисти от цял свят. И на германски министри нерядко им се случва в чужбина да срещнат високопоставени партньори, които разказват за своите връзки с ДВ. Днес трудната международна ситуация доста напомня на времената преди 65 години, когато се създаваше ДВ. Отново се заговори за \"Студена война\", отново свободата на словото и на медиите се намира под заплаха в редица държави. \"Времената станаха по-сурови, а това означава, че за ДВ има повече работа. Ние имаме дълг да информираме, да изграждаме мостове и да разпространяваме ценности. Няма значение дали ще го наречем \"Студена война\" или \"многополюсен световен ред\", важното е, че предизвикателствата се увеличават: пропаганда, фалшиви новини, миграция, климатични промени, тероризъм\", казва генералният директор Петер Лимбург. Той споменава и частичното блокиране на ДВ в държави като Китай или Иран: \"Да, загрижени сме, но в същото време това доказва, че нашата работа има значение\". Според Лимбург, сблъсъкът между системи и идеологии днес същевременно е и състезание между различните медийни продукти. Ключът към успеха на ДВ са хората, които работят в медията - такава е философията на Дойче Веле. В двете редакции в Берлин и в Бон работят общо 3400 души от около 60 националности. Такова многообразие на култури не се среща почти никъде другаде в Германия. Непрекъснато нараства и броят на кореспондентските бюра в Африка, Азия и Латинска Америка. \"Това многообразие е истинско съкровище за нас, то е и голямата ни сила\", казва Лимбург. \"Ние се учим едни от други и установяваме, че от взаимния обмен между култури, религии и традиции често възникват нови и добри неща. Всичко това се върши върху фундамента на нашата Конституция, в чийто център е свободата. За мен лично е огромна радост и вдъхновение да работя с толкова много и тъй различни колеги.\" Но дори най-известните журналисти на ДВ са малко познати вътре в самата Германия. Популярността идва от чужбина. Журналистката Сандра Петерсман разказва за едно свое пътуване до Еритрея с представители на хуманитарна лекарска организация: \"В едно село, през което минавахме, видях десетина души, скупчени край малко радио на батерии под огромно дърво. Веднага разпознах сигнала на ДВ. Не разбирах и думичка от новините, които представяше моят колега на амхарски език, но когато се представих като журналистка от ДВ, хората под дебелата сянка на дървото веднага ме поканиха да участвам в тяхна традиционна церемония с кафе и тамян\", спомня си журналистката. \"Факти вместо фалшиви новини\" Подобни преживявания тя е имала и в Афганистан, където много хора в провинцията изобщо нямат телевизия и са жадни за повече информация. Сандра Петерсен съжалява, че ДВ прекрати радиопредаванията си на повечето езици. Независимо от това, когато наш колега се появи с микрофона на ДВ в бежански лагер в Йордания или Турция например, интересът автоматически му е осигурен. 36-годишният Джафар Абдул-Карим, емблематичното лице на арабската телевизионна програма на ДВ, често пъти преживява незабравими срещи със свои фенове в Бейрут, Аман или Кайро. Неговото шоу \"Шабаб Ток\" разработва теми, към които телевизиите в арабските страни не смеят да посегнат. И така достига милиони, предимно млади зрители. Същото се случва и с публикации на езици като урду, пущу или китайски, засягащи свободата на словото, правата на жените, корупцията или недъзите в образователните системи - такива онлайн-статии обикновено предизвикват огромен читателски интерес. Но хората по света горещо се интересуват и от други теми: например от политиката на германското правителство под ръководството на Ангела Меркел, особено във времена, когато на власт са политици като Тръмп и Путин. Навремето в Германия може и да е имало политически дискусии за бъдещето на Дойче Веле, но в такива глобално нестабилни времена като днешните германската политика добре осъзнава значението на медията. Бундестагът наскоро обсъди работата на ДВ, а позицията на парламента е особено важна, защото работата на медията се ръководи от специален \"Закон за ДВ\", приет още през 1960 година. В последния парламентарен дебат един от ораторите, социалдемократът Мартин Рабанус, даде за нашата \"глобално действаща медия\" следната оценка, срещу която почти никой не възрази: \"ДВ разпространява факти вместо фалшиви новини, при това независимо и иновативно, с ангажимент към ценностите и много сърцато\". В няколко международни допитвания цели 96 процента от анкетираните казват, че имат голямо доверие на ДВ. 150 милиона души седмично се ползват от журналистическите продукти на ДВ - с тенденция към покачване.", "date": "2018.06.05", "title": "\"Дойче веле\" 65 години разпространява факти, а не фалшиви новини"}
{"url": "https://www.dnevnik.bg/zelen/2018/06/05/3189595_protest_za_kresna_i_pirin_shte_ima_v_denia_na_okolnata/", "text": "Протести в защита на Национален парк Пирин и Кресненското дефиле ще има в Сввтовния ден на околната среда – 5 юни. Гражданското недоволство ще има в три големи града – София, Пловдив и Варна, съобщават от коалицията \"За да остане природа в България\" и коалиция \"Да спасим Кресненското дефиле\". Протестите целят да насочат вниманието на Европейската комисия (ЕК) към два случая на нарушаване на европейското законодателство – в случая с Кресненското дефиле и изграждането на магистрала \"Струма\" и при приемането на изменения в действащия план за управление на Национален парк Пирин без екологична оценка (ЕО), обясняват организаторите В столицата гражданите ще се съберат пред представителството на Европейската комисия на ул. \"Раковски\" от 17,30 ч. В Пловдив, пред хотел \"Санкт-Петербург\", на мястото на среща от българското европредседателство на европейски представители от областта на опазването на околната среда по същото време ще има идентичен протест, а във Варна събитието започва в 18 ч. пред общината. Природозащитниците настояват Европейската комисия спешно да разгледа двата случая, както това стана с два подобни случая в Полша, които също противоречаха на европейските директиви - Роспуда/Виа Балтика и Беловежката гора. Всяко забавяне допълнително окуражава българското правителство към нарушаване на европейското законодателство.", "date": "2018.06.05", "title": "Протест за Кресна и Пирин ще има в Деня на околната среда"}
{"url": "https://www.dnevnik.bg/bulgaria/2018/06/05/3189469_policiiata_v_kotelskoto_s_gradec_shte_se_nanese_v/", "text": "Полицейското управление на котелското село Градец ще се нанесе в имот, който е принадлежал на лихвари. С решение на правителството от 29 май имотът, който е конфискуван от Комисията за противодействие на корупцията и за отнемане на незаконно придобитото имущество (КПКОНПИ), ще бъде предоставен на полицейското управление към МВР – Котел. Имотът представлява парцел от 585 кв. м. в който има масивна жилищна сграда на два етажа с магазин за хранителни стоки и бистро със застроена площ 132 кв. м. и и втори етаж, състоящ се от две спални, дневна, трапезария, кухня, баня с тоалетна и коридор. В последното решение на Административен съд София от февруари тази година, с което се окончателно се разрешава конфискацията, няма имената на хората от които е отнет имота. От решението на първото дело за конфискация от Окръжен съд в Сливен се разбира, че процедурата от КПКОНПИ за проверка на съответствие на доходите е започнала след като Р.Н.Х. е сключил споразумение през 2010г. с Окръжен съд Сливен, което има силата на осъдителна присъда за извършено престъпление по чл. 252, ал. 1. Това означава, че осъденият е извършвал нерегламентирани финансови сделки. От делото се разбира и че той е имал регистрирана фирма ЕТ \"Хубенови-Руси Хубенов\". На името на тази фирма има издаден лиценз за пивница. Кметът на Градец Ганка Миронска си спомни, че семейството е било хванато с десетки чужди банкови карти, а имотът им се намира на централата улица до моста. Тя не знаеше, че в селото им ще има ново полицейско управление. Сегашното се намира в разпадаща се сграда. След проверка на доходите на Руси Хубенов и семейството му за периода от 2003-2013 г. съдът е установил, че доходите им са били 816 945.64 лева, а доходите от законни източници са в размер 789 873.92 лева (в които е включен и банков кредит от 587 700 лв.).", "date": "2018.06.05", "title": "Полицията в котелското с. Градец ще се нанесе в заведение на лихвари"}
{"url": "https://www.dnevnik.bg/sviat/2018/06/05/3189620_kakvo_postigna_boikotut_na_arabite_sreshtu_katar_za/", "text": "Преди година четири от регионалните съседи на Катар наложиха икономически и политически санкции на държавата от Залива и я обвиниха, че  подкрепя и финансира  терористи. Макар и тази четворка - Саудитска Арабия, Египет, Бахрейн и Обединените арабски емирства - да остава твърда в позицията си, миналия месец Международният валутен фонд заяви, че прякото стопанско въздействие върху домакина на Световното първенство по футбол през 2022 г. е било поносимо и че растежът на катарската икономика се оказва устойчив. Старши изследователят и заместник-ръководител на Програмата за Близкия изток и Северна Африка на международния център \"Чатъм хаус\" в Лондон Джейн Кинимънт обясни пред ДПА последствията от спора. Как Катар успя да преживее блокадата Катар разполага с огромни ресурси, а съюзниците му  предоставят алтернативни маршрути  за търговия и транспорт. Той е най-големият в света доставчик на втечнен природен газ и поради ролята си на световния енергиен пазар разполага с огромно предимство. В много страни се засилва търсенето на природен газ, защото е смятан за екологично по-чист от петрола, с чийто добив се занимават останалите страни от Залива. При това положение Катар и занапред винаги би имал значителни приходи. Доха разполага и с достатъчно приятели в региона така, че да съумее да компенсира загубата на достъп, включително  Турция и Иран ; а през последната година се увеличи и броят на азиатските страни, поддържащи преки морски връзки с Доха. Авиокомпанията \"Катар еъруейз\" беше сериозно засегната и трябваше да намалява цени, защото полетите до съседните страни бяха наистина важни, но превозвачът се опита да се сдобие с нови дестинации. Проблемът на Катар беше да привлича инвестиции в секторите извън енергийния. Страната от Залива се опитваше също да развива туризма  наред с доста дейности  покрай предстоящото Световно първенство по футбол. Засегна ли кризата страните от четворката Не колкото Катар. Имаше известни отрицателни последствия за Дубай, който винаги е бил с образ на политически неутрален и сигурен. Сега за пръв път международните компании виждат, че политиката може да се намеси в бизнеса им. Но това не беше от голямо значение, защото Дубай си остава безспорното делово средище на региона. За Саудитска Арабия има много други тревоги: войната в Йемен, противопоставянето с Иран и всичките вътрешни промени, с които се е заел престолонаследникът принц Мохамед. МВФ отбеляза, че кризата носи вреди за всички икономики в Съвета за сътрудничество в Залива, защото се появява политически риск в страни, които допреди това са били смятани за сигурни. Каква е целта на блокадата Засега не изглежда ефективна. Ако питате страните от четворката, те ще ви кажат, че бойкотът постепенно ще започне да се отразява все повече и повече на инвестициите в Катар и в крайна сметка Доха ще бъде принудена да отиде на компромис. Но Катар се готви и в дългосрочен план и не очаква спорът да бъде уреден скоро. Ще опита ли \"четворката\" да предприеме още стъпки срещу Катар Те вече опитаха да подпомогнат опозицията в Катар, но в Катар няма кой знае каква опозиция за подпомагане. Затова не бих казала, че това може да стигне много далеч. Стои въпросът дали деловите среди няма да бъдат принудени да вземат страна; ако ОАЕ и Саудитска Арабия кажат на международните компании \"Ако работите в Катар, не може да работите с нас\", биха могли да изострят напрежението, но това ще е доста рисковано, защото и те се нуждаят от чуждестранните компании. Бойкот на Световното първенство по футбол през 2022 г.? Ако Световното първенство по футбол все пак се състои, това може да е възможност за отслабване на ембаргото, защото иначе милиони саудитци ще са доста раздразнени, че ще пропуснат световно по футбол и то в съседна страна. Засега обаче смятам, че съседните държави не са убедени, че първенството ще се състои, и може и да се надяват, че ембаргото им ще го направи прекалено трудно за организиране в Катар от логистична гледна точка. /БТА", "date": "2018.06.05", "title": "Какво постигна бойкотът на арабите срещу Катар за една година"}
{"url": "https://www.dnevnik.bg/sport/2018/06/05/3189510_sezonut_na_everest_otbeliaza_seriia_rekordi/", "text": "Сезонът за изкачването на най-високия връх на Земята - Еверест (8848 м) завърши с множество рекорди. Общо 715 души са стъпили на върха за годината, което подобрява значително върховото постижение досега от 667 души през 2013 г. Това описва в блога си алпинистът Алън Арнет, който води статистика на изкачванията. По негови данни 476 души са атакували върха от южната страна от Непал, а останалите 239 са го направили от северната през Тибет. С голямо значение за рекорда са били благоприятните метеорологични условия, които се задържаха в продължение на 11 дни. Това е най-дългият прозорец за изкачване на върха от десет години насам, като обикновено той продължава три-четири дни. Благоприятните условия от 14 до 25 май позволиха изкачването на отделни групи от хора, без образуването на \"тапи\" и инциденти по маршрута. Май е времето, в което стават приблизително 96% от изкачванията на Еверест за годината. През лятото и зимата броят на хората, които стъпват на върха, е едва по 1%. Точно 80% от всички изкачвания са станали между 15 и 27 май. След края на пролетния сезон времето се затопля, като мусонните дъждове и снеговалежите правят леда по-нестабилен. До края на годината може да се очакват едва още няколко изкачвания с прозорци от хубаво време в отделни дни през юни или есента. Никога Еверест не е изкачван в някой от месеците януари, март, юли или ноември. И този сезон не премина без смъртни инциденти. Загиналите са шестима, което е с един по-малко спрямо 2017 г.  Сред загиналите е я понецът  с девет ампутирани пръста на ръцете Нобукадзу Курики. 36-годишният алпинист правеше осмия си опит да изкачи най-високия връх на планетата.", "date": "2018.06.05", "title": "Сезонът на Еверест отбеляза серия рекорди"}
{"url": "https://www.dnevnik.bg/tehnologii/2018/06/05/3189666_tri_socialni_mreji_izprevarvat_feisbuk_po_populiarnost/", "text": "Доскоро \"Фейсбук\" бе доминиращата социална мрежа сред юношите в САЩ, но вече не е – изпреварват го \"Ютюб\", \"Инстаграм\" и \"Снапчат\", показва проучване на изследователския център \"Пю\". Само 51% от децата на възраст между 13 и 17 години твърдят, че ползват мрежата на  Марк Зукърбърг . Почти всички (95%) от  тийнейджърите притежават смартфон , 45% твърдят, че са онлайн почти постоянно. Сред тях няма съгласие дали това им се отразява добре или зле – 31% намират  влиянието на интернет  предимно позитивно, а 24% - предимно негативно. В предишното подобно проучване на центъра (през 2014 – 2015 г.), 71% от подрастващите са били потребители на \"Фейсбук\", 52% - на \"Инстаграм\" и \"41% - на \"Снапчат\". Юношите от семейства с ниски доходи много по-често казват, че \"Фейсбук\" е платформата, която ползват най-често. Момичетата са по-склонни да използват най-много \"Снапчат\", а момчетата залагат на \"Ютюб\". Белите тийнейджъри също така използват \"Снапчат\" много повече от латиноамериканците и афроамериканците. Доброто и лошото Макар да няма консенсус дали употребата на социални мрежи е полезна или вредна, причините, които подрастващите сочат, са най-разнообразни. Като основен позитив 40% дават връзката с приятели семейство. Други посочени добри страни са откриването на новини, запознанствата на база общи интереси, забавлението, получаването на подкрепа и ученето на нови неща. 27% от скептичните тийнейджъри определят като най-лошата черта на социалните мрежи тормозът и ключките, 17% смятат, че те вредят на човешкото общуване. Сред другите негативи са създаването на нереалистични мнения за чуждия живот, разсейването и пристрастяването, натискът на връстниците, причиняването на психически проблеми.", "date": "2018.06.05", "title": "Три социални мрежи изпреварват \"Фейсбук\" по популярност сред юношите"}
{"url": "https://www.dnevnik.bg/sviat/2018/06/05/3189640_kitai_moje_da_izprevari_germaniia_v_mnogo_oblasti/", "text": "Китай \"може да задмине\" Германия в редица области чрез придобивания на компании в редица сектори като роботика и да ѝ отнеме ключови преимущества. Това предупреждение отправи изследователски център към фондация \"Меркатор\", базиран в Берлин, предаде ДПА. \"Това е последният момент, в който да действаме. Китай може да ни задмине,\" смята Мико Хуотари, директор на Института за китайски изследвания \"Меркатор\" (Merics), цитиран от агенцията. \"Вече видяхме как това се случи със слънчевата енергия. Това е модел, който може да се повтори в много други сектори като роботиката\", каза още той. От години европейски експерти, включително такива в Германия, предупреждават, че инвестиционната политика на китайски компании и редица придобивания (като това на германския производител на роботи \"Кука\" от китайската компания за електроуреди \"Мидеа груп\" от 2016 г.) може да са опасни за Германия. Подобни тревоги бяха изразени и след като китайската компания Geely  се превърна в най-големия акционер  в \"Даймлер\" по-рано тази година. През 2017 г. Берлин въведе по-строги инвестиционни правила, за да предпази индустрията си от възможността китайски компании да придобият  технологични  знания и умения от германския бизнес чрез сделки в опеделени сектори. Сега по-значими като стойност придобивания, извършвани от компании извън ЕС или Европейската зона за свободна търговия, се оценяват за евентуални рискове, включително такива за сигурността. Китай същевременно не е типичният конкурент в подобни дейности - например използва държавни субсидии и фондове, за да насърчава индустрията и да подпомага ключови сделки. \"Стратегическата индустриална политика на Китай прави много по-внимателния поглед необходим\", смята Хуотари. С тази позиция се съгласи и най-големият синдикат в страната - IG Metall. Според Волфганг Лемб от борда на организацията зад действията на Китай има прозира \"стратегическо намерение\", затова Германия трябва да пази гарда си \"във високотехнологични индустрии като машиностроене\", където загубата на позиции ще доведе до \"значим ефект върху цялата германска индустрия\".", "date": "2018.06.05", "title": "Китай може да изпревари Германия в много области чрез придобивания на компании"}
{"url": "https://www.dnevnik.bg/sport/2018/06/05/3189696_istoriia_na_svetovnite_purvenstva_urugvai_1930/", "text": "Идеята за създаването на световно първенство за национални отбор се заражда още в началото на миналия век. Трябва да минат обаче близо три десетилетия, преди през 1928 г. по време на конгрес в Амстердам ФИФА да вземе принципно решение за организирането на първия футболен мондиал. Година по-късно на конгрес в Барселона Уругвай е избран за първия домакин на световно първенство. Решението е продиктувано от няколко причини, като основната е тежката икономическа криза в Европа. Освен това Уругвай става олимпийски шампион през 1924 и 1928 г., а през 1930 г. страната празнува стогодишнина от своята независимост. Повечето европейски страни се оказват от участие заради големите транспортни разходи и времето, което ще загубят. С много усилия президентът на ФИФА Жюл Риме все пак успява да убеди четири състава от Стария континент да пътуват до Уругвай. Заради продължителното пътуване за някои отбори се налага държавна подкрепа. Например румънският крал Карол дава тримесечен платен отпуск на националните състезатели плюс правото да започнат работа по избор след връщането им от световното. На 4 юли 1930 г. след двуседмично плаване отборите на Франция, Белгия, Югославия и Румъния акостират в Монтевидео с кораба \"Конте Верде\", като преди това се отбиват през Рио, за да вземат и бразилския тим. Останалите участници са Аржентина, Боливия, Парагвай, Перу, Уругвай, Чили, САЩ и Мексико.", "date": "2018.06.05", "title": "Историята на световните първенства: Уругвай 1930"}
{"url": "https://www.dnevnik.bg/politika/2018/06/05/3189698_atanas_atanasov_predlaga_da_se_vuvede_ogranichenie_za/", "text": "Лидерът на ДСБ и съпредседател на \"Демократична България\" Атанас Атанасов обяви пред Би Ти Ви, че ще направи предложение в политическата програма на новото обединение да бъде въведено ограничение за броя на премиерските мандати. По думите му е нормално човек с толкова много власт да бъде до два мандата на поста, които са общо осем години. Като пример той даде президентската институция и съдебната власт, където също имало мандатност. По думите му \"сега сме в състояние, че един човек е обсебил цялата държава и се разпорежда с нашите пари, както си поиска\". За целта обаче трябва да се направят промени по конституцията. Атанасов каза още, че с посещенията си в Русия президентът Румен Радев и премиерът Бойко Борисов не са постигнали нищо конкретно, а само са говорени общи приказки. \"Освен унизителните извинения на Борисов нищо друго не се чу\", каза лидерът на ДСБ. \"Става въпрос за битка от страна на Борисов и Радев кой да е по-близък до руския президент Владимир Путин. Една от причините Борисов да се кланя така в Москва са неговите коалиционни партньори във властта, които гледат именно към Русия\", добави Атанасов.", "date": "2018.06.05", "title": "Атанас Атанасов предлага да се въведе ограничение за броя на премиерските мандати"}
{"url": "https://www.dnevnik.bg/bulgaria/2018/06/05/3189701_posochenite_ot_simeonov_zavedeniia_za_subariane_po/", "text": "Министърът на туризма Николина Ангелкова обясни, че при извършените вчера проверки на плажовете в Слънчев бряг не са открити проблеми с  посочените вчера от вицепремиера Валери Симеонов заведения за събаряне.  Тя уточни, че обектите са преместваеми и като такива контролът върху тях е на общинската администрация. Симеонов обяви, че пет от най-популярните заведения на южния плаж в Слънчев бряг трябва да бъдат съборени, защото са незаконни. Това са шумните дискотеки, които бяха проверявани заради силната музика миналото лято, уточни вицепремиерът и добави, че е подал сигнал до регионалния министър Николай Нанков. Според Симеонов незаконни са и паркингите и бариерите на общинския път към тях. \"Заведенията в Слънчев бряг отговарят на Закона за устройството на черноморското крайбрежие. Всички обекти, които са разположени там, попадат от одобрената от мен схема. Те са там повече от 10 години. Тяхната квадратура съвпада с изискванията. Има пълно съответствие със схемата. Те отговарят на изискванията за преместваеми обекти, тъй като могат лесно да бъдат премахнати\", обясни Ангелкова. По думите ѝ е важно да се спазват законите, но  проверките не трябва да нарушават спокойствието и почивката на туристите . Именно заради това трябвало да се направи специален статут за националните курорти, какъвто бил и Слънчев бряг. \"Трябва да се предлага всякакъв тип туризъм. По-добре да се обособят специални зони и хората да знаят къде отиват\", каза още Ангелкова, като добави, че \"няма как да е едно и също навсякъде\". Тя уточни, че през това лято се очакват повече руски туристи по българското Черноморие. Това се дължало на \"добрите отношения с Русия\".", "date": "2018.06.05", "title": "Ангелкова защити нарочените от Валери Симеонов за събаряне заведения на Слънчев бряг"}
{"url": "https://www.dnevnik.bg/evropa/2018/06/05/3189699_berlin_iska_noviiat_poslanik_na_sasht_da_obiasni/", "text": "Берлин поиска новият посланик на САЩ в Германия да разясни какво е имал предвид с изказването си в интервю за крайнодесния сайт \"Брайтбарт\", че желае да насърчи други консерватори в Европа, предадоха \"Франс прес\" и \"Ройтерс\", цитирани от БТА. Берлин настоява за \"изясняване\", обяви на редовната си пресконференция говорителят на министерството на външните работи и добави, че посланик Ричард Гренел, който е на поста по-малко от месец, ще може да обясни думите си на държавния секретар в министерството Андреас Михаелис тази седмица, когато ще бъде първото му посещение във външнополитическото ведомство. В интервюто си, публикувано вчера, Гренел казва, че с него са се свързали \"редица консерватори от цяла Европа\", които са му разказали, че преживяват възход на това политическо движение благодарение на провала на левичарската политика. Гренел е бивш представител на САЩ в ООН и открит защитник на президента Доналд Тръмп. Думите му предизвикаха реакция от целия политически спектър в Германия и възражения, че той се меси във вътрешната политика на страната, докато от него се очаква да бъде неутрален. Гренел казва, че е голям почитател на австрийския канцлер Сабастиан Курц - лидер на консервативната Народна партия. Ролф Мюцених - зам.-председател на парламентарната група на социалдемократите в Бундестага, подчерта, че въпросът трябва бързо да бъде поставен пред държавния секретар на САЩ Майк Помпео. \"Очевидно посланикът на САЩ разглежда себе си като продължение на дясно консервативно световно движение\", каза Мюцених пред \"Ройтерс\". Часове след пристигането си в Берлин 51-годишният Гренел озадачи политическата класа, като призова германските компании веднага да преустановят дейността си в Иран заради решението на Вашингтон  да се оттегли от ядрената сделка . Хомосексуален и привърженик на гей браковете, Гренел се описва в \"Туитър\" като \"несъвършен следовник на Христа\".", "date": "2018.06.05", "title": "Берлин иска посланикът на САЩ да обясни защо заявява подкрепа за десни сили в ЕС"}
{"url": "https://www.dnevnik.bg/evropa/2018/06/05/3189707_es_moje_da_naloji_purvite_zashtitni_merki_sreshtu/", "text": "Европейският съюз може да наложи първите защитни мерки за сектора на стоманата и алуминия още през юли, въпреки че цялостното разследване ще продължи девет месеца, заяви еврокомисарят за търговията Сесилия Малмстрьом в интервю за \"Ройтерс\". \"Можем да приемем предварителни мерки още през юли. Това ще обсъждаме. Ще видим какви са предварителните резултати от разследването. Възможно е\", каза тя, като допълни, че вече има данни, че стомана, предназначена за пазара в САЩ, се отклонява за Европа заради американските мита. Междувременно Белият дом заяви, че САЩ продължават да имат силни връзки с Канада, Мексико и Европейския съюз въпреки  налагането на мита върху вноса на стомана и алуминий от тези страни . \"Ние имаме силни връзки с Мексико,  Канада  и ЕС и те ще продължат дори и след като митата са вече тук\", каза говорителят на Белия дом Сара Сандърс. Властите на Мексико обаче ще се обърнат към Световната търговска организация (СТО) заради американското решение за митата, се казва в изявление на министерството на икономиката на Мексико. \"Мексико ще започне процес за разрешаване на противоречията по отношение на САЩ в СТО във връзка с мерките против американската стомана и алуминий\", се казва в изявлението. Според Мексико митата нарушават споразумението за гаранции на СТО. Според оценки на директора на мексиканския Институт за промишлено развитие и икономически растеж Хосе Луис дела Крус Мексико може да загуби между 1.5 милиарда и 2 милиарда долара на година заради американските мита. През миналата година обемът на търговията между Мексико и САЩ достигна рекордното ниво от 557 милиарда долара. САЩ  въведоха митата на 1 юни . В отговор на действията на Вашингтон Мексико заяви, че приема аналогични мерки за някои продукти, сред които валцувани продукти, осветителни тела, тръби, ябълки, грозде, различни видове сирена в обеми, които да компенсират загубите от американските мита. /БТА", "date": "2018.06.05", "title": "ЕС може да наложи първите защитни мерки срещу митата на САЩ още през юли"}
{"url": "https://www.dnevnik.bg/bulgaria/2018/06/05/3189710_putnata_agenciia_spira_dnes_i_utre_dvijenieto_na_leki/", "text": "Днес и утре между 10 и 18 ч. ще бъде спряно движението на леки автомобили по магистрала \"Люлин\", съобщиха от Агенция \"Пътна инфраструктура\". Ограничението ще е в участъка от пътен възел \"Даскалово\" до пътен възел \"Мало Бучино\". Леките коли се спират заради обрушването на скатове при 9-и километър. За пътуващите за София обходният маршрут е през Владая, а в посока Перник - през Мало Бучино. Камионите над 12 тона, преминаващи по магистралата, ще бъдат спирани на интервали от два часа и ще изчакват на място. Първото спиране ще е от 10 до 12 ч. Движението на тежкотоварния трафик ще бъде пуснато за един час от 12 до 13 ч. След това преминаването им ще бъде спряно отново за два часа.", "date": "2018.06.05", "title": "Пътната агенция спира днес и утре движението на леки автомобили по магистрала \"Люлин\""}
{"url": "https://www.dnevnik.bg/bulgaria/2018/06/05/3189709_noviiat_kmet_na_mladost_ne_namira_vruzka_mejdu_aresta/", "text": "Новият временен кмет на столичния район \"Младост\"   Румен Русев не намира връзка между ареста на доскоро заемащата позицията Десислава Иванчева и бавенето на преписките за строеж. Той допълни пред Нова телевизия, че тя е невинна до доказване на противното. Русев съобщи, че поема поста с ангажимент към районната администрация и амбицията нещата в районното кметство да се случват по нормален и законен начин. \"Аз съм в бизнеса вече 18 години и никога не са ми одобрявали проекти в срок. Никъде не са ми искали пари и нещата се случват бавно. В момента съм разпределил няколко проекта към главния архитект\", каза той, но не уточни какви. Русев припомни, че не е искал да бъде назначаван за зам.-кмет на район \"Младост\", какъвто беше преди това. Неговата цел била да помага професионално с каквото може. Това, което го е привлякло към Иванчева, е била заявката за повече зелени площи. \"Не мога да разбера как три или четири месеца се бави одобрението за една ограда. Разбрах го в края на миналата година. Сега виждам, че има 10 строежа, които предстоят, но не се знае кога ще започне изграждането им\", каза още той. Новият кмет обясни, че няма разделение на лагери в кметството. Имало обаче хора, които искат да работят, и такива, които не искат. В момента предстоят изслушвания за нови заместник-кметове. В понеделник Специализираният наказателен съд  отказа да освободи от ареста бившия кмет на \"Младост\" Петко Дюлгеров,  който е обвинен като помагач при вземане на подкуп в особено големи размери. Съдия Мариета Райкова прие, че макар да има здравословен проблем, свързан със зрението, той не налага спешно лечение, както твърди обвиняемият.", "date": "2018.06.05", "title": "Новият кмет на \"Младост\" не намира връзка между ареста на Иванчева и бавенето на преписките за строеж"}
{"url": "https://www.dnevnik.bg/evropa/2018/06/05/3189712_partiia_ot_italianskata_koaliciia_othvurli_namecite_na/", "text": "Милиардерът и филантроп Джордж Сорос открито призова италианците да накарат партия Лига да разкрие дали е получила финансиране от Русия, предаде \"Асошиейтед прес\", цитирана от БТА. Лигата разкритикува думите на Сорос, изречени в неделя на икономически форум в Северна Италия. Партията каза, че не получавала \"никога нито лира, нито евро или рубла от Русия\". Но лидерът на Лига Матео Салвини, който е  вътрешен министър в новото правителство  на премиера Джузепе Конте, нарече руския президент Владимир Путин \"един от най-добрите държавници\". Полемиката около изказването на Сорос насочи вниманието към проруската програма на правителството на Лига и на антисистемното Движение \"Пет звезди\". В нея се потвърждават ангажиментите на Италия към НАТО,  но се призовава за вдигане на европейските санкции , наложени на Русия, както и за започване на диалог и партньорство, предвид икономическото, търговското и стратегическото влияние на Москва. По време на конференцията в Северна Италия Сорос бе запитан за възможна руска намеса в италианската външна политика. Той отговори, че е много притеснен, че Русия упражнява \"негативно влияние\" в Европа и каза, че италианците имат правото да знаят дали Москва е замесена в изборните резултати. \"Не знам дали Путин действително подкрепя финансово него и неговата партия. Това е въпрос, който мисля, че италианското общество има правото да попита\", каза Сорос, визирайки Салвини. Руски представители отхвърлиха твърденията, че Русия е подкрепяла и финансирала Лига или които и да е други проруски партии. Салвини и Сорос дълго време са в спор, по-специално заради миграционната политика. Фондация \"Отворено общество\" вложи милиони долари в групи, които подпомагат мигрантите и бежанците в Европа. Неотдавна Сорос  премести фондацията от Унгария , където премиерът Виктор Орбан я обвини, че е част от стратегия за наводняване на Европа с мигранти. Сорос и фондацията отричат това. Сега Салвини заяви, че е срамно, че Сорос е бил поканен на конференцията в Северна Италия. Лидерът на Лига направи няколко визити в Русия, в това число през март 2017 г., за да подпише споразумение за сътрудничество с управляващата партия \"Единна Русия\". Въпросът за мигрантите Междувременно френският президент Еманюел Макрон потвърди желанието си да продължи диалога с Италия по въпросите на миграцията въпреки втвърдяването на тона на новото италианско правителство, съставено от антисистемното Движение \"Пет звезди\" и крайнодясната партия Лига, предаде \"Франс прес\". Макрон каза, че по време на първата си среща с новия италиански премиер Джузепе Конте в кулоарите на срещата на върха на Г-7 в Канада в края на седмицата ще обсъди въпроса за миграцията. \"Можем да се борим с големите миграции само ако заедно ние се ангажираме да се борим с техните дълбоки причини, коренящи се в недостатъчното развитие в Африка, както и да се борим с несигурността, тероризма и трафика в сахело-сахарската ивица\", каза Макрон. \"Ще успеем да разрешим въпроса, ако работим заедно за защитата на границите на Европа, за сближаването на нашите политики за предоставяне на убежище и на нашите правила в ЕС и по-специално в шенгенската зона. В този дух аз искам да продължим да напредваме с Италия\", каза Макрон и припомни, че нито една страна не може да намери решение сама, нито да се изолира. Матео Салвини, лидер на крайнодясната партия Лига,  предупреди в неделя , че неговата страна не може да бъде повече \"бежанският лагер на Европа\". \"Добрите времена за незаконните имигранти свършиха. Подгответе се за стягане на куфарите\", каза той. По време на етап от местната предизборна кампания в Сицилия Салвини каза в неделя и че Тунис е свободна и демократична страна, която не преживява война, епидемии, глад или чума и все пак тя \"не изнася джентълмени, а както изглежда, по-често изнася осъдени престъпници\", предаде \"Асошиейтед прес\". Заради това изказване министерството на външните работи на Тунис повика за обяснения италианския посланик. В изявление на министерството се изразява голяма изненада от коментарите на Салвини за миграцията между Тунис и Европа. Допълва се, че изказването му показва липса на разбиране на различните механизми за координация между тунизийските и италианските служби, справящи се с този феномен. Днес Сенатът на италианския парламент ще гласува вот на доверие на кабинета на Джузепе Конте, а утре ще се гласува вот в Камарата на депутатите, припомня \"Франс прес\". /БТА", "date": "2018.06.05", "title": "Партия от италианската коалиция отхвърли намеците на Сорос за руско финансиране"}
{"url": "https://www.dnevnik.bg/evropa/2018/06/05/3189719_es_triabva_da_se_bori_s_neravenstvata_kaza_noviiat/", "text": "Новият испански премиер, социалистът  Педро Санчес , каза, че Европейският съюз трябва да бъде пространство на икономическа и социална кохезия и че неравностите в него трябва да бъдат намалени, предаде \"Ройтерс\". Санчес положи клетва като премиер в събота, ден след като внесен от него вот на недоверие на премиера Мариано Рахой  получи подкрепа в испанския парламент . Около вота се обединиха партии, противопоставящи се на мерките за икономии и националистически сили. До него се стигна след  корупционен скандал , опетнил партията на Рахой. \"Новото испанско правителство е твърдо убедено, че проектът на европейската интеграция трябва да доведе преди всичко до установяване на едно пространство на прогрес и на споделено благосъстояние\", каза Санчес на първата си пресконференция като премиер. Социалистът, който е силен проевропейски настроен политик, призова за \"намаляване на неравенствата в съюза, от които пострадаха испанските и европейските граждани\" по време на неотдавнашната икономическа криза, която засегна особено тежко части от Южна Европа. Социалистическият премиер каза също, че ще постави диалога и разбирателството пред конфронтацията в момент, в който националистите си върнаха контрола върху каталунското управление и  се зарекоха да продължат напред със стремежите към независимост  на заможната област. \"Духът на новото правителство на Испания ще бъде винаги да поставя консенсуса пред напрежението във всяка една от областите на политиката в Испания и в международната политика\", каза Санчес. Същевременно източник от Социалистическата партия каза, че бившият председател на Европейския парламент Жозеп Борел ще бъде назначен за министър на външните работи в кабинета на Санчес предаде \"Франс прес\". Борел, който е на 71 години, е приел предложението на Санчес. Той ще замени на поста Алфонсо Диас, който беше министър в консервативното правителство на Рахой. Борел има дълга политическа кариера в Испания и Европа. Той бе държавен секретар на финансите, после министър на благоустройството при Фелипе Гонсалес. През 1988 г. оглави испанските социалисти, но година по-късно бе принуден да подаде оставка, защото бе опетнен от финансов скандал, в който бяха замесени двама негови бивши сътрудници от времето, когато беше държавен секретар на финансите. В периода 2004 г. - 2007 г. Борел бе председател на европарламента. Борел е каталунец, роден в малко село в каталунските Пиренеи. Неотдавна той се обяви против движението за независимост на Каталуня. Миналата година в Барселона произнесе реч на митинг в подкрепа на запазване на единството на Испания. /БТА", "date": "2018.06.05", "title": "ЕС трябва да се бори с неравенствата, каза новият испански премиер"}
{"url": "https://www.dnevnik.bg/evropa/2018/06/04/3189273_turgovskata_voina_zapochna_i_kolko_glupava_e_tia/", "text": "И така, търговската война започна. И колко глупава е тя. Моята редовна коментарна статия утре ще е за здравеопазването, но аз почувствах, че трябва да си кажа мнението за тази идиотщина, при това не само в \"Туитър\". Официалното - и правно - обяснение на  митата върху стоманата и алуминия  е националната сигурност. Това е очевидно измамна обосновка поради факта, че основните преки жертви са демократични съюзници. Тръмп и компания, както може да се предположи, обаче най-спокойно ни казват лъжи за икономическата политика, тъй като правят това за всичко. Те ще възприемат митата като съвсем честна игра, ако тази политика осигури работни места, с които Тръмп ще може да се похвали. Ще стане ли това? Точно тук обстоятелството, че съм професионален икономист, ми причинява малко затруднения. Верният отговор за влиянието на търговската политика за създаването и закриването на работни места, без значение за колко добра или лоша е смятана тя, всъщност е нула. Защо? Управлението за федерален резерв (УФР) на САЩ сега повишава постепенно лихвените проценти, защото приема, че в страната повече или по-малко има пълна заетост. Дори митата да водеха до икономически растеж, тогава УФР просто щеше да увеличава лихвите по-бързо, което на свой ред би изтласквало работни места в други сектори: строителството би пострадало от покачващите се лихвени проценти, доларът би поскъпнал, правейки американската промишленост по-малко конкурентоспособна, и т.н. Така че цялата ми професионална подготовка ме кара да отхвърлям въпроса за работните места като неоснователен. Мисля обаче, че това е случай, при който макроикономиката, макар да мисля, че е права, възпрепятства полезните дебати. Искаме да знаем дали търговската война на Тръмп ще създаде или закрие работни места при константна парична политика, при все че знаем, че тя няма да е постоянна величина. И отговорът почти със сигурност е, че по две причини. Първо, Тръмп налага мита на междинни стоки - такива, които се използват за производството на други продукти, някои от които трябва да се конкурират на световните пазари. Най-явно, разходите по производството на автомобилите и други трайни промишлени изделия ще се увеличат, което ще намали техните продажби; и каквото и да бъде повишението на заетостта в производството на метали, то ще бъде неутрализирано от загубите на работни места в секторите надолу по веригата. Простата сметка показва, че е крайно вероятно дори този пряк ефект да се отрази отрицателно на заетостта. Второ, други страни ще предприемат  ответни мерки  срещу американския износ, което ще струва работни места във всички сектори - от мотоциклетите до надениците. В някои отношения тази ситуация ми напомня за митата върху стоманата, наложени от президента Джордж Буш-младши. Те се дължаха отчасти на арогантност: администрацията на Буш възприемаше Америка като неоспоримата суперсила в света, каквито и бяхме във военен план; тя обаче не разбра, че ние съвсем не бяхме също толкова доминиращи в икономиката и търговията и имахме много за губене от един търговски конфликт. Администрацията на Буш набързо получи урок от гневния Европейския съюз и отстъпи. В случая с Тръмп мисля, че е налице различен вид илюзия: той си въобразява, че тъй като ние имаме търговски дефицит с редица страни, нямаме кой знае какво да губим, и останалата част от света ще се подчини скоро на волята му. Той обаче греши, поне по четири причини. Първо, въпреки че изнасяме по-малко, отколкото внасяме, ние все пак имаме голям износ; едни ответни търговски мерки ще навредят на много американски работници (и особено на фермерите), доста от които гласуваха за Тръмп и сега ще се почувстват предадени. Второ, съвременната търговия е сложна - страните не просто продават крайни продукти една на друга, а става въпрос за комплексни вериги на стойност, които търговската война на Тръмп ще наруши. дори да не са пряко заети в производството на износни стоки. Трето, ако ескалира по-нататък, търговската война ще повиши потребителските цени. В момент, когато Тръмп отчаяно се опитва да убеди обикновените семейства, че са спечелили нещо от неговите данъчни намаления, няма да е необходимо кой знае какво, за да бъдат заличени тези, колкото и малки да са, печалби. Най-накрая - и мисля, че е наистина важно - ние си имаме работа с реални страни, предимно демокрации. Реалните страни имат реална политика; те имат гордост; и избирателите в тях наистина не харесват Тръмп. Това означава, че дори техните лидери да искат да направят отстъпки, избирателите вероятно няма да го позволят. Нека разгледаме  случая с Канада  - малка, кротка страна, която може да пострада тежко от една търговска война с гигантския си съсед. Възможно е да си помислите, че това ще направи канадците много по-податливи на сплашване от Европейския съюз, който е също толкова икономическа суперсила, колкото и ние. Само че дори правителството на канадския премиер Джъстин Трюдо да бе склонно да отстъпи (досега канадските лидери като министъра на външните работи Кристия Фрийланд звучат по-гневно от когато и да било), те ще се изправят пред мощна ответна реакция на канадските гласоподаватели на всичко, което би изглеждало като капитулация пред подлия кавгаджия отсреща. Така че това е изпадане в един изключително глупав икономически конфликт. При това ситуацията в тази търговска война по всяка вероятност няма да се развие непременно в полза на Тръмп. *Пол Робин Кругман е американски икономист и пишещ анализатор. През 2008 г. печели Нобеловата награда за икономика за неговите приноси за Новата търговска теория и Новата икономическа география./БТА", "date": "2018.06.05", "title": "Търговската война започна. И колко глупава е тя"}
{"url": "https://www.dnevnik.bg/sport/2018/06/05/3189713_trump_ottegli_pokanata_si_kum_shampiona_v/", "text": "Американският президент Доналд Тръмп оттегли поканата си към играчите на шампиона в Националната футболна лига (НФЛ) \"Филаделфия ийгълс\" да му гостуват в Белия дом. Решението му идва след несъгласието на състезатели от отбора да стоят прави по време на изпълнението на националния химн. В обръщение Тръмп обяви, че от \"Ийгълс\" са искали да изпратят малка делегация, но той е отказал. \"Те са несъгласни с техния президент, защото той настоява те да се изправят гордо за националния химн, с ръка на сърцето, в чест на великите мъже и жени от нашата армия и за нашия народ\", заяви Тръмп.  Напрежението между президента и част от играчите в НФЛ се породи от формата на протест, започнала от  Колин Каперник . Мнозина последваха примера му, като коленичеха по време на изпълнението на химна. По този начин футболистите протестираха срещу несправедливостта в обществото и полицейското насилие над цветнокожи. Тръмп определи това действие за непатриотично. Наскоро  НФЛ обяви, че ще глобява отборите, чиито състезатели не са изправени . Протестиращите играчи имат право да останат в съблекалните по време на изпълнението на химна. \"Филаделфия ийгълс\"  победи \"Ню Инглънд пейтриътс\" и спечели Супербоул през февруари . В обръщението си Тръмп припомни, че отборът е бил поканен в Белия дом. \"За съжаление, едва малка част от играчите реши да дойде и ние отменихме събитието. Оставането в съблекалните по време на нашия национален химн е неуважително към нашата страна като колениченето. Съжалявам\", заяви президентът. По думите му \"хилядата почитатели, планирали да присъстват на събитието, заслужават повече\" от това само няколко състезатели на шампионите да дойдат. \"Привържениците все пак са поканени в Белия дом, за да участват в различна церемония - такава, която ще уважи нашата велика страна, ще отдаде чест към героите, борели се да я защитят и силно и гордо ще изпълни националния химн\", допълни Тръмп. Тори Смит, който игра в шампионския мач за \"орлите\", отговори на президента в \"Туитър\" с думите, че е видял \"толкова много лъжи\". Според него Тръмп продължава да изпраща невярно послание, че играчите са настроени срещу армията. По думите му малцина са били футболистите, които са щели да отидат, но причината за отказа не била просто настояването на президента играчите да са прави по време на химна.", "date": "2018.06.05", "title": "Тръмп оттегли поканата си към шампиона в американския футбол за посещение в Белия дом"}
{"url": "https://www.dnevnik.bg/sviat/2018/06/05/3189703_doide_vreme_za_izbor_mejdu_severna_gorna_i_nova/", "text": "В разговорите между Скопие и Атина останаха три възможни имена и те са Северна, Горна и Нова Македония и е време \"да се каже голямото \"да\" или голямото \"не\",\" а решение още е възможно в близките дни. Това каза външният министър на Гърция Никос Коциас в интервю за държавната телевизия ЕРТ, предадоха македонската агенция МИА и  CNN.gr . Разговорът на ЕРТ с Коциас беше в момент, когато окончателното решение за спора за името на Гърция се очакваше до дни, но се оказа блокирано  от опозицията  и в двете страни. Попитан защо се отлага телефонният разговор между премиерите на Македония и Гърция, Зоран Заев и Алексис Ципрас, Коциас каза, че \"кабинетът на съседната страна се съсредоточава в проблеми и мисли за някои промени на договора\". Той има предвид рамката, която беше утвърдена от него и македонския му колега Никола Димитров в Брюксел, след като те  официално завършиха своята част  от преговорите миналия месец. В края на май, малко след срещата в София между лидерите на ЕС и Западните Балкани, Заев и Ципрас обявиха, че се очаква да договорят детайлите на споразумението в телефонен разговор или дори среща в близките дни. Същевременно и в двете столици опозицията се обявява против различни отстъпки, направени от преговарящите министри, а от гръцка страна отново се намеси и църквата, която приема твърда позиция в спора. \"Сега е времето за голямото \"да\" или голямото \"не\". Договорът не е бягане на 100 метра... Трябва да имаме търпение. Но докато няма подписи, нищо не е готово,\" каза още Коциас. По думите му отпадналото от преговорите име - Вардарска Македония - напомняло на Македония за окупацията. Според министъра Атина предложила на Скопие да помисли за нови варианти, ако обсъжданите досега не ѝ харесват. \"Наш национален интерес е да решим проблема със съседите и това е целта на активната ни външна политика.\"", "date": "2018.06.05", "title": "Дойде време за избор между Северна, Горна и Нова Македония, обяви Гърция"}
{"url": "https://www.dnevnik.bg/evropa/2018/06/05/3189745_zam-predsedatel_na_evrokomisiiata_ot_slovakiia_obiavi/", "text": "Член на Европейската комисия от Словакия обяви кандидатурата си за наследник на сегашния председател на институцията Жан-Клод Юнкер и обеща да намали напрежението между западните и източните държави членки, предаде \"Ройтерс\". Марош Шефчович, образован в Москва дипломат, който е зам.-председател на еврокомисията, отговарящ за енергийния съюз, каза, че ще търси номинация от лявоцентристката група на социалистите и демократите в Европейския парламент. \"Осъзнавам, че това е дълъг и труден процес\", заяви той пред репортери в Братислава. \"Ще направя всичко, за да получа подкрепата на социалдемократическите партии в ЕС\", допълни Шефчович. Наследникът на Юнкер трябва да бъде договорен между лидерите на държавите членки след изборите за Европейски парламент през май 2019 г. Кандидатът им освен това трябва да бъде потвърден от евродепутатите преди встъпването му в длъжност през ноември следващата година. \"Ще направя всичко възможно да използвам този процес, за да насоча вниманието към една по-силна индустриална политика, по-настъпателна позиция на ЕС в международната търговия и разбиране между нови и стари държави членки\", посочи 51-годишният Шефчович. Кампания На фона на слабото представяне на лявоцентристките партии на Шефчович ще му бъде трудно да получи поста, дори и да спечели номинацията на Партията на европейските социалисти (ПЕС). Той обаче е член на управляващата в Словакия партия \"Смер\" и ще може да се възползва от подкрепата на правителството в собствената си страна.  Други евентуални  лявоцентристки кандидати, като еврокомисаря по икономическите и финансовите въпроси Пиер Москвоиси от Франция, върховния представител на ЕС за външната политика Федерика Могерини от Италия и холандеца и първи зам.-председател на еврокомисията Франс Тимерманс, са от страни, в които управляват други политически партии. Който и да спечели номинацията на ПЕС, ще срещне трудности да си осигури подкрепата на мнозинството национални лидери в Европейския съвет. Европарламентът  се опитва да накара лидерите  да изберат наследника на Юнкер сред водещите кандидати на партийните листи за изборите през май следващата година. Сред другите възможни претенденти за поста са главният преговарящ на ЕС за Брекзит Мишел Барние, управляващият директор на МВФ Кристин Лагард и еврокомисарят по конкуренцията Маргрете Вестегер.", "date": "2018.06.05", "title": "Зам.-председател на еврокомисията от Словакия обяви кандидатурата си за наследник на Юнкер"}
{"url": "https://www.dnevnik.bg/zelen/2018/06/05/3189725_do_niakolko_godini_plastmasata_v_svetovniia_okean_shte/", "text": "От 2025 до 2050 г. в Световния океан ще има много повече пластмаса, отколкото риба. Това каза министърът на околната среда и водите Нено Димов в ефира на БНТ по повод предложението на Европейската комисия за забрана на на пластмасови продукти за еднократна употреба в Европейския съюз. Днес е и Световният ден на околната среда, който се отбелязва традиционно на 5 юни. Според Димов пластмасата е решила редица проблеми в исторически план, но създава други такива и е необходим баланс. \"Трябва да има много сериозен научен потенциал, много сериозно да се включи и частният сектор. Имаме да извървим един много дълъг път\", каза Димов. Той съобщи, че тази година ще се направи опит  да се събира разделно пластмасата по плажовете  на българското Черноморие. В зависимост от резултатите може да бъде приет закон в тази насока и следващото лято това да стане задължително. По данни на регионалните здравни инспекции от 48 проверени плажа 25 са в отлично състояние, а останалите са в много добро състояние. Екоминистърът уточни още, че големите пречиствателни станции по морето вече работят. Остава проблемът с тези в Слънчев бряг и Поморие, както и станцията до Царево.", "date": "2018.06.05", "title": "До няколко години пластмасата в Световния океан ще е повече от рибата, предупреди Нено Димов"}
{"url": "https://www.dnevnik.bg/sviat/2018/06/05/3189751_sasht_zadurjaha_bivsh_sutrudnik_na_voennoto/", "text": "Бивш сътрудник на американското военно разузнаване бе арестуван в Сиатъл и обвинен, че е продавал тайни на Китай, предадоха световните агенции. Рон Рокуел Хансън, на 58 години, е бил задържан на път за летището в Сиатъл, където трябвало да вземе полет за Китай. У него били открити поверителни информации, съобщава американското министерство на правосъдието. Според обвинителния акт Хансън е пенсионер от американската армия и говори свободно китайски и руски. Той е бил нает в Управлението за военно разузнаване през 2006 г. Бил пратен в търговско представителство в Пекин, за да установи контакти с китайското разузнаване и после да споделя информации с американското военно разузнаване и ФБР. Вместо това той предавал на Китай поверителни информации, които научавал на конференции по сигурността и отбраната в САЩ. През годините е получил за шпионажа най-малко 800 000 долара. /БТА", "date": "2018.06.05", "title": "САЩ задържаха бивш сътрудник на военното разузнаване за шпионаж в полза на Китай"}
{"url": "https://www.dnevnik.bg/na_put/2018/06/06/3182759_fotogaleriia_deniat_d/", "text": "Денят Д започва в нощта срещу 6 юни 1944 г. - десантът на съюзническите войски в окупираната от фашистка Германия Нормандия. Днес се навършват 74 години от най-голямата военноморска операция в световната история. На снимката плажът Омаха, източно от Ароманш.", "date": "2018.06.05", "title": "Фотогалерия: Денят Д"}
{"url": "https://www.dnevnik.bg/sport/2018/06/05/3189756_vashington_se_dobliji_na_edna_pobeda_ot_purvata_si/", "text": "Вашингтон кепитълс\" спечели и второто си домакинство срещу \"Вегас голдън найтс\" и се доближи на една победа от първата си титла в Националната хокейна лига (НХЛ). Столичани записаха категоричен успех с 6:2 и поведоха с 3:1 победи във финала за купа \"Стенли\". В 32 от 33-те случая, в които отбор е водил с 3:1 във финалната серия, е печелил титлата. Единственият обрат в историята е през 1942 г., когато \"Детройт уингс\" пропилява аванс от 3:0 срещу \"Торонто мейпъл лийфс\" и губи в седем мача. Шестима различни играчи отбелязаха шестте попадения за третата поредна победа на \"Вашингтон\" - Tи Джей Оши, Том Уилсън, Деванте Смит-Пели, Джон Карлсън, Михал Кемпни и Брет Конъли. Евгени Кузнецов и Никлас Бекстрьом се отличиха съответно с четири и три асистенции. Хокеистите на \"Вегас\" имаха игрово предимство в големи периоди от мача, отправиха повече точни удари - 30 срещу 23, и значително по-голям общ брой изстрели - 71 срещу 41. Въпреки това \"златните рицари\" записаха най-тежкото си поражение от началото на плейофите. \"Вашингтон\" показа отлична ефективност и отбеляза попадение при три от петте ситуации, в които имаше числено предимство. Домакините блокираха 24 изстрела на съперника, а вратарят Брейдън Холтби изигра още един силен мач и направи 28 спасявания Двубоят можеше да се развие по различен начин, но четири минути и половина след началото на мача Джеймс Нийл направи много голям пропуск пред вратата на \"Вашингтон\" при числено предимство. \"Девет от десет пъти щях да пратя шайбата в мрежата, но точно сега не успях\", каза след мача Нийл. Четири минути по-късно \"Вашингтон\" се възползва от наказание на Колин Милър и Оши откри резултата след подаване на Кузнецов. Уилсън удвои аванса на домакините след 16:26 минути игра, а 21 секунди преди края на първата третина Смит-Пели покачи на 3:0. \"Бях много разочарован, че губехме с 0:3. Играчите също бяха много разочаровани. Но си казахме, че трябва да продължим да играем по същия начин и да видим какво ще стане, защото наистина бяхме доволни от начина, по който играхме в първата част\", коментира старши треньорът на \"Вегас\" Джерард Галант. Гостите не успяха да пробият защитата на \"Вашингтон\" през втората третина и пет минути преди края й Карлсън вкара четвърти гол, след като Джеймс Нийл беше пратен на пейката за две минути. \"Вегас\" успя да намали изоставането си до 2:4 след попадения на Нийл и Райли Смит в 46-ата и 53-ата минута. Шест минути и половина преди края на мача Кемпни окончателно уби интригата, а 70 секунди преди сирената Конъли оформи крайния резултат в ситуация петима срещу трима. \"Те вкараха шест гола, отбелязаха три пъти при числено предимство и направиха някои наистина много добри изпълнения. Но през по-голямата част от мача ние играхме по начина, по който искахме\", заяви Галант. \"Вегас\", който стигна до финала за купа \"Стенли\" още в дебютния си сезон в НХЛ, допусна трета поредна загуба, след като имаше общо толкова в първите три кръга на плейофите. \"Вашингтон\", който играе втори финал в 43-годишната си история след загубени с 0:4 от \"Детройт ред уингс\" през 1998 г., печели две поредни победи като домакин за пръв път от началото на тазгодишните плейофи. Петият мач от серията е в Лас Вегас в петък от 3.00 ч. българско време.", "date": "2018.06.05", "title": "\"Вашингтон\" се доближи на една победа от първата си титла в НХЛ"}
{"url": "https://www.dnevnik.bg/sviat/2018/06/05/3189758_holandski_sud_konfiskuva_aktivi_na_gazprom_zaradi/", "text": "Съд в Холандия разпореди да бъдат конфискувани активи на руския енергиен гигант \"Газпром\", за да се изпълни решение на арбитражно дело, спечелено срещу него от украинската компания \"Нафтогаз\", предаде \"Интерфакс\". В Холандия са базирани главният офис на дъщерната компания, която работи по международните проекти на \"Газпром\" - Gazprom Internatonal (с централа в Амстердам), и доставчикът Gazprom Energy, През февруари Стокхолмският арбитражен съд нареди \"Газпром\" да изплати почти 2.6 млрд. долара на Украйна заради спор за цените, който изгуби и който е свързан със спорен договор за доставка на газ от 2009 г. Руският гигант обаче отказва да ги плати. Миналата седмица украинският президент Петро Порошенко  обяви, че е наредил  на \"Нафтогаз\" да конфискува активи като част от присъдата. Скоро след това бяха замразени руски активи в компанията Nord Stream AG - оператор на газопровода \"Северен поток\". Междувременно друга компания, създадена, за да работи по \"разширението\" му, спорния в ЕС проект \"Северен поток 2\", и базирана в Швейцария, съобщи, че активите ѝ са били запорирани. \"Шест от седем дъщерни компании на \"Газпром\" в Холандия отказаха да съдействат на съдебните изпълнители. Това обаче никак няма да повлияе\",  съобщи  \"Нафтогаз\" и добави, че миналата седмица е поискала дяловете на \"Газпром\" в дъщерни компании да бъдат конфискувани.", "date": "2018.06.05", "title": "Холандски съд конфискува активи на \"Газпром\" заради спора с \"Нафтогаз\""}
{"url": "https://www.dnevnik.bg/sport/2018/06/05/3189781_iaia_ture_obvini_guardiola_che_ima_problem_s/", "text": "Халфът  Яя Туре  се оттегли с почести от \"Манчестър сити\", след като изигра последния си мач в края на сезона за \"гражданите\", но явно не пази добри чувства към всички в клуба. Котдивоарецът, който игра почти осем години на \"Етихад\", обвини настоящия мениджър на тима Пеп Гуардиола, че има проблем с африканските футболисти. В интервю за \"Франс футбол\" Туре обяви, че иска да разбие мита за Гуардиола. \"Може би африканците не са третирани по съшия начин, както останалите. Не знам защо, но винаги съм имал впечатление, че го той ревнува от мен и ме приема за враг. Сякаш си мисли, че го засенчвам. Той беше жесток към мен и затова съм го питал дали не е заради цвета на кожата ми\", каза Туре. Африканецът игра за  Гуардиола  две години в \"Барселона\", а през 2010 г. беше продаден на \"Сити\". Двамата се събраха отново през 2016 г., но в началото Туре не играеше, след като имаше конфликт между мениджъра и агента на играча Димитри Селюк. В крайна сметка той беше разрешен и Туре записа 31 мача и седем гола във всички турнири. В шампионския сезон на \"гражданите\" халфът изигра само 10 мача във Висшата лига и започна като титуляр в едва един от тях – последният срещу \"Брайтън\". \"Не съм първият, който говори за подобен случай с Гуардиола. Имаше и играчи в \"Барселона\", които са му задавали същия въпрос. Може да се види, че той често има проблеми с африканците, където и да отиде. Искам да съм този, който ще разбира мита за Гуардиола\", каза още Туре. Халфът напусна \"гражданите\", след като договорът му изтече. В негова чест от \"Сити\" нарекоха едно от тренировъчните игрища на базата си на името на Туре. Преди години бившият футболист на \"Барселона\" Самуел Ето'о също се оплака от отношението на Гуардиола. Той игра само един сезон под ръководството на испанеца (2008-2009), когато вкара 36 гола, но след това беше използван в сделката за Златан Ибрахимович с \"Интер\". \"Гуардиола не ме уважава. Като играч качествата му са безспорни, но като треньор няма на какво да ме научи\", каза през 2014 г. камерунецът.", "date": "2018.06.05", "title": "Яя Туре обвини Гуардиола, че има проблем с африканските футболисти"}
{"url": "https://www.dnevnik.bg/politika/2018/06/05/3189844_mejdunarodnata_politika_iztlaska_korupciiata_na_zaden/", "text": "Президентът Румен Радев разкритикува индиректно правителството за борбата му с корупцията, като обяви, че общественото внимание в момента е изтласкано извън пределите на България и е насочено към международната политика, свързана със Западните Балкани, европредседателството и Русия. Той каза още, че независимо какви жонглирания се правят с макроикономическите показатели на страната, критерии за пълноценната евроинтеграция на България ще бъдат резултатите от борбата с корупцията. Тезите на президента бяха изказани в началото на международна конференция \"Европейски практики и възможности за противодействие на корупцията\", на която той е патрон. По думите му едва ли са останали \"наивници по този въпрос\", които мислят, че интеграция е възможна без решителна промяна на всички в отношението им към корупцията. \"Всички знаем, че за корупцията няма почивен ден. Оставена без обществено внимание, тя се разраства като раково образувание\", каза президентът. Той обяви, че корупцията нанася огромни вреди на страната като подчинява лостове на законодателната, изпълнителната и съдебната власт на частни интереси. Освен това генерира бедност и престъпност, отблъсква инвеститори и ерозира доверието в държавата. Според него корупцията в България се превръщала в основна спирачка за реализацията на стратегически цели, като създаване на съвременна конкурентноспособна икономика и пълноценна интеграция в европейските структури. Държавният глава обяви, че основна цел на конференцията, която организира, е да се очертае сложната картина на състоянието на корупцията в България и да се видят добрите практики от европейския опит за борбата с нея. Това е поредната инициатива на Радев по темата. Миналата година той свика два заседания на Консултативния съвет за национална сигурност, но не успя да постигне консенсус между политическите сили за единния орган за борба с корупцията. Днес държавният глава подчерта, че президентската институция има последователна позиция по проблема, като изброи някои от идеите си и поиска безкомпромисни резултати. Експерти от Естония, Великобритания и Италия също присъстват на конференцията. В нея се включи и председателят на Комисията за противодействие на корупцията и за отнемане на незаконно придобитото имущество (КПКОНПИ) Пламен Георгиев, както и председателят на Държавната агенция \"Електронно управление\" (ДАЕУ) Атанас Темелков.", "date": "2018.06.05", "title": "Президентът критикува кабинета: Международната политика изтласка борбата с корупцията"}
{"url": "https://www.dnevnik.bg/evropa/2018/06/05/3189850_pravoto_na_prebivavane_na_ednopolovite_supruzi_vaji/", "text": "Съдът на Европейския съюз постанови, че понятието \"съпруг\" по смисъла на правото на ЕС за свободното пребиваване на европейците и членовете на техните семейства обхваща съпрузите от един и същ пол, предаде БТА. Въпреки че са свободни да разрешават или да не разрешават еднополовите бракове, държавите в ЕС не могат да възпрепятстват свободата на пребиваване на европейски гражданин, като отказват да предоставят право на пребиваване на неговия съпруг от същия пол, който е гражданин на страна извън ЕС, допълва съдът. Делото е заведено по искане на Върховния съд на Румъния, след като еднополова двойка от румънец и американец заявява желание да пребивава в страната повече от три месеца. Румънските власти отговарят, че това е невъзможно, защото не признават еднополовите бракове. Върховният съд на Румъния пита Съда на ЕС как е правилно да постъпи. Той посочва, че държавите в ЕС са длъжни да признават еднополовите бракове за целите на предоставянето на право на пребиваване. Това задължение не означава, че държавите са длъжни да разрешат в националното си законодателство еднополовите бракове. Въпросното задължение не накърнява националната идентичност, нито застрашава обществения ред в съответната държава, добавя съдът. В решението се казва още: \"Съдът констатира, че за целите на Директивата за упражняването на свободата на движение понятието \"съпруг\", което обозначава лице, свързано с друго лице в брачен съюз,   и поради това може да обхваща и съпруга от същия пол на съответния гражданин на Съюза. Съдът обаче пояснява, че правилата за гражданското състояние, към които спадат правилата за брака,   — те остават свободни да предвидят или да не предвидят еднополовите бракове. Съдът отбелязва и че Съюзът зачита националната идентичност на държавите членки, присъща на техните основни политически и конституционни структури. Същевременно Съдът приема, че отказът на държава членка да признае — единствено за целите на предоставянето на производно право на пребиваване на гражданин на страна извън ЕС — законно сключения му в друга държава членка брак с гражданин на Съюза от същия пол, би могъл да възпрепятства упражняването на правото на този гражданин на Съюза да се движи и да пребивава свободно на територията на държавите членки. В резултат от това свободата на движение би се оказала различна от една държава членка в друга в зависимост от това как националното право урежда брака между лица от един и същ пол.\"", "date": "2018.06.05", "title": "Правото на пребиваване на еднополовите съпрузи важи навсякъде в ЕС, реши европейският съд"}
{"url": "https://www.dnevnik.bg/citat_na_deniia/2018/06/05/3189778_citat_na_denia_kogato_edin_restorantyor_moje_da_vliiae/", "text": "Този въпрос дойде от руския президент Владимир Путин в интервю за австрийския обществен оператор О Ер Еф, излъчено преди посещението му в Австрия. В разговора, излъчен по О Ер Еф,  Путин отхвърли твърденията , че целта на Русия е да всява раздор в Европа. С коментара си за намесата в избори в Европа и САЩ обаче той имаше предвид бизнесмена  Евгений Пригожин , известен като \"Готвача на Путин\" в западни медии (а в някои руски свързван с най-голямата частна военна компания, \"Вагнер\"). Руският президент отхвърли определението като \"смехотворно\". С Пригожин се свързва и известната \"Фабрика за тролове\", която според  данни на американските власти  и  разследвания в медиите  е участвала в кампания за намеса в американските избори за президент през 2016 г. Без да коментира подробно случая, Путин уточни, че дейността на Пригожин е негова \"лична работа\", с която руската държава няма нищо важно. Той дори направи сравнение с американския бизнесмен Джордж Сорос, \"който се намесва във всички възможни случаи по целия свят\".", "date": "2018.06.05", "title": "Цитат на деня: Може ли един ресторантьор от Русия да влияе на избори"}
{"url": "https://www.dnevnik.bg/zelen/2018/06/05/3189849_kapmpaniia_za_cherno_more_bez_plastmasa_zapochva_s/", "text": "\"Прекарваме времето си през лятото на Черно море. Почти четири месеца сме във водата или на плажа. Нагледали сме се на всякакви изпълнения – на пластмасите в морето и на брега. Дори сега, когато дойдохме на морето, намерихме един гигантски метален контейнер във водата. Оказа се, че е контейнер от кораб, който си плава в Черно море. Има страшно много отпадъци и много често се налага, докато караме уиндсърф или само сърф, да ги заобикаляме. Никак не е приятна гледката. За никого не е приятно да дойде на почивка, да види пластмаса във водата и да плува с нея\", разказа Илияна Стоилова. Доброволците ще набират средства от дарения, с които да се анализират проби от морската вода – от морски биолог и морски еколог, които да се произнесат за нивото на замърсеност. Илияна Стоилова припомни данните на \"Грийнпийс\" от  изследване  от миналата година, според които Черно море е толкова замърсено за мащаба си от микропластмаса, колкото са и останалите морета и океани по света. Според нея новите анализи на пробите ще допълнят иначе оскъдната до този момент научна информация. Каузата ще бъде популяризирана още с документален филм и сърфиране от Дуранкулак на север до Резово на юг през септември. \"Ще направим едно прекосяване, което не е правено до този момент - 300 км с уиндсърф с попътен вятър. Аз и Йоан Колев\", каза още Илияна Стоилова.", "date": "2018.06.05", "title": "Кампания за Черно море без пластмаса започва с концерт в София"}
{"url": "https://www.dnevnik.bg/sviat/2018/06/05/3189744_makedoniia_moje_da_dobavi_kum_imeto_si_suvremenna_ili/", "text": "Преговорите за името на Македония не са в задънена улица, а се обсъждат \"различно прилагане на договореното\" и възможни \"други креативни решения\" отвъд пакета варианти за името, договорени между Скопие и Атина с посредничеството на ООН. Това каза Артан Груби, ключов депутат от коалиционния партньор в македонското правителство ДУИ, в интервю за македонската телевизия  \"Канал 5\" , в което той каза, че договорът между Гърция и Македония е въпрос на няколко дни. Партията Демократичен съюз за интеграция (ДУИ) от албанския блок е съюзник на премиера Зоран Заев и е част от кабинета, но без гласовете на нейните депутати нито едно предложение за името, одобрено от Скопие и Атина, не би могло да мине в парламента. Самият Груби влезе в законодателния орган през 2016 г. и стана говорител на ДУИ и шеф на кабинета на лидера на партията Али Ахмети. \"Креативни като: \"Република Крушевска Македония\", \"Република Съвременна Македония\", \"Република Европейска Македония\", обясни Груби, давайки пример за възможни решения. Никога не сме били по-близо до решение. Като партия сме оптимисти и даваме голяма поддръжка за решаване на спора.\" Екипът на Заев не е коментирал изредените от Груби възможни алтернативи. В гръцки медии обаче се появи информация, че действително се обсъжда  вариант за име, свързан с Крушево . Преди това Заев предложи новото име да е  \"Илинденска Македония\" , но правителството в Гърция и опозицията и в двете страни го отхвърлиха. Македонски медии коментираха тогава, че \"Илинденска Македония\" едва ли ще е приемлив вариант за албанците в страната. По същото време в Атина гръцкият външен министър Никос Коциас каза пред обществената телевизия ЕРТ, че вариантите,  приемливи засега и от двете страни , са \"Северна Македония\", \"Горна Македония\" и \"Нова Македония\". Коциас обаче добави, че страната му ще е готова да разгледа и други предложения (горните три дойдоха след преговори с посредничеството на специалния пратеник на ООН Матю Нимиц), ако има такива.", "date": "2018.06.05", "title": "Македония може да добави \"Съвременна\" или \"Европейска\" към името си, каза депутат от управляващите"}
{"url": "https://www.dnevnik.bg/photos/2018/06/05/3189726_fotogaleriia_futbolut_kato_sredstvo_za_adaptaciia/", "text": "Далеч от родния си Узбекистан, мигрантът Рустам Мустафакулов е намерил своя втори дом в град Санкт Петербург, Русия. Това един от градовете домакин на предстоящото световно първенство по футбол.", "date": "2018.06.05", "title": "Фотогалерия: Футболът като средство за адаптация"}
{"url": "https://www.dnevnik.bg/sport/2018/06/05/3189873_policiiata_v_belgiia_e_zadurjala_13_dushi_po/", "text": "Тринадесет души са задържани в Белгия при разследване за манипулиране на мачове от ниските нива на професионалния тенис, съобщи федералната прокуратура в страната. Според официалната информация криминална организация, която има връзки в Белгия и Армения, подкупва професионални тенисисти от 2014 г., опитвайки се да манипулира крайния изход на мачове. Двубоите обикновено са от турнирите, които нямат телевизионно излъчване - сериите \"Фючърс\" и \"Чалънджър\" при мъжете. В тях играчите по-лесно са манипулирани, твърдят прокурорите. В разследването белгийските власти са получили помощ от службите в Германия, Франция,  България , Словакия, Холандия и САЩ. За момента 13-те задържани са в ареста, като на по-късен етап съдията ще реши колко дълга ще бъде мярката им. Независимият доклад, поръчан от ръководителите на спорта, сочи, че тенисът е изправен пред \"сериозни проблеми с манипулирането на мачове заради увеличаването на интернет залозите\". Играчите от по-ниските нива на тениса са много уязвими заради по-малките наградни фондове. В началото на годината  Международната асоциация за сигурност в спорта (ESSA)  обяви, че за 2017 г. подадените сигнали за съмнителни мачове са 266. С общо 160 мача тенисът за пръв път изпревари футбола в негативната класация.", "date": "2018.06.05", "title": "Полицията в Белгия е задържала 13 души по подозрение в манипулиране на тенис мачове"}
{"url": "https://www.dnevnik.bg/skorost/2018/06/05/3189909_masovi_proverki_na_shofyorite_za_alkohol_i_narkotici/", "text": "Общоевропейска акция срещу шофирането след употреба на алкохол и наркотици започна вчера и ще продължи до края на седмицата, съобщиха от Пътна полиция. В България при спирането на водачите ще се проверява също дали те имат задължителната застраховка \"Гражданска отговорност\" и са минали технически преглед. Ще се следи и за неплатени глоби, като при наличие на такива книжката на виновните шофьори ще се взима до заплащането им. Последната подобна общоевропейска акция, с фокус върху алкохола и наркотиците,  се проведе през декември . Тогава в цяла Европа бяха проверени над 405 хиляди водачи, като около 1900 се оказа, че са употребили алкохол, а 900 са шофирали под въздействието на наркотици. В България е имало близо 19 хиляди проверени, 246 пили и 51 дрогирани. Резултатите от последната операция показват, че най-често зад волана след употреба на алкохол сядат водачите в Бургас, Пловдив и Варна.", "date": "2018.06.05", "title": "Масови проверки на шофьорите за алкохол и наркотици ще вървят до края на седмицата"}
{"url": "https://www.dnevnik.bg/bulgaria/2018/06/05/3189903_ot_vmro_iskat_zabrana_na_sofiia_praid_bil_zaplaha_za/", "text": "В сигнал до министъра на вътрешните работи Валентин Радев общинският съветник от ВМРО – Българско национално движение в Столичния общински съвет (СОС) Карлос Контрера настоява МВР да забрани  провеждането на \"София прайд\" на 9 юни . В сигнала си Контрера, който е зам.-председател на комисията по обществен ред и сигурност към СОС, пише, че съгласуването на провеждането на гей парада е допуснато при нарушаване на Закона за събранията, митингите и манифестациите, Закона за общинската собственост и Закона за МВР. Според него е недопустимо да се правят контролно-пропускателни пунктове, да се пречи на гражданите часове преди гей парада да преминават през парка. Също така той посочва, че \"са недопустими практиките да се блокират цели улици и тротоари като зони за сигурност за едно де факто частно парти\". Общинският съветник поставя и въпроса за охраната на парада от полицейските органи и сумата, която ще бъде платена с парите на данъкоплатците за разходите по пазенето на парада. Според Контрера 1200-1300 полицаи ще охраняват мероприятието, което ще струва над 160 хил. лв. от бюджета на МВР. \"При толкова охрана от полицейски служители това означава, че има данни за заплаха за обществения ред\", заключава общинският съветник от ВМРО. Според него \"ако не съществуват заплахи за сигурността и обществения ред, то не е нужно МВР да охранява това мероприятие или поне не с такъв интензитет\". Карлос Контрера упреква министъра на вътрешните работи, че за втора поредна година \"не взема отношение по темата и допуска явно нарушаване на закона, за да се угоди на организаторите на гей парада\". \"Политическото ръководство на МВР трябва да отчете острата реакция на българското общество срещу Истанбулската конвенция - доказателство, че българите не приемат подобни постановки, в това число и провеждането на гей паради. Нещо повече, тихомълком съгласувайки гей парада, МВР върви и срещу Българската православна църква, и срещу другите вероизповедания, които ясно и категорично заклеймиха \"София прайд\", пише Контрера. Преди седмица беше внесена декларация на политическа група \"Патриоти за София – ВМРО и Атака\" в Столичния общински съвет, с която  те се обявиха против подкрепата на Столичната община  за част от събитията по време на \"София прайд\". ", "date": "2018.06.05", "title": "От ВМРО искат забрана на \"София прайд\", бил заплаха за обществения ред"}
{"url": "https://www.dnevnik.bg/bulgaria/2018/06/05/3189916_rezultatite_ot_antikorupcionnata_proverka_na_peevski/", "text": "Новата антикорупционна комисия е приключила проверка по сигнал срещу депутата от ДПС Делян Пеевски, но законът не изисква цялата информация да бъде обявена публично. Това каза председателят на Комисията за противодействие на корупцията и за отнемане на незаконно придобитото имущество (КПКОНПИ) Пламен Георгиев на международната конференция \"Европейски практики и възможности за противодействие на корупцията\",  на която президентът Румен Радев е патрон. Става въпрос за проверка по  сигнал на гражданско сдружение \"Боец\"  за съмнения за извършени престъпления като незаконно придобито имущество и активи, неизпълнени служебни задължения и корупция. До разкриването на информацията за проверката се стигна, след като по време на презентацията на Георгиев председателят на сдружение \"Боец\" Георги Георгиев стана и го обвини в лицемерие, като каза, че не проверяват сигнала им срещу Пеевски. \"Приключен е сигналът. Ще направим една пресконференция. Нека не сега\", каза по-късно Георгиев в отговор на въпроси на журналисти. \"Може да свикаме, ако има интерес, една пресконференция. Всичко ще дадем, всичко ще обясним. Няма какво да крием\", продължи Георгиев, попитан какъв е резултатът от проверката. По думите му тя е приключена за около три месеца. В отговор на въпрос защо на сайта на антикорупционната комисия няма информация за проверката на Пеевски, той обясни още, че законът изисква да бъде публикувана информация за проверка на конфликт на интереси, но не и за разкриване на данни за извършено престъпление. Георгиев уточни, че има 30 приключени проверки, сред които и тази за отстранения от съда кмет на столичния район \"Младост\" Десислава Иванчева. В комисията тече и друга проверка за конфликт на интереси на Делян Пеевски  заради внесения от него в парламента медиен закон.", "date": "2018.06.05", "title": "Антикорупционната комисия е проверила Пеевски, но резултатите не са публични"}
{"url": "https://www.dnevnik.bg/sport/2018/06/05/3189914_iliana_raeva_na_evropeiskoto_se_vidia_che_ima/", "text": "Въпреки че спечелиха  златните медали в съчетанието  на три топки и две въжета , състезателките в българския ансамбъл по художествена гимнастика и ръководството на федерацията съжаляват за пропуснатите възможности на европейското в Испания. Президентът на федерацията Илиана Раева заяви, че отборът е влязъл като фаворит в многобоя. Грешки в изпълнението на съчетанията обаче попречиха за по-добро представяне. \"Дотам се докарахме, че вече не се радваме и на три спечелени медала от три възможности\", каза Раева пред Би Ти Ви. Тя уточни, че са взети необходимите мерки, за да се избегнат грешките за бъдещи състезания. \"Това е спортът. Те наистина бяха много подготвени и са в страхотна форма. Момичетата са много здраво стъпили на земята. Изключително умни, много трудолюбиви и мотивирани. Знаят за какво са в залата. Нищо страшно не се е случило. Направихме си много сериозен анализ и сме наясно какво трябва да се допълни към работата\", посочи тя. Този сезон ансамбълът разчита на силни съчетания с поглед към световното първенство, на което България е домакин през септември. \"И на това европейско първенство се видя, че има България и останалите отбори\", добави Раева. \"Наистина бяхме доста добре подготвени, но се случват и грешки. Надяваме се оттук нататък да се представяме все по-добре\", заяви състезателката от ансамбъла Мадлен Радуканова.", "date": "2018.06.05", "title": "Илиана Раева: На европейското се видя, че има България и останалите отбори"}
{"url": "https://www.dnevnik.bg/biznes/2018/06/05/3189915_nai-golemite_potrebitelski_krediti_se_tegliat_ot/", "text": "Хората на възраст между 40 и 49 години взимат потребителски кредити на средна сума 6782 лв. - най-голямата спрямо останалите възрастови групи. Това показва новото изследване на тенденциите в потребителското кредитиране, изготвено от \"БНП Париба Лични Финанси\", което обхваща периода ноември 2017 г.-април 2018 г. Очевидно, това са хората с най-големи покупателна сила и доходи в България, коментират авторите на изследването. Най-голяма е средната сума, искана от жените в тази възрастова група - 7030 лв.", "date": "2018.06.05", "title": "Най-големите потребителски кредити се теглят от 40-49-годишните"}
{"url": "https://www.dnevnik.bg/evropa/evrofinansirane/oblasti/kultura/2018/06/05/3189924_do_tri_godini_registrite_na_pametnicite_na_kulturata/", "text": "Министърът на културата Боил Банов очерта  най-важните реформи, които трябва да се направят до края на мандата му . Сред тях са разглеждане на статута на всички паметници на културата и преминаването на регистрите им в онлайн вариант, уточни той пред БНТ. \"Миналата година на Института за недвижимо културно наследство бяха дадени 75 хил. лева, а за тази – 150 хиляди. От 1 юли заплатите на работещите там ще бъдат увеличени с 20%\", коментира Банов и уточни, че в България има 40 хил. паметника на културата. \"До края на мандата ще ги ревизирам. Не искам да остане статут, който е временен. Задължително е и да преминем към електронен регистър, който в момента е във фаза избор на изпълнител\", добави той. Банов даде за пример 400-500 църкви от цялата страна, на които през последните две години им е даден окончателен статут. Друга новост е, че Институтът за недвижимо културно наследство ще се премести в сградата на Министерството на културата, като процесът няма да забави работата му. Това се правело, за да се увеличи капацитетът му. Министърът очерта няколко начина, по които да бъдат стимулирани собствениците на паметници на културата. Единият е чрез данъчно поощрение или програми за подпомагане, както и чрез различни фондове. Той коментира и протеста на музикантите от хоровете на БНР. Според него решението не е те да бъдат извадени от структурата на радиото,  както предложи парламентарната комисия по култура. Банов припомни, че в последните няколко години бюджетът на министерството постепенно се увеличава с по 15-20 милиона на година, което той определи като последователна работа на ведомството.", "date": "2018.06.05", "title": "Всички регистри на паметниците на културата ще са в електронен вариант, обеща Боил Банов"}
{"url": "https://www.dnevnik.bg/intervju/2018/06/05/3189923_elizabet_bareli_medium_veche_e_gotino_da_si_umen/", "text": "- Да, разбира се. Мисля, че това, което трябва да се ремонтира, не е начинът, по който журналистите работят, а как да се намери система за разпространение на това съдържание. Ето това трябва да направим – да намерим как журналистите да пишат за различни гледни точки. - Не знам... изглежда като постепенен процес, но е трудно да се прецени. Мисля, че те все още отчасти са такива, но се случиха и много други неща. Става въпрос да открием правилната информация и правилните хора, които да се следват. - Това е маркетинг каналът, който работи добре за вдигане на абонаментите. Много медийни публикации залагат на него и искаме да използваме това. Аз наглеждам маркетинга, така че работя много с имейли. Това е нещо, което искаме да правим, потребителите го харесват и помага на работата ми. - Мисля, че се нуждаем от малко идеализъм, за да ремонтираме системата, и трябва да бъдем оптимисти. - Да намерим най-доброто съдържание в платформата и да се уверим, че то се показва пред правилните хора. Опитваме да създадем редакционна стратегия, в която използваме технология и данни, за да гарантираме, че тези две страни са свързани една с друга.", "date": "2018.06.05", "title": "Елизабет Барели, Medium: Вече е готино да си умен"}
{"url": "https://www.dnevnik.bg/bulgaria/2018/06/05/3189935_kratki_novini_mediiniiat_regulator_prekrati/", "text": "Тръмп среща Ким Чен Ун на остров Сантоса Срещата на върха между президента на САЩ Доналд Тръмп и лидера на Северна Корея Ким Чен-ун на 12 юни ще се състои в хотел \"Капела\" на сингапурския остров Сентоса, заяви говорителката на Белия дом Сара Сандърс, цитирана от Ройтерс. \"Благодарим на нашите прекрасни сингапурски домакини за тяхното гостоприемство\", написа тя в съобщение в Туитър, в което обяви мястото на планираната за 12 юни среща. Отсъствието на подсъдими отложи делото за размириците в бежанския център в Харманли  11 от общо 21 подсъдими за бунта преди две години в регистрационно-приемателния център не бяха в залата. Затова съдът поиска от МВР щателна справка за обявените за общодържавно издирване мигранти, информира БНР. Прокурорът Маргарит Стоилов обясни, че се чакат резултатите от издирването им и допълни: \"Може да се гледа в тяхно отсъствие само след щателно издирване, а би следвало да имаме резултат от него\". Създаването на антикорупционен орган е сигнал, че проблемът е разпознат Това каза генералният прокурор на Германия Петер Франк, който е на посещение в България. Франк се срещна с премиера Бойко Борисов, с главния прокурор Сотир Цацаров и с Цветан Цветанов, който е шеф на Комисията по вътрешна сигурност и обществен ред в парламента. По време на срещата си със Цацаров, по чиято покана германският прокурор е в България, той каза, че целта на прокуратурата е да налага правото. Съдебният съвет обяви конкурс за шеф на спецсъда  Това се случи, след като досегашният председател на съда спечели съдебната битка и стана шеф на по-високия съд - Апелативния специализиран наказателен съд. Директорът на здравната каса в Ловеч е свободен срещу парична гаранция Д-р Антонио Маринов  беше под домашен арест,  а окръжният съд в Ловеч определи гаранцията да е 5000 лева. Маринов беше задържан на 15 март при акция на ДАНС и полицията. Той е обвинен в длъжностно престъпление за неправомерно превеждане на почти 1 млн. лева на МБАЛ \"Кардиолайф\" - Ловеч, с което е ощетил бюджета на Здравната касата. Все още продължават процесуално-следствените действия, чакат се и резултатите от назначените експертизи. Почина тежкоболната Теодора, която бе транспортирана от Бразилия Скръбната вест съобщи съпругът ѝ Александър Русанов във Фейсбук. Теодора страдаше от онкологично заболяване в напреднал стадий, което според лекарите, е било нелечимо. Тя потърси надежда за спасение в алтернативна терапия в Бразилия. По време на престоя ѝ там състоянието й обаче се влоши рязко. Наложи се съпругът ѝ, с помощта на средства от дарители и съдействието на МВнР, да я прибере обратно в България. Социалната мрежа \"Инстаграм\" падна Потребители от различни части на света се оплакват, че нямат достъп до социалната мрежа \"Инстаграм\" - нещо, което се случва за втори път този месец. Официално изявление от компанията няма. Сайтът Down Detector регистрира сигнали от Европа, североизточното крайбрежие на САЩ, Аржентина и Бразилия. Медийният регулатор прекрати правомощията на Мария Стоянова С 5 гласа \"за\" членовете на Съвета за електронни медии (СЕМ) единодушно прекратиха правомощията на Мария Стоянова като член, съобщи БНР. Тя е подала заявление да бъде освободена заради изтичането на мандата й на 1 юни. Стоянова е член на СЕМ от юни 2012 г. и  негов председател  през 2016-2017 г. Очаква се президентът Румен Радев да издаде указ за назначаване на нов член на СЕМ от президентската квота. Медийният регулатор се състои от петима членове, от които трима се избират от Народното събрание, а двама се назначават от президента за срок от 6 години.", "date": "2018.06.05", "title": "Кратки новини: Тръмп среща Ким Чен Ун на остров Сантоса"}
{"url": "https://www.dnevnik.bg/bulgaria/2018/06/05/3189925_valeri_simeonov_obvini_angelkova_che_podgotvia/", "text": "В пореден епизод от престрелката между вицепремиера Валери Симеонов и министъра на туризма Николина Ангелкова Симеонов я обвини, че се опитва да извади 20 декара плаж от изключителна държавна собственост и да бъде прекатегоризирана като частна държавна собственост. \"По достоверна информация министърът на туризма е поискала писмено от Министерството на регионалното развитие и благоустройството да извади 20 декара плаж от изключителна държавна собственост и да бъде прекатегоризирана като частна. Така обикновено се подготвя продажбата на държавни парцели\", написа Симеонов в профила си във Facebook. Искали сме само актуализация на кадастралните карти, и то не само за този плаж, а за много плажове, коментираха от министерството на туризма. И казаха, че след малко ще имат по-подробен отговор на твърденията на Симеонов ( четете отговора в края на статията). По-рано днес  министърът на туризма каза , че при извършените вчера проверки на плажовете в Слънчев бряг не са открити проблеми с  посочените вчера от вицепремиера Валери Симеонов заведения за събаряне.  Тя уточни, че обектите са преместваеми и като такива контролът върху тях е на общинската администрация. По думите ѝ е важно да се спазват законите, но  проверките не трябва да нарушават спокойствието и почивката на туристите . Реакцията на Симеонов не закъсня и той пусна просторен статус под заглавие \"На южния плаж на Слънчев бряг - ново 20\". По негови данни се готви замяна и продажба на пясъчни терени около хотелите на Елена Иванова - шефка на Съюза на собствениците на Слънчев бряг, както и за асфалтирания път и паркинг до скандалния хотел \"Оазис\" на самия бряг на морето. \"Миналата година подадох сигнал за незаконните обекти пред хотелите на Иванова \"Амфора\" и \"Империал\", съсипали десетки декари златен пясъчен плаж: паркинги, спортни площадки, детски площадки, незаконни заведения, пътища, огради, и други, които госпожата беше присвоила с пасивното съдействие на държавните и общински органи. В резултат от сигнала обектите бяха премахнати, но апетитите останаха\", пише вицепремиерът. Той припомня, че Елена Иванова миналата година е защитила заведенията в курорта. \"Явно лоялността й предстои да бъде осребрена\", коментира Симеонов. \"Когато в Министерския съвет бъде внесено това решение, ще протестирам и ще гласувам против! Защото, както е тръгнало, ще останем без плажове – х-л \"Оазис\", х-л \"Дюн\", \"Какао бийч\", Бургас – северен плаж, и много други\", завършва вицепремиерът. Реакцията на Ангелкова и Нанков Часове по-късно Министерството на туризма в прессъобщение уточни, че ведомството няма право да продава плажовете, а само да ги управлява като ги отдава под наем или на концесия. Ведомството е задействало процедура за актуализация на кадастралната карта за плажа \"Слънчев бряг-юг\", защото изготвените от агенцията по кадастър специализирани карти са по-точни. Обикновено кадастралните карти датират от 2005 г., а специализираните карти са изменени около 2015 г. и отразяват доста по-точно обективното състояние на морския плаж, се уточнява в съобщението. Актуализацията е важна за правилното провеждане на процедурите и съставянето на коректни документи при обявяването на процедурите за концесия или отдаване под наем, уточнява пресцентърът на Министерството на туризма. Регионалният министър Николай Нанков също се включи в полемиката. По думите му няма нищо нередно в искането на Ангелкова за прекатегоризацията на имота. Според него това е нормална процедура. \"Имаме съответно възможност да променим кадастралната карта на база на специализираната, но вече имаме и промяна във вечните права. Така че отново ще изискаме от министър Ангелкова компетентно становище, но темата, която вицепремиерът Симеонов засегна - за приватизация, за съответно продажба на държавни имоти, не стои на дневен ред\", каза още Нанков, цитиран от БНР.", "date": "2018.06.05", "title": "Валери Симеонов обвини Ангелкова, че подготвя продажба на 20 декара плаж в Слънчев бряг"}
{"url": "https://www.dnevnik.bg/sviat/2018/06/05/3189931_evropa_e_rai_za_bejancite_i_drugi_luji_za_es/", "text": "ЕС е бюрократично чудовище, което на всичко отгоре съдейства за ислямизирането на Европа - това са само две от многобройните лъжливи твърдения за евросъюза, които циркулират в интернет и в обичайното кръчмарско политиканстване. Изследователите от мозъчния център GLOBSEC в Братислава са подготвили цял справочник, опровергаващ 11-те най-често срещани заблуди за ЕС. Списъкът им е съставен въз основа на резултатите от интернет търсачки и на най-често задаваните въпроси по пресконференции и в медиите. Ето осем от тези митове, заедно с малка част от обширната аргументация на GLOBSEC: Мит първи: \"ЕС се разпада\" Факт е, че през последните години евросъюзът се бори срещу сериозни предизвикателства, а евроскептични гласове се чуват из целия континент - особено след решението на Великобритания да напусне ЕС. Иначе обаче ЕС изглежда в много добро здраве: от 1980 до 2016 г. БВП на страните-членки е нараснал от 3.8 трилиона на 16.5 трилиона долара, като според прогнозите след 5 години ще достигне астрономическата сума от 24 трилиона долара. След известен спад в периода 2013-2016, напоследък се възвръща и доверието на хората в ЕС. Днес 40% от европейците одобряват работата на ЕС (само 21% не я одобряват), а 56% от гражданите са оптимисти за бъдещето на евросъюза. Мит втори: \"Страните членки са жертва на брюкселския диктат\" Критиците на евросъюза често твърдят, че Европейската комисия извива ръцете на страните членки и че от това страдат гражданите. Всъщност обаче ЕС е обединение на суверенни държави, които доброволно отстъпват някои компетенции на Брюксел, но за сметка на това получават редица предимства като свободата на придвижване и най-вече - достъп до най-могъщия обединен пазар в света. \"Брюксел\" не замества суверенните национални правителства, а политиките на ЕС се формират в процес на преговори в рамките на трите централни институции - Европейския съвет, европарламента и еврокомисията. Мит трети: \"ЕС е бюрократично чудовище\" За своите 500 милиона граждани ЕС се грижи с помощта на 32 000 служители и чиновници. При население от 325 милиона в САЩ броят на тези хора е 2.6 милиона. 82-милионна Германия се справя с 315 000 чиновници и служители, във Великобритания броят им е 400 000, а в Полша - 427 000. Колкото до прочутия аргумент, че ЕС се опитва да регламентира всичко, та чак до кривината на краставиците, той не отчита един важен факт: такъв огромен вътрешен пазар има нужда от общи стандарти. При това тези стандарти се въвеждат след подробно обсъждане с бизнеса и имат за цел единствено да защитят правата на потребителите. Понякога стандартизацията дори изостава от нуждите - доказва го големият шум около различното качество на едни и същи храни в Западна и в Източна Европа. Мит четвърти: \"Франция и Германия доминират ЕС\" Всички решения в ЕС се взимат в резултат от сложен процес, който минава през Съвета, Парламента и Комисията. В Съвета и в Комисията Франция и Германия разполагат с по един глас - както всички останали. Да не говорим, че най-важните решения (за бюджета, за разширяването, за външната политика) винаги се взимат единодушно. Поради това в съвета и в комисията отделни държави или групи държави доста успешно прокарват собствена политика, например Кипър срещу преговорите за членство с Турция или пък четирите вишеградски страни по въпроса за миграцията и бежанците. Френско-германски диктат не може да има и поради едно просто обстоятелство - двете страни са на различни позиции по някои от главните въпроси като данъчния съюз, трансферните плащания и бързината на политическото обединяване. Мит пети: \"Еврото е причина за всички злини\" Общата валута е не само икономически, но и политически проект. Той има за цел да улесни търговията и да подпомогне възникването на обща европейска идентичност. Хората в държавите от еврозоната при пътуване печелят чисти пари, защото вече няма такси при обмяната на валута. Бизнесът - също. Търговията има голяма изгода и поради това, че вече не съществува рискът от колебаещите се валутни курсове. От въвеждането си досега общата европейска валута успя не само да задържи инфлацията около 2%, но и да стане втората резервна валута в света след долара. Мит шести: \"Европа се ислямизира\" Да, мюсюлманското население в ЕС нараства и в момента възлиза на около 26 милиона. Но това са само 5% от населението. Според прогнозите до 2030 процентите ще станат 6, а до 2050 - 7.4. Но дори тези числа са твърде ниски, за да се говори за ислямизация. Освен това мюсюлманското население нараства не толкова поради приток на мигранти, а поради по-високата си раждаемост. И днес в редица европейски държави, сред които е и България, живеят по 7-8% мюсюлмани, но тези страни изобщо не се смятат за ислямизирани. Това лъжливо усещане идва и от още нещо - младите хора в \"християнска\" Европа са все по-малко религиозни. Според допитванията 91% от чехите, 80% от естонците, 75% от шведите, 72% от датчаните и 67% от унгарците в тази възрастова група не се идентифицират с никоя религия. Мит седми: \"ЕС е рай за бежанците\" Често се твърди, че в ЕС се харчат прекалено много пари за бежанците, вместо да се полагат повече финансови грижи за местните хора. Това не е вярно просто защото парите за бежанците са десетки пъти по-малко, отколкото парите в социалните системи на отделните държави. Освен това редица страни от ЕС вече орязаха финансовата подкрепа за бежанците, а като цяло евросъюзът въведе много строги мерки за даване на политическо убежище - през 2017 само 46% от молбите са били удовлетворени. Останалите хора трябва да се върнат по домовете си. Да, евросъюзът засега не се справя добре с репатрирането - върнати в страните им са едва 40% от отхвърлените кандидати за убежище. Но комисията и страните членки са наясно с този проблем и са твърдо решени да се справят с него. Мит осми: \"Бежанците са главната причина за терористичните нападения в Европа\" Вярно е, че няколко терористични атаки бяха извършени с участието на кандидати за политическо убежище: Вюрцбург, Ансбах, Берлин, Стокхолм. Но много повече терористични нападения в държави от ЕС бяха извършени от хора с европейски паспорти. Повечето от тях наистина имат чуждестранни корени, но понякога са дори трето поколение граждани на Европа. Тъй че радикалният ислямистки тероризъм е доморасъл, а причината за него се крие в лошата интеграция. Независимо от това евросъюзът работи сериозно по укрепването на своята сигурност: запушват се дупките в законодателството за политическото убежище, усилва се граничният контрол, работи се по укрепване на споразумението с Турция и за добра организация в грижите за самите бежанци и мигранти. Тук особено внимание се отделя на мерките срещу радикализирането на бежанците.", "date": "2018.06.05", "title": "\"Европа е рай за бежанците\" и други лъжи за ЕС"}
{"url": "https://www.dnevnik.bg/bulgaria/2018/06/05/3189958_reklamata_na_hazartni_igri_da_se_izluchva_sled_22/", "text": "Мнозинството от членовете на Съвета за електронни медии се обединиха около предложението рекламата на хазартни игри да бъде ограничена като количество и да се излъчва след 22 ч. вечерта. Предстои становището да бъде официално внесено в Народното събрание за обсъждане, съобщава БНР. Позицията на регулатора идва след внесения от \"Обединените патриоти\" проект за промени в Закона за хазарта. \"Ако се направи по аналогия със Закона за здравето и алкохолните напитки, рекламата може да бъде препозиционирана във време, в което няма да е достъпна за деца и за уязвима аудитория\", аргументираха се членовете на регулатора. Депутатите от НФСБ, които са част от \"Обединени патриоти\",  внесоха в парламента промени в Закона за хазарта  в началото на май. Те предлагат освен забраната на пряка реклама, която съществува в момента, да се забрани и непряката такава. Тя се осъществява през реклама на други стоки и услуги, като така се рекламират хазартни игри, обясни депутатът Христиан Митев, който е един от вносителите. Най-съществената промяна е, че се забранява обявяването на спечелилите от хазартни игри и размера на техните печалби. Проектът предвижда и забрана за продажба на хазартни и лотарийни игри извън лицензирани обекти. Срещу законопроекта остро се обявиха  от Конфедерацията на работодателите и индустриалците в България (КРИБ). Те изразиха подозрение, че зад предложението стоят \"неясни интереси\". Срещу ограниченията се обявиха и от Българския футболен съюз, спортни клубове, волейболната федерация, Асоциацията на радио- и телевизионните оператори (АБРО) и др. Вчера пък се разбра, че дружествата \"Национална лотария\" и \"Нова броудкастинг груп\" са започнали  преговори за промяна на договореностите помежду им . Ако двете страни не се разберат, предаването \"Национална лотария\" (излъчвано всяка събота и водено от актьора Захари Бахаров) и другите телевизионни форми, които представят всеки ден игри от лотарията, вероятно ще преминат в друга телевизия - БНТ или Би Ти Ви.", "date": "2018.06.05", "title": "Рекламата на хазартни игри да се излъчва късно вечерта, предлагат от СЕМ"}
{"url": "https://www.dnevnik.bg/biznes/2018/06/05/3189961_prevozvachite_plashat_s_novi_protesti_zabluda_bilo_che/", "text": "Превозвачите започват подготовката на нов национален протест, срещу текстовете от пакет \"Мобилност\",  приети вчера от комисията по транспорт на Европейския парламент . Пред агенция \"Фокус\" зам.-председателят на Националното сдружение на българските превозвачи Красимир Лалов обяви, че за никаква победа не може да става въпрос, защото приетите текстове съдържат изключително неблагоприятни за бранша новости. \"Някой или не казва истината, или заблуждава обществото\", каза Лалов, по повод вчерашното твърдение на евродепутати, премиера и транспортния министър, че исканията им са изпълнени. Също пред \"Фокус\" изпълнителният директор на Камара на автомобилните превозвачи в България Димитър Димитров посочи, че в никакъв случай не става въпрос за победа. Според него е добра новина, че е отпадналото изискването за командироване на водачите, но пък макар спането на борда на превозното средство да остава разрешено, това ще става при куп условия - на паркинги с видеонаблюдение, тоалетни, душове и т.н. \"Ние не знаем да има такива паркинги\", заяви Димитър Димитров. Вкарани били нови тежки изисквания Той уточни, че желанието е било, докато не бъдат изградени тези паркинги, в конкретна държава членка на всеки 100 км, да не може държавата членка да прилага това изискване. \"В конкретния случай, ако няма такива паркинги, сме длъжни да спим в хотели. Оставяме камиона не е ясно на кой несигурен паркинг\", допълни Димитров. Той поясни, че има напредък относно най-голямото притеснение на превозвачите - изискването на всеки три седмици шофьорите да се прибират вкъщи. \"Но се появява една нова точка, която гласи, че третата седмица трябва да има едно товарене и разтоварване в територията на страната по регистрация. Това за нас е много по-лошо, отколкото прибирането на водача у дома\", каза Димитров. Той допълни, че от организацията се въздържат от крайни изказвания, защото нямат пълна информация за приетите текстове. \"Към момента – удовлетворили са нашите искания, но са вкарали някои нови, които много повече ни утежняват, отколкото предишните\", обобщи Димитров. Рано е да се бие тъпан, мачът не е свършил, смята евродепутат Междувременно евродепутатът Петър Курумбашев обяви по БНР, че е \"рано да се бие тъпан\". \"И друг път съм бил свидетел на подобни въздухарски изпълнения, но мачът приключва с последния съдийски сигнал. В момента сме към края на второто полувреме по отношение на парламента\", посочи той. Курумбашев все пак смята, че има повод за поздрави, защото резултатът в Комисията по транспорт е много по-различен от този в Комисията по заетост и социални въпроси, което било добра индикация. \"Имаме 3-4 гласувания в наша полза и 3-4, които не са в наша полза. Да видим как ще минат нещата в пленарна зала. Впоследствие – когато ЕП приеме нещо, той излъчва своята позиция. След това се отива на преговори със Съвета и с Комисията. И тогава в т.нар. триалог се постига компромис между тези три институции. Когато приключи триалогът, можем да кажем, че тези позиции са приети окончателно. Така че е рано да се обявява победа над вражеските сили\", обобщи Курумбашев.", "date": "2018.06.05", "title": "Превозвачите плашат с нови протести, заблуда било, че е удържана победа"}
{"url": "https://www.dnevnik.bg/sport/2018/06/05/3189933_mihail_klecherov_stava_trenyor_na_jenskiia_otbor_po/", "text": "Михаил Клечеров ще е новият треньор на женския отбор на България по биатлон, съобщи БНТ. Той е прекратил състезателната си кариера и се насочва към ново предизвикателство. В мъжкия отбор настъпват промени, като от новия сезон в екипа ще работят двама треньори - Николай Захаров и Борислав Панков. Красимир Анев ще продължи да се подготвя отделно със своя треньор Георги Фъртунов. Промените идват след незадоволителното представяне на зимните олимпийски игри в Пьонгчанг. \"Тази година е следолимпийска и сме дали малко по-дълъг период за почивка и възстановяване на състезателите. Централизираната подготовка на биатлонистите трябва да започне от средата на юни. Имахме малко по-големи очаквания за oлимпийските игри, но не успяхме да реализираме най-добрите си класирания в Пьонгчанг\", каза президентът на федерацията Екатерина Дафовска при закриването на сезона преди няколко дни.", "date": "2018.06.05", "title": "Михаил Клечеров става треньор на женския отбор по биатлон"}
{"url": "https://www.dnevnik.bg/sviat/2018/06/05/3189908_nova_terapiia_moje_da_predizvika_revoljuciia_v_borbata/", "text": "Нова терапия излекува напълно жена с напреднала фаза на  рак на гърдата  – това се случва за пръв път и е огромна стъпка напред в борбата с болестта. 49-годишната Джури Пъркинс от Флорида е била избрана за радикалната имунотерапия след няколко цикъла химиотерапия, които не са успели да повлияят на  тумора  в дясната ѝ гърда. Ракът се е разпространил и в други части на тялото ѝ и прогнозата е била, че ѝ остават три години живот, пише в. \"Гардиън\". Сега лекарите от Националния институт по рак в Мериленд твърдят, че възстановяването ѝ е \"забележително\" - от две години насам в тялото ѝ няма  ракови клетки . Те планират да започнат мащабни клинични експерименти. \"Един от  туморите  притискаше нерв, така че прекарвах повечето време в опити да не мърдам, за да избегна болката, разказва Пъркинс. След като лечението унищожи повечето тумори, успях да ида на 60-километров поход.\" Д-р Стивън Розенберг, шеф на хирургията в института, посочи пред Би Би Си, че терапията още е в експериментална фаза, но \"съществува потенциал за смяна на парадигмата в  лечението на рака  - уникално лекарство за всеки пациент - това е нещо много по-различно от всички други подходи\". Имунотерапията работи по следния начин: лекарите взимат проби от  първичния тумор  и метастазите му, като извличат от тях имунни клетки (туморно атакуващи лимфоцити), които са опитали да унищожат рака, но не са успели. Те отглеждат милиарди от тях в лабораторията. Междувременно анализират основните мутации, характерни за тумора, и избират тези клетки, които могат да ги атакуват. Въпросните имунни клетки се връщат обратно в организма на пациента и унищожават раковите клетки. Този успех подхранва надеждите, че имунотерапията ще проработи и при други пациенти с рак в напреднал стадий и че може да се приложи и към трудно лечимите видове рак на яйчниците и простатата. Те са предизвикателство за медицината, тъй като имат сравнително малко на брой мутации и на имунната система ѝ е трудно да ги \"разпознае\" сред здравите тъкани на органите.", "date": "2018.06.05", "title": "Нова терапия може да предизвика революция в борбата с рака на гърдата"}
{"url": "https://www.dnevnik.bg/sviat/2018/06/05/3189912_nesistemen_politik_specheli_izborite_za_kmet_v/", "text": "Социалистическата партия на президента Игор Додон претърпя загуба на ключовите кметски избори в столицата Кишинев - последното планирано политическо събитие преди парламентарния вот през есента, предаде РБК. Андрей Нъстасе, сочен като \"несистемен\" кандидат, подкрепян от някои проевропейски партии, получи на балотажа 52.6% от гласовете, а социалистът Йон Чебан, прессекретар на Додон - 47.4 на сто. Нъстасе ще остане на поста само година - изборите бяха предсрочни, след като досегашният кмет, либералът Дорин Киртоаке, напусна поста заради корупционен скандал. В Молдова отново ще се гласува за местна власт през лятото на 2019 г. Опозицията вече е отбелязвала, че разглежда изборите за кмет на столицата като подготовка за парламентарните, които трябва да се проведат тази есен (мандатът на депутатите изтича на 30 ноември, а вотът е възможно да се случи няколко дни по-рано, в последната неделя на ноември). За Додон предстоящото гласуване е шанс неговата Социалистическа партия да извърши не само вътрешни, но и външнополитически реформи. Ако тя получи мнозинство, Молдова ще влезе в Евразийския икономически съюз, обеща Додон. Нъстасе, описван като \"несистемен кандидат\", протестирал и срещу сегашното правителство, каза след вота в неделя, че смята да участва в парламентарните избори. Той описа победата си като триумф и за \"всички обединения на демократични, антиолигархични сили в страната\" и обеща Молдова да бъде освободена от олигарси, предава РБК. По думите му е нужно страната да се \"освободи\" от тандема \"Плахотнюк-Додон, завзел страната\". С този коментар той имаше предвид  Владимир Плахотнюк , най-богатия човек в страната и лидер на една от управляващите партии, чиято кандидатура за премиер по-рано бе отхвърлена от Додон. Плахотнюк също така беше  \"задочно арестуван\"  от съд в Москва. Забраната за \"чужда пропаганда\" остава Междувременно Конституционният съд в Молдова реши, че законът на проевропейските управляващи, позволяващ забраната на \"чуждестранна пропаганда\" (включително на новинарски предавания от Русия, които заемат голяма част от телевизионния ефир), не нарушава съществуващите правила и законодателство. Правителството, съобщавайки решението, повтори, че законът е бил нужен, защото има \"информационно-аналитични предавания от чужбина, при създаването на които не са се отчитали международните стандарти, както това е предвидено в европейски конвенции.\" Законът беше приет в началото на декември, а през януари президентът поиска от Конституционния съд да провери законността на приетата поправка. Междувременно  съдът преустанови правомощията  му заради отказ да бъдат утвърдени кандидатури на министри и вицепремиери, предложени от премиера Павел Филип. Русия реагира гневно на закона, подписан от изпълняващия длъжността на президента председател на парламента Андриан Канду, и обяви, че в Запада, който често говори за руска пропаганда, предавания от страната се излъчват без проблем.", "date": "2018.06.05", "title": "\"Несистемен\" политик спечели изборите за кмет в Кишинев и обеща борба с олигархията"}
{"url": "https://www.dnevnik.bg/biznes/2018/06/05/3189967_telekomite_izprevarvashto_pusnaha_po-evtin_rouming_za/", "text": "Телекомуникационните компании изпреварващо разработиха пакети с по-евтини услуги за разговори, есемеси и интернет в страните от Западните Балкани. Докато официалното поевтиняване на тарифите между страните от ЕС и останалите в региона според приетата през май  пътна карта  се очаква да влезе в сила от лятото на 2019 г., и трите български оператора вече имат оферти за клиентите си. Миналата седмица \"Виваком\" съобщи, че вече предлага пакет с включени 100 минути за изходящи разговори, 100 кратки съобщения и 100 MB на ден, от който могат да се възползват клиентите му, пътуващи в Албания, Босна и Херцеговина, Косово, Македония, Сърбия и Черна гора. Цената на пакета е 4 лв с ДДС на ден, като се начислява само ако има извършени изходящи разговори, изпращане на есемес или ползване на мобилни данни. Клиентите могат да заявят услугата с обаждане на оператор без да се обвързват със срочен договор или удължаване на текущия. Операторите - партньори са Vodafone в Албания, за Босна и Херцеговина - m:tel (Mobis), за Косово - Monaco Telecom, за Македония - T-Mobile, за Сърбия – Telenor, за Черна гора – също Telenor. Без активиран пакет за роуминг в тези страни цените на \"Виваком\" започват от 2.29 лв. за минута разговор, от 0.59 лв. за изпратен есемес и от 14.99 на МВ.", "date": "2018.06.05", "title": "Телекомите изпреварващо пуснаха по-евтин роуминг за Западните Балкани"}
{"url": "https://www.dnevnik.bg/photos/snimka_na_denia/2018/06/05/3189948_snimka_na_denia_porasnalite_mladi_luvcheta_terez_i/", "text": "Преди два дни спасителният център за големи котки \"Фелида\" в Холандия публикува снимки на вече порасналите лъвчета Терез и Масуд, които живеят в новия си дом четвърти месец. В момента животните са на девет месеца. Изпращането на двете лъвчета в спасителен център в Холандия стана възможно след трудна битка за живота им, редица перипетии и обрати дали ще заминат, или ще останат в зоопарка в Пазарджик, бавене на документи и два граждански протеста. След повторната намеса на премиера животните бяха конфискувани от Разград и след документално оформяне на заминаването те поеха в края на седмицата на дълъг път и изминаха 2300 км до новия си дом. © VIER VOETERS | Jeanine Noordermeer", "date": "2018.06.05", "title": "Снимка на деня: Порасналите лъвчета Терез и Масуд"}
{"url": "https://www.dnevnik.bg/sport/2018/06/05/3189968_fifa_podade_isk_v_prokuraturata_sreshtu_kompaniia/", "text": "Световната футболна централа ( ФИФА ) се оплака от нелегален прекупват на билети за предстоящото световно първенство в Русия. От организацията дори са подали иск пред швейцарската прокуратура срещу платформата Viagogo, която препродава билети за двубоите от турнира. ФИФА твърди, че Viagogo няма право да препродава билети, след като няма сключен договор със световната футболна федерация. Билети се предлагат единствено на сайта на ФИФА, с точно определени цени. В сайта на Viagogo обаче се предлагат билети за почти всички срещи от груповата фаза на турнира, както и тези от директните елиминации. \"Крайната цел на ФИФА в борбата срещу нелегалното предлагане на билети е да се даде приоритет на безопасността и сигурността на феновете и да се приложи справедлива схема за ценообразуване на билетите за световното първенство\", се казва в изявление. За двубоя на откриването между Русия и Саудитска Арабия има останали малко над 300 билета на стойност между 430 и 530 евро. Те са за категории 2, 3 и 4. Сумата им в сайта на Viagogo е много по-висока от тази, която ФИФА заложи. Според ценообразуването на ФИФА за мача на откриването билетите от категория 2 са на стойност 322 евро, от трета 181 евро, а от най-ниската четвърта – 44 евро.", "date": "2018.06.05", "title": "ФИФА подаде иск в прокуратурата срещу компания, продаваща билети за световното"}
{"url": "https://www.dnevnik.bg/sport/2018/06/05/3189972_grigor_dimitrov_e_podpisal_s_menidjurskata_agenciia/", "text": "Григор Димитров започва работа с нова мениджърска агенция, съобщава sportsagentblog.com. Според информацията това е TLA Worldwide. Българският мениджър на Димитров - Георги Стоименов, заяви пред \"Дневник\", че договорът все още не е подписан. \"В напреднали разговори сме, но ще стане\", каза той. Компанията ще се занимава оперативни дейности, като ще представлява Димитров на пазарите в САЩ и Южна Америка, уточни Стоименов. Петият в световната ранглиста се превръща във водещия тенисист в списъка със спортисти на TLA Worldwide. Клиенти на компанията са още американката Слоун Стивънс, както и няколко водещи голфъри. Последната мениджърска агенция, с която Димитров работи, беше Team8 на Роджър Федерер. Последва раздяла, като  Стоименов обяви преди време пред \"Дневник\", че тенисистът сам е взел решението . В последвалите месеци именно Стоименов се грижеше за делата на водещия български тенисист. Димитров отпадна в третия кръг на \"Ролан Гарос\" след  загуба от Фернандо Вердаско . След това той заяви, че си взима почивка, за да направи разбор на сезона на червени кортове и с екипа му да открият как да подобрят представянето му.", "date": "2018.06.05", "title": "Агенцията TLA Worldwide ще представлява Григор Димитров в САЩ и Южна Америка (обновена)"}
{"url": "https://www.dnevnik.bg/sviat/2018/06/05/3189977_epul_shte_zashtitava_lichni_danni_ot_feisbuk_i_shte/", "text": "Софтуер, който да \"забързва\" работата дори на стари мобилни устройства, механизми за блокиране на \"Фейсбук\" и други компании, събиращи лични данни на потребители в мрежата, и система на ограничаване на времето за ползване - това е част от решенията, които \"Епъл\" представи като част от новата си операционна система. Крейг Федериги, вицепрезидентът на \"Епъл\", отговарящ за разработката на програмно обезпечение, разказа, че новата версия iOS12 ще има редица нови функции и ще се отличава с повишена оперативност. С нея някои приложения ще работят два пъти по-бързо, на фона на информация, че  компанията умишлено забавя  стари мобилни устройства заради проблеми с използваните от тях литиево-йонни батерии. \"Забързването\" ще се усети и при по-новите устройства - например приложенията ще се отварят до 40% по-бързо, а камерата ще може да се активира до 70% по-бързо от сегашната скорост при \"Айфон 6+\". Освен това тази версия ще бъде достъпна за всички устройства, на които работи версията iOS11, което означава и продукти, датиращи от 2013 г. Борба с \"бисквитките\" Новата версия на операционната система за компютрите Mac, наречена macOSMojave, ще включва допълнителни инструменти за браузъра Safari. В него може да бъде задействан режим, в който да е ограничено събирането на данни за ползвателя в социалните мрежи. В новата версия повече внимание е отделено на защитата на личните данни на ползвателя - тема, която набра сили покрай  кризата с \"Фейсбук\" тази година . Например потребителят ще бъде осведомяван за това кои програми искат достъп до микрофона или разчитат информацията за местоположението на компютъра.  \"Епъл\" като цяло иска да попречи на приложенията и на интернет сайтовете да проследяват потребителите посредством бисквитките, предаде \"Франс прес\", цитирана от БТА. \"Ние мислим, че вашите лични данни трябва да останат лични\", каза Крейг Федериги. \"Мислим, че трябва да контролирате кой вижда тези лични данни\", допълни той. \"Изглежда, че бисквитките, свързани с бутона \"Харесвам\" на \"Фейсбук\", могат да бъдат използвани, за да ви проследяват в интернет, допълни той. \"Тази година ние ще сложим край на това\", каза представителят на \"Епъл\". В браузъра Safari на Епъл нова интелигентна система за превенция на проследяването ще помогне сега да се попречи на бутоните \"Харесвам\" и \"Сподели\" в социалните мрежи да проследяват потребителите без тяхното разрешение, се казва в изявление на \"Епъл\". Бисквитките - малки пакети информации, обменяни между устройството на потребителя и интернет сайта, за да може сайтът да получава данни за посещаемостта - позволяват да се следи потребителят от една интернет страница на друга. Например ако потребител кликне върху бутона \"Харесвам\" или \"Сподели\" на \"Фейсбук\", поставени под статия или реклама, на която и да е страница, \"Фейсбук\" получава информации (анонимни) за потребителя, който е кликнал. Сега потребителят на устройството на \"Епъл\" ще бъде запитан дали е съгласен информациите за него да \"потеглят\" към сайтове и приложения. Eксперти смятат, че \"Епъл\" прави промени в ядрото на браузъра си, които са изненадващи, но ще засилят личната неприкосновеност, пише Би Би Си. Компанията \"ще даде на потребители да видят кога проследяването е активирано на даден сайт... може би \"Епъл\" залага на това, че уебсайтовете ще намалят проследяването, отколкото че потребителите ще трябва постоянно да дават разрешение,\" смята киберекспертът Кевин Бомонт. Други решения Представители на компанията съобщиха, че работата на гласовия помощник   ще бъде оптимизирана и ще позволи управляването на повече приложения. Асистентът ще може да изпълнява едновременно няколко задачи при едно поискване. Приложението   пък ще позволи да се измерват обекти с помощта на видеокамерите. В приложението FaceTime ще са възможни групови разговори за до 32-ма души. Технологията за   ще се разработва за по-широк кръг от потребители, а създадените с новия формат USCZ дигитални обекти ще работят с браузъра на \"Епъл\" и приложенията Mail и Messages. Сред новите атракции на мобилните устройства ще бъдат и такива, ограничаващи времето, което хората прекарват с устройствата си. Така например потребителите ще имат възможност да ги настройват в режим   през нощта или по времето, когато са например с децата си на детската площадка. На потребителите ще бъдат давани и справки за това колко време прекарват в приложенията и какво ги кара да ги проверяват постоянно. Потребителите ще могат да установят дневни граници за използване на конкретно приложение и контрол за децата. Засега няма обявена дата за пускането на системата iOS 12, но експерти в бранша очакват това да стане през есента. ", "date": "2018.06.05", "title": "\"Епъл\" ще защитава лични данни от \"Фейсбук\" и ще \"забързва\" стари смартфони"}
{"url": "https://www.dnevnik.bg/evropa/2018/06/05/3189991_noviiat_premier_na_italiia_obeshta_radikalna_promiana/", "text": "Новият италиански премиер Джузепе Конте обеща радикална промяна за страната, докато чакаше парламентът да одобри антисистемното му правителство, което планира да предизвика правилата на Европейския съюз за бюджетите и имиграцията, предаде \"Ройтерс\". Конте се обърна към Сената, застанал до лидерите на двете партии в коалицията – Матео Салвини на Лига и Луиджи ди Майо на Движение \"Пет звезди\". \"Истината е, че ние създадохме радикална промяна и сме горди с това\", заяви Конте в Сената, където се очаква да спечели вот на доверие по-късно през деня. Гласуването в долната камара на парламента е насрочено за сряда. Коалицията разполага с мнозинство от около 10 гласа в Сената и по-голямо в долната камара. Петдесет и три-годишният Конте каза, че приоритетите на  правителството  ще бъдат да се справи със социалните трудности чрез въвеждане на универсален доход и  да спре притока на нелегални имигранти,  като се заеме с \"бизнеса с имиграцията\". По думите му правилата, по които се управлява еврозоната, трябва да са насочени към това да помагат на гражданите. \"Европа е нашият дом\", добави Конте, като обаче подчерта, че иска да намали публичния дълг с увеличаване на богатството, а не чрез икономии, които според него през последните години са довели до увеличаване на дълга. По думите му италианският публичен дълг е напълно устойчив днес, като все пак трябва да се работи за намаляването му, но насочено към постигането на икономически растеж. Нашата цел е да възстановим доверието между гражданите и правосъдната система, ще засилим стратегията си за борба с корупцията и престъпните сили, каза още премиерът. Конте определи САЩ като привилегирован партньор. \"Ще подкрепим отваряне към Русия... Ще искаме преразглеждане на системата за санкции, започвайки от тези, които рискуват да унизят руското гражданско общество\", подчерта премиерът. \"Политическите сили, съставляващи това правителство, бяха обвинени, че са \"популистки\" и \"антисистемни\"... Ако популизмът означава управляващата класа да изслушва нуждите на хората... (и) ако \"антисистемен\" значи да се стремиш да въведеш нова система, която премахва стари привилегии и закостеняла власт, тогава тези политически сили заслужават тези епитети\". След като приключи гласуването в парламента, той ще замине на първата си международна среща – форумът на Г-7 в Канада, който започва в петък.", "date": "2018.06.05", "title": "Новият премиер на Италия обеща радикална промяна в страната"}
{"url": "https://www.dnevnik.bg/sport/2018/06/05/3190001_adrian_andreev_se_klasira_za_osminafinalite_na/", "text": "Адриан Андреев се класира за осминафиналите на юношеския \"Ролан Гарос\". 17-годишният българин, за когото това е дебют в надпреврата, постигна убедителна победа с 6:4, 6:1 срещу бразилеца Жилберт Соарес Клиер Жуниор. Поставеният под №7 в основната схема Андреев имаше нужда от 71 минути, за да стигне до успеха. Той показа много по-уверена игра в ключовите моменти от мача, като реализира пет от осемте си възможности за пробив и спаси пет от шестте, които се откриха пред Соарес Клиер Жуниор. Андреев завърши двубоя с много висок процент на вкаран първи сервис - 75%. Той спечели 39% от точките, които бяха разиграни в неговите подавания. Българският тенисист се представи много силно при посрещане, като спечели 53% от точките в сервис геймовете на бразилеца. В първия кръг Андреев отново не загуби сет, но мина през по-здрава битка -  6:2, 7:6 (6) срещу французина Артур Казо . 17-годишният българин показва отлична форма в последните седмици. В навечерието на \"Ролан Гарос\" той  спечели един от най-престижните турнири за юноши - \"Трофео Бонфилио\" в Милано , и се изкачи до шестото място в световната ранглиста в своята възраст. В спор за място в четвъртфиналите в Париж Андреев ще се изправи срещу испанеца Карлос Лопес Монтагуд, който мина през две трисетови победи.", "date": "2018.06.05", "title": "Адриан Андреев се класира за осминафиналите на юношеския \"Ролан Гарос\""}
{"url": "https://www.dnevnik.bg/bulgaria/2018/06/05/3190035_sudut_otnovo_otloji_otstraniavaneto_na_ivancheva_za_da/", "text": "Апелативният специализиран наказателен съд за втори път отложи делото за отстраняването на кмета на столичния район \"Младост\" Десислава Иванчева и заместника ѝ Биляна Петрова. Причината отново станаха постъпили нови доказателства, събрани в четири тома, с които обвиняемите поискаха да се запознаят. Съдът уважи искането им с оглед правото им на лична защита и задължи прокуратурата до края на деня да внесе всички нови материали по делото, които има и до момента. Съдебният състав прецени, че разумният срок за запознаване с материалите е 7 юни, за когато насрочи следващото заседание. Прокурор Стоев каза, че до края на деня няма да представят нови доказателства. Той обаче подчерта, че това не означава, че държавното обвинение няма още доказателства, но те ще бъдат приобщавани на следващ етап, защото разследването не е приключило. Откъси от СРС-та Преди началото на процеса днес Иванчева и Петрова отново говориха с журналисти и показаха пред камерите листи със записки от прочетените от тях специални разузнавателни средства (СРС) по делото. Петрова каза, че ѝ е оказван натиск да свидетелства неверни неща - под диктовка, от хора, които не се представили и тя не знае кои са и какво работят. На единия лист пишеше  \"В: Защо ББ и ЦЦ я търпят щото накрая такива Иванчеви ше се появят из цяла София Д: Ш`се появят, както си говорихме да ти кажа това е изключително Опасно В: Ми, те ще се появят на държавно ниво трябва да вземем мерки.\" Иванчева каза, че \"В\" е бизнесменът Александър Ваклин, който сигнализира институциите за забавени негови преписки в община \"Младост\" и който даде парите, с които бяха заловени тя и заместничката й. Петрова обясни, че в откъса Ваклин коментирал \"с другия свидетел по делото\". Тя намекна, че става дума за Петко Дюлгеров, който е обвиняем но е направил самопризнания за съдействие при предаване на подкуп. По думите откъсът показвал, че според Ваклин и Дюлгеров двете обвиняеми се срещали с \"ББ\" и \"ЦЦ\" да искат пари за парк. Самата Петрова потвърди информацията и обясни, че с шефката й търсели финансиране за парк в столичния район. Обвиняемите отказаха да уточнят кой стои зад инициалите ББ и ЦЦ (съвпадащи с имената на премиера Бойко Борисов и заместникът му в ГЕРБ Цветан Цветанов) с аргумента, че \"всички знаем кои са\". Десислава Иванчева и Биляна Петрова показаха и лист, на който по думите им е дешифриран записан със СРС разговор на Александър Ваклин с неизвестен друг инвеститор в общината. Двамата коментирали колко пречела Иванчева на строителството, а един от изнесените цитати от него гласи: \"Ти не знам дали имаш.... Аз имам оферта специализираната прокуратура за 15 000 ле`а те да напра`ят да я няма\". Трети лист показваше част от диалог, според двете задържани - между Дюлгеров и Ваклин: \"Д: Ако не вземе парите какво правим? В: Тогава ще я разходим на Витоша Д: Да ще ѝ пратим командоси ще бъде бутната към.... В: По-добре бизнес отколкото сила\" Кой споменава ББ и ЦЦ След заседанието прокурор Стоев каза, че в материалите по делото няма разговор за оферта от 15 хил. лв. срещу които прокуратурата може да \"напра`ят да я няма\". Той заяви, че е чел всички материали по делото. Отказа да коментира дали е видял инициали \"ББ\" и \"ЦЦ\". Накрая все пак спомена, че в СРС-тата има разговори, касаещи определени политически фигури - без да посочва кои са те. Това обаче по думите му било коментирано между самите обвиняеми, а не между инвеститора и свидетел, както твърдят Десислава Иванчева и заместничката й. \"Те са си го говорили помежду си, не че от тези разговори става ясно някаква зависимост нечия от някого, а просто са си говорили\", заяви Стоев.", "date": "2018.06.05", "title": "Съдът пак отложи отстраняването на Иванчева, тя се защитава със записани разговори (допълнена)"}
{"url": "https://www.dnevnik.bg/evropa/2018/06/05/3190033_rahoi_podava_ostavka_kato_lider_na_narodnata_partiia_v/", "text": "Бившият испански премиер Мариано Рахой обяви, че ще се оттегли като лидер на Народната партия, предаде \"Франс прес\". \"Настъпи моментът да сложа окончателен край на този етап. Народната партия трябва да продължи напред и да пише историята си в служба на испанците под ръководството на друг човек\", каза 63-годишният Рахой след среща с партийното ръководството в Мадрид. \"Така е най-добре за мен, най-добре за партията и най-добре за Испания\", добави той, цитиран от \"Ройтерс\". Рахой ръководи от 2004 г. консервативната партия. Неговото правителство  бе свалено от власт  в петък с вот на недоверие от парламента заради  няколко съдебни дела за корупция . Той ще продължи да изпълнява длъжността, докато на партиен конгрес не бъде избран негов наследник.", "date": "2018.06.05", "title": "Рахой подава оставка като лидер на Народната партия в Испания"}
{"url": "https://www.dnevnik.bg/biznes/2018/06/05/3190067_konkurs_opredeli_nai-dobrite_rozeta_ot_novata_rekolta/", "text": "Най-добрите розета реколта 2017 бяха определени през уикенда в осмото издание на \"Розе Уайн Експо\", което се проведе в Казанлък. Журито, в което за първи път присъстваше и съдия от чужбина - американецът Дарел Джоузеф, оцени 70 вина, което е рекорден брой. Връчени бяха десет златни медала, като винарните \"Черноморското злато\", \"Катаржина\" и Свищов взеха по два. Голямата награда \"Златен киликс\" спечели розе \"Ърли Бърдс\" на винарна \"Страцин\", а пълният списък на наградените може да се види на  сайта на конкурса . Дарел Джоузеф, който повече от двадесет години се занимава с оценка, представяне и дегустиране на вина, посочи, че за първи път пробва българско розе и е приятно изненадан. \"Българските розета са много добри, на световно ниво. Те покриват всички международните стандарти и отговарят на световните стандарти при тези вина\", допълни гостът.", "date": "2018.06.05", "title": "Конкурс определи най-добрите розета от новата реколта"}
{"url": "https://www.dnevnik.bg/zelen/2018/06/05/3190062_germaniia_kritikuva_fermerite_si_che_ne_praviat/", "text": "Федералната агенция по околна среда на Германия разкритикува местните фермери, че не правят достатъчно за опазването на околната среда и естествените местообитания, съобщава агенция \"Ройтерс\". Агенцията определя като най-проблематично в действията на фермерите използването на ограничен брой видове плодове от страна на доста от производителите, интензивната употреба на торове и пестициди за посевите, както и честата употреба на лекарства за добитъка. Употребата на пестициди в Германия се е увеличила от 30 000 тона през 1994 г. на 40 000 тона през 2015 г., докато площта на зелени площи се е свила от 13% през 2009 г. на 11% през 2015 г. Азотните находища в ландшафта намаляват от 118 килограма на хектар през 1993 г. на 97 кг през 2013 г., но според агенцията низходящата тенденция се забавя през последното десетилетие.", "date": "2018.06.05", "title": "Германия критикува фермерите си, че не правят достатъчно за околната среда"}
{"url": "https://www.dnevnik.bg/bulgaria/2018/06/05/3190104_obvineniiat_za_ubiistvoto_v_slunchev_briag_ostava_v/", "text": "Окръжният съд в Бургас остави в ареста обвинения за убийство на мъж и опит за убийство на жена в Слънчев бряг Михаил Станчев, предаде радио \"Фокус – Бургас\". 37-годишният мъж от Ямбол има възможност да обжалва мярката си за неотклонение във вторник. Инцидентът стана на 2 юни. Застреляният е 54-годишният собственик на казина Коста Николов-Миджурина, а раненото момиче на 22 години е работило за него. Според МВР убийството е извършено от ревност, а днес Станчев запази мълчания пред представителите на медиите. Обвиняемият обясни пред съда, че след убийството е тръгнал към граничния пункт Лесово, за да се предаде, а не да бяга от страната. Той не можа да обясни защо пистолетът му е бил зареден, а телефонът изключен. \"Доказателствата по делото са сериозни, с което съдът е съгласен. Не приемам тезата, че, в особена психологическа ситуация не сте се насочили целенасочено към границата. Според мен е било целенасочено\", каза съдия Стойков по време на гледането на мярката за неотклонение на Михаил Станчев.", "date": "2018.06.05", "title": "Обвиненият за убийството в Слънчев бряг остава в ареста"}
{"url": "https://www.dnevnik.bg/sport/2018/06/05/3190089_boris_beker_idva_sezonut_na_treva_i_grigor_dimitrov/", "text": "Шесткратният шампион в турнирите от Големия шлем Борис Бекер очаква скоро Григор Димитров отново да бъде сред фаворитите. Според него това ще стане още с началото на сезона на трева. В интервю за \"Евроспорт\", предоставено на \"Дневник\", германецът отчете, че българинът винаги е имал трудности на червени кортове. Димитров, който беше четвърти в схемата на \"Ролан Гарос\",  отпадна в третия кръг след загуба от Фернандо Вердаско . \"Това просто не е неговият стил. Той харесва твърдите кортове, където играта е по-бърза и това му дава възможност да разгърне максимално възможностите си. Съвсем скоро започва сезонът на трева и тогава Димитров отново ще бъде причисляван сред фаворитите\", каза Бекер. Според него едва ли някога ще се случи отново един играч да спечели десет титли в един турнир от Големия шлем, както направи Рафаел Надал на \"Ролан Гарос\".", "date": "2018.06.05", "title": "Борис Бекер: Идва сезонът на трева и Григор Димитров отново ще е сред фаворитите"}
{"url": "https://www.dnevnik.bg/evropa/2018/06/06/3189780_zagubeno_pokolenie_dnes_problem_za_es_utre_kakvo/", "text": "Преди две години очите на 11-годишния Хасан се пълнели със сълзи всеки път когато питал майка си защо трябва да работи във фабрика при много лоши условия за мизерно заплащане. Той се опитвал да се справи с травмата от войната, след като избягал от Сирия с майка и си по-малката си сестра, и се озовал в едностаен апартамент в беден квартал в Газиантеп, голям турски град на границата. Неговата история далеч не е единствената, пише EUobserver. Според някои оценки около 1 милион турски деца са принудени да работят в страната,  чиято икономика е все по-нестабилна . Сирийските и други деца са лесна плячка за безскрупулни работодатели, които търсят евтина работна ръка. Има данни, че през 2016 г. 56 деца са починали докато са работели с тежки машини. Оттогава турското правителство обяви 2018 за година за борба с детския труд и се надява, според международни наблюдатели като \"Уницеф\" и Европейския съюз, да гарантира, че сирийските деца няма да се превърнат в изгубено поколение. Целите на Анкара обаче са изпълнени с несигурност. През 2003 г. Турция започна национална програма, в рамките на която раздаваше на бедните турски семейства с деца скромна месечна сума в опит да ги задържи в училище. Едно семейство с момиче в тийнейджърска възраст получаваше 60 турски лири (11 евро) на месец, а с момче тийнейджър – 50 турски лири (9 евро). Около 15 години по-късно близо 1 милион деца все още биват експлоатирани. \"Не на изгубеното поколение\" ЕС и УНИЦЕФ гледат на националната схема като на средство за подпомагане на мигрантите и убедиха правителството да разшири програмата и за тях с плащания, равни на тези за турците. Основният страх е, че децата бежанци, които трудно се справят с турския език и нямат надежда за бъдещето, може, когато пораснат, да станат престъпници или да опитат с помощта на контрабандисти да стигнат до сърцето на Европа. \"Заедно с УНИЦЕФ и други агенции от ЕС ние заставаме зад мотото \"Не на загубеното поколение\". Не можем да си позволим да има деца, които не ходят на училище, защото ще трябва да платим цената\", коментира Кристиан Бергер, посланик на ЕС в Истанбул. Сега всеки чужденец, който законно пребивава в Турция, може да има достъп до програмата, известна като система за обвързано с условия предоставяне на парични обезщетения за образование (Conditional Cash Transfer for Education - CCTE). Тя е финансирана с грантове от Европейската комисия, Норвегия и САЩ. Родителите получават парите по банков път на картите си на всеки два месеца, след като се представи свидетелство, че децата им са посещавали училище. Смята се, че над 330 000 сирийски деца са се възползвали от схемата след започването й през май миналата година. Тези, които не ходят на училище, са посещавани от групи от турския Червен полумесец, които опитват да убедят родителите децата им да продължат да бъдат записани, услуга, която не се предоставя за турските деца. Случаите на злоупотреби, небрежност към децата или ранни бракове биват отнасяни до турските национални власти. Включените в програмата деца ползват безплатен транспорт до училище и получават допълнителни пари в началото на всеки срок, за да платят за материали и униформи. Повечето сирийски семейства в CCTE са включени и в отделна програма, която им помага да покриват разходите си за вода, отопление и наем. Ранни бракове, лоши условия на труд Въпреки усилията много деца продължават да отпадат от училище \"Знаем, че за първите класове, за първите пет години, имаме 90% записване, но проблемът всъщност започва след това\", коментира Вейсел Гинлибал от турското министерство на националното образование. \"Семействата се нуждаят от пари и поради тази причина карат децата си да работят на улиците, да просят по улиците, да правят всичко, за да подкрепят семействата си\", допълва тя. Сирийските деца не са задължени по закон да посещават училище в Турция. Около 3 милиона в момента живеят в страната, някои откакто започна войната преди седем години, като голямото мнозинство живее извън лагерите. В държавата има спор дали стратегията да се насочи към интеграцията или към изпращането им обратно в собствените им страни. С помощта на УНИЦЕФ и на ЕС в Турция се строят нови училища. Миналата седмица ЕС подписа договор с турското правителство за изграждането на около 200 училища. През 2017 г. УНИЦЕФ добави 1000 класни стаи. Сирийците, родени в Турция, обаче не получават националност и не е ясно дали, когато свърши войната в Сирия, тя ще ги приеме обратно. Тази опасност тревожи и ръководителя на УНИЦЕФ в Турция. \"Има потенциален риск, когато тези деца се върнат, да не бъдат признати за сирийски граждани. В момента няма такъв проблем, но той може да се появи в бъдеще\", смята той.", "date": "2018.06.05", "title": "Изгубено поколение днес, проблем утре: какво правят ЕС и Турция за децата бежанци"}
{"url": "https://www.dnevnik.bg/zelen/2018/06/05/3190073_vodite_na_aziia_-_bunishte_za_plastmasovi_otpaduci/", "text": "Найлонови торбички покриват мангровите гори във Виетнам, в Тайланд кит умря, погълнал 80 торбички, а на райските индонезийските острови в някои случаи вече няма нищо райско - последиците от замърсяването с пластмасови изделия в Азия са драстични, започва анализа си Джени Вон от агенция \"Франс прес\", цитиран от БТА. Китай, Индонезия, Филипините, Тайланд и Виетнам – общо тези пет азиатски страни изхвърлят годишно над четири милиона тона пластмасови отпадъци в световните морета, което всъщност е половината от целия пластмасов боклук. Това показват данните на неправителствена организация \"Оушън кънсърванси\" ( или Служба за опазване на океаните). С това темпо до 2025 г. във водните басейни по света ще се натрупат 250 милиона тона пластмасови отпадъци, предупреждават учените. \"Намираме се в разгара на криза със замърсяването с пластмаси, те са навсякъде, в реките, в океаните ни, навсякъде\", отбелязва Ахмад Ашов Бири от \"Грийнпийс\". Индонезия в деня, обявен за Световен ден за опазване на околната среда - 5 юни. Китай, Индонезия, Филипините, Тайланд и Виетнам са и сред страните с най-голям растеж в Азия и икономика, базирана до голяма степен на производството на пластмаси. Повечето от тях се изхвърлят в природата поради липса на ефективна система за събирането и рециклирането им. Последици за риболова Цената на всичко това плащат хората, особено тези, които се прехранват от риболова. Във Виетнам с течение на годините Нгуен Ти Фуонг става свидетел как районът, в който лови риба, се превръща в бунище под открито небе. \"Толкова е мръсно, нездравословно е за децата\", казва тя на връщане от риболов, седнала в лодката с двете си дечица под оловното слънце, сред миризмата на боклук и риба. \"Трудно ни е да ловим скариди и риба\", обяснява друг рибар, Ву Куок Виет, принуден да чисти мрежите си от уловените пластмасови отпадъци. В близката мангрова гора - типична за тропическите райони крехка екосистема по морските брегове - други жени, които се прехранват с риболов, ровят в тинята, търсейки ракообразни, без вече да обръщат внимание на морето от боклук и пластмасови торбички, превърнал се в тяхна работна среда. В последния доклад на международната организация за опазване на животните \"Уърлд анимал протекшън\" (World Animal Protection) се набляга колко опасни са изоставените в морето рибарски мрежи, които са част от замърсяването с пластмаси. След като в началото на юни в Тайланд един кит умря, ветеринарите намериха в стомаха му над 80 найлонови торбички - поредно свидетелство за степента на замърсяването с найлонови отпадъци, а това е \"само върха на айсберга\", изтъква Джон Танзър от Световния фонд за дивата природа (WWF). \"Замърсяването на океаните ни е толкова мащабно, че вече засяга всички равнища на екосистемата – от най-малките създания до китовете\", отбелязва той. От това замърсяване страдат и сладководните басейни - микрочастиците от тези пластмаси, разграждащи се с годините, попадат във водата, която пият всекидневно милиони азиатци. Неправителствената организация Международен съюз за опазване на природата (International Union for Conservation of Nature) работи по световно изследване за последиците от тези частици с все още неизучен ефект. Частично събиране Независимо дали става въпрос за Китай, Индонезия, Филипините, Тайланд или Виетнам, събирането на отпадъците е частично - по-малко от половината от тях се събират правилно. Ключовата промяна, която трябва да се извърши наред с подобряване на събирането в това консуматорско общество, потребяващо \"всичко пластмасово\", е образоването на азиатските граждани, които още не са стигнали до етапа с торбите за покупки за многократна употреба в супермаркетите, смятат специалистите. Китай - втората по големина икономика в света - миналата година забрани вноса на пластмасови отпадъци, отказвайки да бъде бунището на света. Огромната част от отпадъците в Китай обаче са продукт на собственото му население.", "date": "2018.06.05", "title": "Водите на Азия - бунище за пластмасови отпадъци"}
{"url": "https://www.dnevnik.bg/politika/2018/06/05/3190117_gerb_i_bsp_predlagat_investitor_za_aec_belene_da_se/", "text": "Министърът на енергетиката да разработи процедура за избор на стратегически инвеститор в проекта за АЕЦ \"Белене\" до 31 октомври тази година. Това предвиждат две проекторешения, внесени поотделно в деловодството на Народното събрание от БСП -  на 1 юни , и от ГЕРБ - на 5 юни. И двете парламентарни групи предлагат да се възложи на министъра периодично да информира Народното събрание за предприетите действия и конкретните резултати от водените преговори. Проекторешението на ГЕРБ, ако бъде прието \"възлага на министъра на енергетиката да възобнови действията по търсене на възможности за изграждане на АЕЦ \"Белене\" съвместно със стратегически инвеститор на пазарен принцип (без договори за задължително изкупуване на енергията, без преференциални цени, без договори за разлика, без корпоративни гаранции и/или други непазарни механизми за гарантиране на инвестицията) и без предоставяне на държавна гаранция чрез отделяне на активите и пасивите за проекта АЕЦ \"Белене\" в отделно дружество. В проекта на БСП липсват такива предварителни условия, но се изисква министърът да води преговори \"с потенциални инвеститори и производители на оборудване\". Левицата изрично е записала в проекта, че се отменя решението на Народното събрание от 29 март 2012 г. за прекратяване на изграждането на централа на площадката в Белене. В документа, изготвен от ГЕРБ, липсва такъв текст. Досега интерес към евентуалната бъдеща процедура са заявили четири компании - китайската CNNC, френската \"Фраматом\", руската \"Росатом\", която е производителят на оборудването и  четвърта неназована.  Днес енергийният министър Теменужка Петкова за пореден път се е срещнала с представител на CNNC. Президентът й Сие Дзядзие е подчертал, че компанията е наясно с посочените от българска страна параметри на проекта – без предоставяне на държавни гаранции или сключване на дългосрочни договори за изкупуване на произведената електроенергия. Представителите на Китайската национална ядрена корпорация подчертаха, че очакват решение на Народното събрание на Република България във връзка с проекта \"Белене\", информира енергийното министерство.", "date": "2018.06.05", "title": "ГЕРБ и БСП предлагат инвеститор за АЕЦ \"Белене\" да се търси до 31 октомври"}
{"url": "https://www.dnevnik.bg/detski_dnevnik/2018/06/05/3190133_izliazoha_rezultatite_ot_maturite_na_sedmoklasnicite/", "text": "Излязоха резултатите от от националното външно оценяване на седмокласниците по български език и литература и по математика, съобщиха от министерството на образованието. Родители и ученици мога да видят резултатите  на сайта на образователното министерство  със съответния идентификационен код на ученика. Просветното министерство ще даде утре пресконференция за обобщените резултати на учениците при външното оценяване след VII клас. Резултатите от зрелостните изпити след XII клас се очакват до 13 юни.", "date": "2018.06.05", "title": "Излязоха резултатите от матурите на седмокласниците"}
{"url": "https://www.dnevnik.bg/politika/2018/06/05/3190121_nelegitimnoto_priemane_na_vladimir_kuzov_v_dps_dovede/", "text": "Бившият депутат от \"Атака\" Владимир Кузов е приет в ДПС в нарушение на партийния устав и заради това членската му книжка е обявена за невалидна, а членството му - за нелегитимно. Решението е взето снощи от Областния съвет на движението в София-град и бе съобщено днес от лидера на партията Мустафа Карадайъ. С друго решение като председател на партийната структура в район \"Оборище\", където е бил приет Кузов, е освободен Антон Тепавичаров. Той е изключен и от ДПС. Днес пред ръководството на ДПС оставка е подал председателят на областния съвет на София-град Нихат Кабил и тя е приета, обяви още Карадайъ. Лидерът на ДПС каза, че са разбрали от медиите, че \"лице, което е осъждано за педофилия, е прието в партията\". На пресконференция в централата на ДПС той поздрави журналистите за своевременната им реакция, която била част от високо отговорната им мисия. \"За нас ДПС е кауза. Изпълняваме общочовешките и европейските ценности. Компромиси с ценностите не правим\", каза още Карадайъ. Той уточни само, че е направена проверка на казуса и че Кузов е приет в партийната структура в нарушение на устава. \"Уставът е еднакъв за всички. При нарушения се налагат наказания\", каза още лидерът. Мустафа Карадайъ и ръководството на ДПС не пожелаха да отговарят на журналистически въпроси.", "date": "2018.06.05", "title": "\"Нелегитимното\" приемане на Владимир Кузов в ДПС доведе до оставката на Нихат Кабил"}
{"url": "https://www.dnevnik.bg/politika/2018/06/05/3190156_predozirane_siderov_v_moskva_prizova_da_razbiem/", "text": "Сидеров пред парламентарния форум в Москва: Трябва да разбием хегемонията на долара Без разбиване на световния финансов монопол, не може да има многополюсен свят и нормална парламентарна дейност на отделните държави Лидерът на АТАКА Волен Сидеров участва в международен форум \"Развитие на парламентраризма\", който се провежда в руската столица Москва. Приветствие към участниците направиха председателят на Държавната дума на Русия Вячеслав Володин и министърът на външните работи на Руската федерация Сергей Лавров. В словото си пред форума, Сидеров заяви, че ролята на парламентите се е превърнала в \"учтива измама\". \"Суверенитетът на нациите отдавна е задушен с кадифените ръкавици на т.нар. демокрация и глобализъм. А икономиката на света също от десетилетия не се командва от националните парламенти, а от транснационалните корпорации, които имат в пъти по-големи финансови ресурси и от най-големите национални държави\", допълни тезата си председателят на АТАКА. Той даде и актуален пример с новия еврорегламент за личните данни, който принуждава всяка фирма да обработва по специален начин данните на служителите и клиентите си. По думите му обаче такава услуга предлагат само няколко чуждестранни фирми срещу голям хонорар. \"Ако не заплатиш на тях, няма да спазиш изискванията на еврорегламента и следва глоба до 10 милиона евро\", уточни Сидеров пред над 500 парламентаристи и експерти от 96 страни по света. \"Това е чудесен инструмент за отстраняване на компании, които пречат на големите международни играчи. И българският парламент не може да направи нищо\", посочи още той. Председателят на ПГ на Обединени патриоти е оптимист за бъдещето на парламентаризма и предложи за тема на следващия форум да бъде \"Как да разрушим финансовия монополизъм и да създадем балансиран, многополюсен свят\". \"Днес, ако искаш да купуваш и продаваш трябва да се съобразяваш с диктата на Световната търговска организация и транснационалните компании. Дори мощни икономики като китайската или руската са в зависимост от долара. Разплащания с държави като Иран са направо невъзможни, защото си зависим от американската банкова система. А властта отвъд океана решава кой е демократичен и кой не, кой е добър и кой – лош. Може ли това да се промени? Вече има действия в тази посока, но не достатъчно. Без разбиване на световния финансов монопол, не може да има многополюсен свят. А без многополюсен свят не може да има национален суверенитет и нормална парламентарна дейност на отделните държави\", заяви в заключение лидерът на АТАКА.", "date": "2018.06.05", "title": "Предозиране: Сидеров в Москва призова \"да разбием хегемонията на долара\""}
{"url": "https://www.dnevnik.bg/evropa/2018/06/05/3190139_gotvi_se_nova_sistema_za_predostaviane_na_ubejishte_v/", "text": "Кандидатите за убежище, чиито заявления са отхвърлени, скоро ще може да бъдат изпращани в лагери, намиращи се на непривлекателно място в Европа. Това заяви датският премиер Ларс Льоке Расмусен, цитиран от EUobserver. По думите му до следващата година ще влезе в действие нова европейска система за предоставяне на убежище, посочва \"Асошиейтед прес\", цитирана от БТА. Според нея кандидатите, чиито заявления са отхвърлени, ще може да бъдат изпращани в страна, която \"не е в списъка с желаните дестинации на мигрантите\". Расмусен на навлезе в подробности, като само каза, че няколко европейски страни обсъждат този план. По думите му такава мярка би имала \"огромен превантивен ефект\". Пилотният проект ще бъде представен до края на тази година, добави датският премиер.", "date": "2018.06.05", "title": "Готви се нова система за предоставяне на убежище в ЕС, каза датският премиер"}
{"url": "https://www.dnevnik.bg/sviat/2018/06/05/3190151_velikobritaniia_poiska_ot_murdok_da_prodade_skai_njuz/", "text": "Милиардерът Рупърт Мърдок може да купи дела в британската група за платена телевизия \"Скай\" (Sky), който не притежава, но само ако продаде канала \"Скай нюз\". Това каза министърът на културата Мат Ханкок, цитиран от Би Би Си и \"Ройтерс\". През декември 2016 г. \"Скай\" поиска да придобие оставащите 61 процента от \"Скай\" - група с активи в Европа и Азия, чиито канали имат аудитория стотици милиони зрители. (\"Туенти фърст сенчъри фокс\" вече притежава 39%). През януари британската агенция за конкуренцията и пазарите обяви, че предложението на Мърдок не отговаря на обществения интерес и няма да се отрази добре на медийната среда, нито на многообразието на гледните точки в обществения дневен ред. В момента обаче правителството не вижда проблем за медийната среда във Великобритания, ако \"Туенти фърст сенчъри фокс\" се съгласи на условието. Освен контролен пакет в канала Sky News (който е само част от мрежата на \"Скай\", но чието създаване се смята за идея на Мърдок) медийната империя на Мърдок във Великобритания включва вестници като \"Сън\", \"Таймс\" и \"Сънди таймс\". Пазарният им дял се оценява на около една трета от населението на Великобритания - по-малък единствено от този на частната мрежа Ай Ти Ен и на обществения оператор Би Би Си. С решението на Лондон сделката за \"Скай\" (компания, която предложението на Мърдок оцени на 24 млрд. долара), навлиза в трудна фаза на конкуренция. Освен за \"Фокс\" групата представлява интерес и за американския гигант \"Комкаст\", който  през февруари предложи 31 млрд. долара  за всички (включително притежаваните от \"Фокс\") нейни активи. Освен това друга компания от САЩ, \"Дисни\",  вече обяви сделка за 52 млрд. долара  с \"Фокс\", за да купи развлекателния ѝ бизнес - включително дела ѝ в \"Скай\". Бъдещето на \"Скай нюз\" повече от година е въпросителната в решението на кабинета. \"Фокс\" няколко пъти предложи да вземе мерки, за да защити и финансира редакционната независимост на телевизията, но медийната концентрация оставаше потенциален проблем за регулаторите.", "date": "2018.06.05", "title": "Великобритания поиска от Мърдок да продаде \"Скай нюз\", за да придобие групата \"Скай\""}
{"url": "https://www.dnevnik.bg/zelen/2018/06/05/3190123_posledicite_na_iaponskata_maniia_po_opakovkite/", "text": "В центъра за рециклиране на \"Ичикава Канкйо енджиниъринг\" (Ichikawa Kankyo Engineering), източно от Токио, всеки ден пристигат 10 тона рециклируема пластмаса, за да бъдат преработени, разказват в репортаж агенция \"Франс прес\" в Международния ден на околната среда. Това е важно и необходимо звено на веригата за пластмаса в Япония, където има свръхконсумация на пластмаса, а като начин за справяне с пластмасовите отпадъци страната се опитва да я използва повторно. Японските потребители и търговци използват твърде много пластмаса. Причина е манията за безупречна опаковка, а резултатът е, че почти всичко в страната е опаковано, дори отделните плодове, понякога дори с няколко слоя опаковка. Затова и в центъра за рециклиране работници с маски на лицето работят покрай безкрайна поточна линия, разделяйки нерециклируемите пластмасови отпадъци от пластмасата, която може да се използва отново. Пластмасата след това се компресира и натъпква в огромни кутии, които с мотокари се откарват в големи хангари. В Япония няма национално законодателство, което да забранява пластмасите за еднократна употреба. Нито наказанията, нито насърчаването за намаляване употребата на пластмасови торбички оказват съществено влияние. Япония използва около 9,64 милиона тона пластмаса годишно по данните за 2015 г. на Института за управление на пластмасовите отпадъци. В същото време властите налагат стриктни правила, за да максимизират повторното използване и рецикилирането. Прилагането им обаче често е затруднено от сортирането на битовите отпадъци. Пластмасите са разделени на тенекиени кутии, хартия и други рециклируеми отпадъци с отделно извозване на различните категории, разпределени в обявени дни от седмицата. Повече от една пета от пластмасовите отпадъци в Япония се рециклира, а по-голямата част от останалите отпадъци се използват като гориво. Това може да стане в индустриалния сектор (циментови заводи) или при производството на електричество или отопление според Института за управление на отпадъците. Около 10 процента са изгаряни, без да произвеждат енергия, а под 10 процента са депонирани. Въпреки че Япония и други страни се опитват да овладеят пластмасовата верига от край до край, около 8 милиона тона пластмасови отпадъци се изсипват в световните океани, което е еквивалентно на един камион с пластмасови отпадъци, който се изсипва в морето всяка минута.", "date": "2018.06.05", "title": "Последиците от японската мания по найлонови опаковки"}
{"url": "https://www.dnevnik.bg/video/novinite_na_bnt/2018/06/05/3190153_video_drugite_novini/", "text": "Започва проектът за изграждане на Център за рециклиране на биопродукти.", "date": "2018.06.05", "title": "Видео: Другите новини"}
{"url": "https://www.dnevnik.bg/sport/2018/06/05/3190158_tiim_ne_ostavi_shansove_na_zverev_i_otnovo_e_na/", "text": "Австриецът Доминик Тийм е първият полуфиналист в тазгодишния \"Ролан Гарос\". 24-годишният тенисист постигна безапелационна победа с 6:4, 6:2, 6:1 срещу поставения под №2 Александър Зверев и за трета поредна година ще бъде част от финалната четворка в Париж. В опит да се класира за първия си финал в турнирите от Големия шлем Тийм ще се изправи срещу победителя от мача между Новак Джокович и Марко Чекинато. Преди година австриецът беше спрян от десеткратния шампион Рафаел Надал, а през 2016 г. на пътя му към мача за титлата застана Джокович. Тийм изигра отличен двубой със Зверев и стигна до победата след 1.50 ч. Световният №8 се възползва максимално от умората, която съперникът му натрупа след  трите петсетови битки в предишните три кръга . 21-годишният германец прекара почти 12 часа на корта в предходните си четири срещи в Париж. Австриецът имаше нужда от два часа и половина по-малко, за да стигне до четвъртфиналите. В хода на мача Зверев започна да изпитва болки в лявото бедро, което трябваше да бъде превързано. В крайна сметка физическото му състояние не му позволи да се противопостави по никакъв начин на съперника. Тийм беше изключително стабилен от основната линия и допусна само 20 непредизвикани грешки срещу 42 на Зверев. Австриецът направи и повече печеливши удари - 25 срещи 19. Зверев сервираше далеч от обичайното си ниво и направи два пъти повече двойни грешки, отколкото асове - 4 срещу 2. Световният №3 опитваше да съкрати точките с по-чести тръгвания към мрежата, но беше надигран при 10 от 30-те си излизания. Тийм загуби само 17 от разиграните 67 точки в своите подавания. Той даде на съперника едва две точки за пробив, като спаси и двете. В същото време австриецът стигна до цели 12 възможности и реализира половина от тях - една в първия, две във втория и три в третия сет. Тийм записа пета победа в седмия си мач със Зверев. Австриецът взе и реванш за  поражението от германеца във финала на мастърса в Мадрид в средата на май.", "date": "2018.06.05", "title": "Тийм не остави шансове на Зверев и отново е на полуфинал в Париж"}
{"url": "https://www.dnevnik.bg/biznes/turizam/2018/06/05/3190228_regionalniiat_ministur_othvurli_obvineniiata_na/", "text": "Министърът на регионалното развитие Николай Нанков отхвърли обвиненията на вицепремиера Валери Симеонов за незаконни обекти в Слънчев бряг и готвена продажба на терени в комплекса. По повод твърденията на Симеонов от днес, че  министърът на туризма Николина Ангелкова подготвя продажбата на 20 дка плаж  в курорта, той обяви, че в МРРБ е постъпило искане за утвърждаване на нов акт за изключителна държавна собственост на морски плаж \"Слънчев бряг-юг\" в община Несебър въз основа на изменената кадастрална карта и кадастрални регистри съгласно действащата нормативна уредба. По този повод от Министерството на туризма било изискано становище за уточняване на допълнително възникнали въпроси по темата. \"В този смисъл, въпросът за продажба на държавни имоти не стои на дневен ред\", заяви Нанков. Що се отнася до  твърденията на Валери Симеонов , че пет от заведенията на плажа в Слънчев бряг трябва да се съборят, защото са незаконни, от МРРБ уточняват, че след сигнал от вицепремиера е извършена съвместна проверка от служители на РДНСК-Югоизточен район, Регионален отдел \"Национален строителен контрол\" - Бургас, и служители на община Несебър. Установено е, че всички преместваеми обекти на територията на Слънчев бряг, включително и върху плажа, са поставени въз основа на одобрена от Министерството на туризма схема и на издадени от главния архитект на община Несебър разрешения.", "date": "2018.06.05", "title": "Регионалният министър отхвърли обвиненията на Симеонов за незаконни обекти и готвени продажби по морето"}
{"url": "https://www.dnevnik.bg/sport/2018/06/05/3190000_ludogorec_predstavi_purvite_si_tri_novi_populneniia_za/", "text": "Лудогорец\" представи трите си нови попълнения през лятната пауза при събирането на отбора за началото на подготовката. Футболистите  Драгош Григоре  и Димо Бакалов, както и треньорът по физическа подготовка Иван Диас са тримата нови в Разград засега. Седемкратният шампион се събра в София, където ще премине медицински прегледи, а след два дни ще замине на лагер в Смолян. Кондиционният треньор Иван Диас , който идва от \"Атлетико\" (Мадрид), обяви, че възможността да работи в чужбина е движеща сила да подпише с българския шампион. Той е вторият чужденец в треньорския щаб на Димитър Димитров. По-рано през годината в тима пристигна и шотландецът от \"Селтик\" - Йън Коул. \"Имах желание да сменя обстановката, а в \"Лудогорец\" имам възможност да работя в един отбор, който е интернационален и да трупам опит в чужбина. Желанието ми е \"Лудогорец\" да играе в Шампионската лига и точно високите цели на клуба ме привлякоха\", каза испанецът. Диас има 12-годишен опит в първия отбор на \"Атлетико\", където беше част от щаба на Диего Симеоне. \"Атлетико\" (Мадрид) е доказал, че е различен отбор. С много по-малки ресурси успява да постига много добри резултати и да бъде в елита на Испания. Имам познания и за българския футбол, основно от българите, които са играли в чужбина. В последните два месеца също контактувах с български футболисти\", каза Диас. Централният защитник Драгош Григоре е третият румънец, който ще играе за шампионите. Футболистът, който за последно игра в катарския \"Ал Сайлия\", пристига като свободен агент. \"Знам, че целите в \"Лудогорец\" винаги са високи, и точно това ми харесва. Приоритет на клуба е да влезе в Шампионската лига и аз съм тук точно за това. Козмин Моци ми е повече от приятел, той ми помогна и за мен е предимство, че той е тук. Вярвам, че благодарение на него ще се адаптирам много бързо\", каза румънският централен защитник. Григоре обясни, че е знаел за интерес от страна на \"Лудогорец\" и в миналото. \"Важното е, че сега съм тук. Не е важно защо в миналото сме се разминали, такъв е бил моят път. Сега съм щастлив, че ще играя за \"Лудогорец\", добави Григоре. След четиригодишно прекъсване в отбора се завръща и нападателят Димо Бакалов. Той беше част от тима от Разград при влизането в елита, като дори вкара първия гол за \"Лудогорец\", но за три сезона изигра само 36 мача. \"Сега съм по-зрял и мисля, че има с какво да помогна на \"Лудогорец\". Знам, че конкуренцията е още по-голяма отпреди, но съм готов да се боря и ако треньорите преценят, ще играя\", каза бившият играч на \"Локомотив\" (Пловдив).", "date": "2018.06.05", "title": "\"Лудогорец\" представи първите си три нови попълнения за лятото"}
{"url": "https://www.dnevnik.bg/photos/2018/06/05/3189867_fotogaleriia_budizum_v_mongoliia/", "text": "Будизмът е една от най-старите религии, но днес тя се крепи на раменете на младите монаси.", "date": "2018.06.05", "title": "Фотогалерия: Будизмът се връща в Монголия след десетилетия на репресии"}
{"url": "https://www.dnevnik.bg/sviat/2018/06/05/3190247_zashto_ilon_musk_trugna_na_voina_s_mediite/", "text": "Той е склонен към откачени изблици в \"Туитър\". Не понася критика. Обвинява медиите в мошеничество и заплашва да създаде институции в съветски стил, за да ги оценява. Подвежда хората да му дават кеш в замяна на неспазвани обещания. Той е милиардер, чиито компании са на ръба на фалита. Представя се за иконоборец, враг на върхушката, а всъщност не е нищо повече от необичайно успял изпечен лъжец. Легионите му поддръжници са фанатици и, да си признаем, малко тъпи. Говорят за изпълнителния директор на \"Тесла\" Илон Мъск – Доналд Тръмп на Силициевата долина.\" С тези тежки думи в. \"Ню йорк таймс\" обрисува Мъск след вербалните му престрелки с медиите през последните седмици. Доскоро чарът на предприемача, предишните му успехи и смелите му планове го правеха да изглежда като супергерой. Но какво се обърка? Проблемите на \"Тесла\" Преди година той обещаваше да създаде  Модел 3  – стилна, незамърсяваща кола, на цена 35 000 долара. Това бе амбициозна цел и харизмата на Мъск вдъхнови публиката му. От месеци насам обаче \"Тесла\" е обект на критики – компанията не успява да постигне заложените си цели за производството на  Модел 3 , за който над 400 000 души вече са дали депозити от по 1000 долара. Висши служители напускат, за петнадесетгодишното ѝ съществуване печалба рядко е регистрирана, а Мъск е в конфликт и с Националната служба за транспортна сигурност. \"Тесла\" си прибра 126 000 от модел S, за да ги поправи, имаше проблеми със системите за автопилот, самият той заяви, че работата по модел 3 е \" ад на производството \". Разследване на Центъра за разследваща журналистика наля още масло в огъня, показвайки със свидетели и документи как компанията на Мъск неглижира безопасността на служителите си и съответно злополуките във фабриките. Мъск и медиите Мъск – възмутен от новинарското отразяване на случващото се в компанията му, написа в туитър: \"Самодоволното лицемерие на големите медийни компании, които твърдят, че казват истината, но публикуват точно толкова, колкото да захаросат лъжата, е причината обществото да не ги уважава.\" Той заяви още, че  негативните текстове  за \"Тесла\" се пишат за \"максимален брой кликове\", понеже журналистите трябва \"да получат доларите на рекламодателите, или ще бъдат уволнени\". И предложи създаването на сайт, който да подлага на гласуване \"основната истина\" в статиите и да следи авторитета на журналистите. Името, което му дойде наум - \"Правда\". Думите му бяха посрещнати с недоволство от редица авторитетни репортери и вербалният конфликт ескалира до откровени заплахи към туитър потребители към журналисти, което принуди Мъск да подчертае, че не приема подобно поведение от феновете си. Тези туити са последния пример за все по-антагонистичните отношения между Мъск и медиите, пише \"Атлантик\". През 2016 г. мъж загина в инцидент с модел S, управляван от автопилот. Тогава Мъск обвини репортерите, че отразяват този тип катастрофи много повече, макар че 1.2 млн. души умират всяка година в инциденти, причинени от човешка ръка. \"Внимателно си помислете – ако напишете негативна статия, на практика разубеждавате хората да използват автономна кола и така убивате хора\", каза той. През октомври 2017 г. \"Уолстрийт джърнъл\" писа, че има проблем с поточната линия на \"Тесла\" и че големи части от Модел 3 още се строят на ръка. Тогава Мъск заяви, че вестникът \"неуморно напада \"Тесла\" с подвеждащи статии\" и че \"макар да е възможно тази статия да е изключение, това е изключително слабо вероятно\". По същото време \"Гардиън\" съобщи, че работник гей съди фирмата, защото е бил тормозен от прекия си ръководител, наказан, че се е оплакал на отдел \"Човешки ресурси\", и накрая е бил уволнен. \"Тесла\" отвърна с обвинения, че \"Гардиън\", срещу чиято корпорация също е имало такива обвинения, представя нещата некоректно, за да генерира трафик. На практика той използва същите реторични хватки, които използва и Доналд Тръмп, и всеки човек, който няма оправдание за посочените факти – атакува ad hominem опонентите си, измества темата на разговора и отказва да коментира конкретните проблеми на производството си. Защо Мъск се държи така Един възможен отговор - \"Тесла\"  наистина има проблеми  и той обвинява вестоносеца, за да успокои инвеститорите. Мъск е известен с това, че си поставя изключително амбициозни цели – което означава и че рискът за провал при него е много по-голям, което не прави постиженията му по-незначителни. \"Казваме му, че това не може да се направи, месеци наред работим непрекъснато, постигаме половината от целта и това е изумително, но ни се струва, че направо трябва да се извиним\", казва пред в. \"Гардиън\" инженер от \"Спейс Екс\", пожелал анонимност. Защо това е проблем \"Да нападаш свободните медии, задето са критични към компанията ти, не е начина, по който един изпълнителен директор, визионер или дори възрастен човек би трябвало да реагира на критика. Това има реални последствия\", предупреди Роберто Болдуин в технологичния блог Engadget, като нарече действията на Мъск глупави и опасни. \"Лесно е да се направи сравнение с администрацията на Тръмп. Президентът пое лично задачата да напада пресата, когато изскочи нещо, с което не е съгласен. Към него се присъединиха легиони фенове, които, вместо да гледат фактите, оставят мнението им да затъмни преценката им за новините и \"мейнстрийм медиите\", каквото и да значи това\", продължава той. \"По политически събития репортерите ги блъскат, плюят и крещят. Ето такава власт има един туитър акаунт с огромен брой последователи. Има ли Мъск същата власт като Доналд Тръмп? Вероятно не, но е достатъчно и един гневен последовател да реши, че ревюто на Модел 3 не е било обективно, и да посегне на журналист. Медиите достатъчно се контролират сами. Няма друга група, в която хората посочват грешките на колегите си толкова бързо. Безмилостни сме един към друг, безжалостни сме с приятелите си. Правим грешки и ги признаваме в статиите си. Никой не е перфектен и сме наясно с това. Разбираме, че думите имат значение и търсенето на факти е в ДНК-то ни.\" \"Нападат ни непрекъснато – читатели, други медии, колеги, компании, а сега – изпълнителният директор на една компания, която създава коли,  батерии  и слънчеви панели, защото иска по-чисто бъдеще. Свикнали сме. Кожата ни е загрубяла, казва той. Мъск е ядосан, фрустриран или и двете. Но кожата му ще трябва да загрубее, ако наистина иска да промени света.\"", "date": "2018.06.05", "title": "Защо Илон Мъск тръгна на война с медиите"}
{"url": "https://www.dnevnik.bg/sviat/2018/06/05/3190076_sauditska_arabiia_izdade_shofyorski_knijki_za_jeni_no/", "text": "Саудитска Арабия вчера издаде първите шофьорски книжки на десет жени. Кралството се подготвя след три седмици да вдигне единствената в света забрана за жени да шофират, но някои от тези, които агитираха за правото на шофиране, остават в ареста. В правителствено заявление се съобщава, че десетте жени с издадени книжки вече притежават такива от други държави, включително САЩ, Великобритания, Ливан и Канада. Те преминаха кратък шофьорски изпит и очен преглед, преди да им се издаде свидетелство в Главното управление на автомобилното движение в столицата Рияд. Международни медии не присъстваха на събитието. Други жени в цялата страна се подготвят за правото си да шофират от 24 юни чрез изкарване на шофьорски курсове в университетски кампуси само за жени. Някои дори се обучават да станат шофьори в компании за таксиметрови услуги като \"Юбер\". Саудитските жени дълго се оплакваха, че трябва да наемат скъпоструващи мъже шофьори, да използват такси или роднини мъже, за да ходят на работа и да пазаруват. Изненадващата стъпка да се издадат на няколко жени шофьорски книжки по-рано дойде в момент, когато активисти агитиращи за правото да се шофира остават в ареста и са заплашени от съдебен процес. Главният прокурор на Саудитска Арабия заяви в неделя, че 17 души са били задържани през последните седмици по подозрение в опит да подкопаят сигурността и стабилността - акция, която според активистите е насочена срещу изявените защитници на правата на жените. В прокурорското заявление се казва, че осем души са временно освободени, докато пет мъже и четири жени остават в ареста. Сред задържаните на 15 май жени са Луджайн ал Хатлул, Азиза ал Юсеф и Еман ан Нафджан, заявиха пред АП източници, запознати с въпроса, но пожелали да останат анонимни заради страх от преследване. Тези три са измежду най-изявените и известни активистки за правата на жените в Саудитска Арабия. Те не само рискуваха да бъдат арестувани, настоявайки от години за правото да се шофира, но също са призовавали за отмяна на законите за попечителството, които дават на мъжете роднини последната дума за омъжването на жената или пътуването ѝ в чужбина. Техният активизъм се възприема като част от по-голямо движение за демократични и граждански права в кралството. Сега те са изправени пред редица обвинения, включително общуване с хора и организации, които са враждебни към кралството, и осигуряване на финансова и морална подкрепа за враждебни елементи в чужбина. Проправителствените медии нарекоха групата \"агенти на чужди посолства\" и ги заклеймиха като предатели. Три други активистки ветеранки за правата на жените бяха за кратко задържани в началото на репресивната акция. Те бяха взели участие в първия протест през 1990 г. срещу забраната за жените в кралството да шофират. Почти 50 жени взеха участие в този първи протест срещу забраната за шофиране преди около 28 години. Жените бяха арестувани, загубиха работата си, паспортите им бяха отнети за една година и станаха обект на остро публично осъждане. Други бяха арестувани през годините, при различни опити на активистките за правата на жените да шофират. Макар саудитските закони никога изрично не са забранявали на жените да шофират, на тях не им се издаваха шофьорски книжки. Често полицията задържаше жена шофьорка, докато неин мъж роднина не я прибере и не подпише декларация от нейно име, че тя няма отново да застане зад волана. Ултраконсерваторите смятат шофирането на жени за неморално и предупреждават, че жените ще станат обект на сексуален тормоз, ако карат автомобил. Само преди четири години главният мюфтия Абдулазиз аш Шейх каза, че забраната жените да шофират \"бе в най-добър интерес за обществото\", защото ги защитаваше от това да трябва да се оправят в случай на пътнотранспортно произшествие. Понастоящем кралството е изправено пред сериозни икономически предизвикателства, а бързо увеличаващо се младо население има достъп до света чрез интернет и вижда жените в съседните мюсюлмански държави да шофират свободно. За да стимулира икономиката и да намали международната критика, саудитският 32-годишен престолонаследник принц Мохамед бин Салман насърчава промените като решението да се позволи на жените да шофират, макар да рискува враждебна реакция от страна на духовенството и други, които се придържат към утраконсервативната уахабитска интерпретация на исляма. Принцът също се опитва да се хареса на младите саудитци чрез отваряне на страната към повече развлечения, разрешавайки музикални концерти и откривайки първия  търговски киносалон в Саудитска Арабия  тази година. При все това правозащитни групи казват, че арестът на активисти от силите за сигурност на принца престолонаследник е опит да се заглуши недоволството в момент, когато жените за пръв път се подготвят да шофират и може да е начин за замразяване на всякакви призиви за по-големи реформи. Говорителката на Върховния комисар за човешките права на ООН Лиз Тросел окачестви репресиите като \"смущаващи\". \"Ако, както изглежда, задържането им е свързано само с тяхната дейност като защитници на човешките права и активисти по въпросите на жените, те трябва незабавно да бъдат освободени\", каза тя. /БТА", "date": "2018.06.05", "title": "Саудитска Арабия издаде шофьорски книжки за жени, но не е готова за други отстъпки"}
{"url": "https://www.dnevnik.bg/politika/2018/06/05/3190256_proektite_za_mashini_za_pehotata_i_iztrebiteli_shte/", "text": "Инвестиционните проекти за купуване на нови бронирани машини за пехотата и за  нови за авиацията изтребители  трябва бъдат одобрени от парламента до края на юни. Това каза председателят на парламентарната комисия по отбрана о.р. генерал Константин Попов. Преди да минат през гласуване в пленарна зала, трябва да има решение и от бюджетната комисия. И двата проекта бяха одобрени от ресорната комисия днес, като само депутатите от БСП и \"Воля\" се въздържаха. Депутатът от БСП Таско Ерменков обясни, че ще колегите му се въздържат, защото имало неясноти в проектите. Слави Нецов от \"Воля\" каза, че въпреки предложението на партията му за  вето на проектите  за превъоръжаване схемата за разсрочено изплащане в двата проекта няма да натовари бюджета. За това гласува \"въздържал се\" и можело партията му да преразгледа решението си. Общо 1.46 млрд. лв. се предвижда да струват 150 бойни машини за пехотата, трябва да бъдат изплащани до 2029 г., а първите машини да пристигнат още през 2019 г. За \"поне 8\" многоцелеви изтребители са приготвени 1.8 млрд. лв., които ще бъдат разсрочени за 9 години. На втория етап от проекта трябва да се купят още 8. Очакванията са и двата договора да бъдат подписани до края на годината. До дни през Министерския съвет трябва да мине и трети проект за модернизация - за нови кораби. Изискване на проекта е бойните машини за пехотата да бъдат произведени в България и български компании да ги поддържат. Най-вероятно това ще става с участието на държавната фирма \"Терем\". Изтребителите - по нова методика Ще бъде написана нова методика, с която да се определят критериите за избор на изтребители, съобщи командирът на ВВС ген. Цанко Стойков. Именно критериите за класиране по схемата на плащане станаха причина за прекратяване на предишната процедура. Министърът на отбраната Красимир Каракачанов каза, че предпочитанията са за нови изтребители. Той добави, че в Израел се освобождават няколко ескадрили F-16. Предложението на Израел, който преминава на F-35, е сочено за фаворит, тъй като от проекта се разбира, че ВВС предпочитат да купят максимален брой самолети.  ще бъдат питани за цени и конкретно предложение за новопроизведени бойни самолети F-16 блок 60 (или 70) и F/A–18E/F Super Hornet, както и за употребявани F-16, модернизирани до варианта OFP М6, и втора ръка F/A–18E/F Super Hornet. До   ще бъде изпратено искане за предложение за F-16 MLU OFP М6, което ще бъде с логистичен пакет и въоръжение от САЩ.  трябва да предостави оферта за употребявани F-16 C/D, модернизирани до варианта OFP М6. Предложението дойде след визита на министъра на отбраната Красимир Каракачанов в Израел. От   ще се чака отговор за втора ръка Eurofighter Tranche 1, а от   за нов Eurofighter от последната модификация Tranche 3.  трябва да даде предложение за нови и употребявани Dassault Rafale. Този изтребител се включи в полезрението на Министерството на отбраната, след като президентът Румен Радев летя на такъв при посещението си във Франция. От   освен за нови Gripen C/D ще се иска предложение и за употребявани Gripen, модернизирани до текущата конфигурация на въоръжение в страните - членки на НАТО (Унгария и Чехия). Милен Михов от \"Обединени патриоти\" (ВМРО) предложи машините за пехотата да имат българско име, а защо не и изтребителите.", "date": "2018.06.05", "title": "Проектите за машини за пехотата и изтребители ще минат през парламента до месец"}
{"url": "https://www.dnevnik.bg/sport/2018/06/05/3190245_junaited_dogovori_brazileca_fred_za_70_mln_evro/", "text": "Бразилецът Фред е първият летен трансфер на \"Манчестър юнайтед\". Английският клуб обяви на официалния си сайт, че е постигнал споразумение за привличането на 25-годишния полузащитник на \"Шахтьор\" (Донецк). \"Повече подробности очаквайте в най-скоро време\", се казва още в краткото съобщение на \"червените дяволи\". Според медиите на Острова трансферът ще е на стойност 52 млн. паунда (60 млн. евро). Очаква се дефанзивният халф да подпише договор за четири години. Фред пристигна в Европа през 2013 г., когато \"Шахтьор\" го купи от \"Интернасионал\" срещу 15 млн. евро. Бразилският национал записа 156 мача и 14 гола за украинския тим, като спечели три титли и общо десет трофея. През 2015 г. Фред даде положителна проба за хидрохлоротиазид по време на Копа \"Америка\". Първоначално той беше наказан за една година, но заради обжалване пред Спортния арбитражен съд в Лозана продължи да играе. В крайна сметка правата му бяха спрени за четири месеца между март и юли 2017 г. В момента Фред е с бразилския национален отбор, който се готви за участи в започващото следващия петък световно първенство в Русия. Междувременно \"Манчестър юнайтед\" е на път да осъществи още един трансфер. \"Червените дяволи\" са много близо до подписа на защитника на \"Порто\" Диого Далот. 19-годишният бранител, чиято клауза за откупуване е 17.4 млн. паунда, трябва да премине медицински прегледи в Манчестър тази седмица.", "date": "2018.06.05", "title": "\"Юнайтед\" договори бразилеца Фред за 60 млн. евро"}
