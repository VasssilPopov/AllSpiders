{"url": "https://www.dnevnik.bg/sport/2019/05/03/3429104_cska_izprati_penev_s_chetiri_vuprosa_i_pokana_za/", "text": "Ръководството на ЦСКА изпрати вече бившия си треньор Любослав Пенев с четири въпроса и иронична покана за завръщане на поста. В петък Пенев  изненадващо напусна \"Българска армия\" с остри критики  и обвинения некоректност, непрофесионализъм и липса на подкрепа. Бившият нападател се задържа на поста по-малко от три месеца. Той заяви, че е свършил отлична работа в труден момент, но е срещнал \"тиха, но яростна опозиция вътре в клуба\". \"Много ви молим, г-н Пенев, за да е картината напълно прозрачна, като сте казали \"А\", кажете и \"Б\" и го подкрепете с необходимите доказателства и факти, за да е ясна на цялата армейска общност. Кой ви беше яростна опозиция? Кои бяха некоректните ръководители? Кои са непрофесионалистите? Кой се опита да ви дискредитира\", обърнаха се от ръководството на ЦСКА към Пенев. Клубът изрази \"дълбока благодарност\" към Пенев за това, че за трите си месеца на поста е внесъл \"изключителен професионализъм\". \"Благодарим ви и за уникалните резултати, които постигнахте. Длъжни сме да отбележим обаче, че и възнаграждението за тази услуга беше на ниво. И то на доста добро ниво, надхвърлящо няколко пъти това на цялото ръководство заедно. Благодарим ви за просветлението.\" Ръководството на клуб заяви, че през цялото време Пенев е бил \"генералът\" и то се съобразявало единствено с него. \"Посочете грешките, които допуснахме последните три години, и на вас не ви стигна време да поправите\", призоваха още от ЦСКА. \"Уважаеми Г-н Пенев, очакваме вашите искрени отговори и напътствия. Също така сме готови да ви приветстваме по всяко време на \"Армията\", вас и екипа ви, за да продължите работата си за великия ЦСКА и да го отведете с вашия професионализъм и компетентност до европейски и световни висини. Вие сте завинаги в нашите сърца, г-н Пенев. Само ЦСКА\", завършва изявлението.", "date": "2019.05.03", "title": "ЦСКА изпрати Пенев с четири въпроса и \"покана\" за връщане"}
{"url": "https://www.dnevnik.bg/bulgaria/2019/05/03/3428944_prokuraturata_shte_subira_novi_dokazatelstva_po/", "text": "Апелативната спецпрокуратура ще събира нови доказателства по случая \"Ало, Банов съм\" срещу министъра на културата Боил Банов, съобщава пресцентърът на държавното обвинение. На 12 април Специализираната прокуратура  отказа да образува досъдебно производство  по сигнали срещу министъра на културата Боил Банов, защото липсват данни за извършено престъпление. Като повод за възобновяване на проверката се посочва  брифинг на 22 април на Елена Йончева , която е водач на листата на БСП за европейските избори. \"По време на събитието тя е заявила, че ще представи на прокуратурата оригиналния запис от разговор с участието на Боил Банов, показала е мобилен телефон с твърдение, че с него е направен този запис, както и разпечатка на същия. Заявила е, че \"този път спецпрокуратурата няма да може да се измъкне от разследване на случая\". Следват още публични изявления на Елена Йончева – че това се прави, защото \"не искаме и този запис да изчезне\", гласи позицията. В нея се добавя, че постановлението за отказ на Специализираната прокуратура от 11 април не е обжалвано от Елена Йончева. Жалби са подадени от Григор Здравков – \"Българска легия Антимафия\",  както и от БСП, представлявана от Корнелия Нинова . Към тази жалба е приложен и запечатан плик с посочване на съдържанието – мобилен телефон и разпечатка на запис от него, ведно с констативен протокол от нотариус за идентичност между съдържанието на записа в телефона и разпечатката на хартия. Прокуратурата съобщава, че до настоящия момент в хода на проверката никое от лицата, от които са снемани обяснения, включително и Елена Йончева като подател на сигнала, не споменават за съществуването на въпросния мобилен телефон. Припомня се, че Йончева твърди, че на 11 април е намерила в своята пощенска кутия в Народното събрание оптичен носител (диск) с неизвестен подател. След като презаписала файла от диска на флаш памет, унищожила диска, а флаш паметта със записания разговор предоставила на Специализираната прокуратура. През февруари Йончева представи на медиите документи и записи, които според нея доказват как Боил Банов  ощетява държавата с поне 700 хил. лв., като опрощава неустойка на фирмата - строител на Ларгото,  и дава указания как да се фалшифицират документи.", "date": "2019.05.03", "title": "Прокуратурата ще събира нови доказателства по случая \"Ало, Банов съм\""}
{"url": "https://www.dnevnik.bg/analizi/2019/05/03/3428941_protestut_na_medicinskite_sestri_uplashi_pravitelstvoto/", "text": "На срещата при премиера обсъдихме мерки за подобряване финансирането на здравеопазването и одобряване оценката на труда на медицинския персонал. МЗ е готово с определяне на индивидуалните работни заплати. На финалната права сме да приключим работата и по тази методика, надявам се да бъдем готови и преди 15 май. От 1 юни ще бъдат изменени цените на клиничните пътеки\", заяви здравният министър Кирил Ананиев след среща с премиера Бойко Борисов, предаде БГНЕС. На срещата са присъствали председателят на БЛС д-р Иван Маджаров и директорите на няколко държавни болници. В момента и дните около празниците няма формален повод за среща на такова високо ниво. Нито обсъждането на цената на клиничните пътеки, нито методиката за субсидиране на държавните и общинските болници, нито методиката за формиране на заплати са тема на премиера. Анекс към Националния рамков договор (НРД) беше подписан само преди няколко месеца и тогава всички го обявиха за голям успех. Защо няколко месеца по-късно се обсъждат нови цени, без тази тема да е била поставяна на обществена дискусия през последния месец? Ако се вгледаме внимателно в думите, ще видим, че посланието на министър Ананиев е насочено към медицинските сестри – методиката за заплатите, методиката за субсидиране и цените на клиничните пътеки са реплика на исканията на медицинските сестри за по-високи заплати, а поводът това да се обяви точно сега, по всичко личи, е насроченият за 15 май национален протест на медицинските професионалисти от цялата страна. Страхът от този протест и заплахата от протест към здравното министерство да се превърне в протест към правителството е накарал Борисов да свика спешна среща, на която да се вземат решения за противодействие. Това обяснява и присъствието на директори на няколко големи държавни болници, които нямат работа там, защото са обект, а не субекти на управлението. Събитията досега показаха, че властта има основания да се страхува. Протестът на медицинските сестри само на пръв поглед изглежда стихиен. Мащабът му, въпреки съпротивата не само на кабинета, но и на казионните организации, говори за сериозна подготовка. Насрочването на протеста само десетина дни преди изборите за Европейския парламент и въпреки обещанието на кабинета за допълнителни 50 милиона лева за заплати също говори за нещо повече от синдикална инициатива. нито с кого си има работа, нито какво да предприеме. Ако 50 милиона лева не спряха протеста, как се очаква абстрактният ангажимент за по-високи цени на клиничните пътеки да помогне? Борисов бърка болниците с РПУ-та, ако си мисли, че директорите им ще спрат протестиращите. Той явно не разбира, а, изглежда, и няма кой от заобикалящите го душеприказчици да му обясни, че здравната системата се нуждае от реформи. Правителството и МЗ загубиха две години в дискусии и увъртания без конкретен резултат. Загубеното политическо време не може да се върне. Изглежда, че вече и изпитаната управленска техника с оставка на министъра не може да свърши работа.", "date": "2019.05.03", "title": "Протестът на медицинските сестри уплаши правителството"}
{"url": "https://www.dnevnik.bg/citat_na_deniia/2019/05/03/3428981_citat_na_denia_niamame_problemi_vrushtame_obviniaemite/", "text": "\"Както виждате, нямаме проблеми, връщаме обвиняемите от цялата Европа по родните места. Справяме се изключително добре.\" Това каза пред журналисти зам. главният прокурор Иван Гешев, цитиран от \"Фокус\". Обобщението му е във връзка с информацията, че бизнесменът Ветко Арабаджиев, обвинен за данъчни престъпления и пране на пари,  ще бъде върнат под конвой от Испания в събота .", "date": "2019.05.03", "title": "Цитат на деня: Нямаме проблеми, връщаме обвиняемите от цялата Европа по родните места"}
{"url": "https://www.dnevnik.bg/analizi/2019/05/03/3427805_kradeno_e_s_pulni_shepi_i_ot_evropeiskite_pari_i_ot/", "text": "Новините от последния месец и половина могат да се обобщят в следното – крадено е с пълни шепи и от европейските пари, и от държавния, и от общинските бюджети. Като паразити са се накачулили всякакви животинки с хоботчета върху паричните потоци - тук тече вадичка, там тече ручейче, общият ефект е като река през пустиня - изпарява се към половината от водата. Навсякъде вратички, кранчета, дупчици – за големите далавераджии големи, за малките измамници - малки. И всички са в кюпа – и синьото БКП на Борисов, и червеното БКП на Нинова плюс няколкото малки ДС, братчета и сестричета под маскировката на консерватори (много са), либерали (ДПС, пази боже!) и народни аптекарски трибуни. И всичките с враг свободните медии, свободните граждани и фирмите, осмелили се да работят по честни правила. Лъсват всякакви хитри и не толкоз хитри номера на присвояването и мимикрирането – Къщите за гости се ползват без гости, колко му е да се изфабрикуват едни фалшиви нощувки. Отделно е масовия далаверинг в селското стопанство – там дори още не е осветено като хората. В строителството – небостъргачи на Шрьодингер – документите са им валидни или невалидни в зависимост от това кой ги гледа и кога ги гледа. Изчезват банки за милиарди, дружества от енергетиката се продават по пет за лев на вчерашни фирми и никой не смее да разследва каква е тая работа, вместо това общественото внимание се насочва към хорА във водни басейни, конвенции и норвежки стратегии за детето – димни завеси, зад които далаверата си върви. Друго си е да дадем доверие на някой наш хетеросексуален, етнически български и православен измамник с ДС генезис и топли връзки с Русия - ей на такива дейци се крепи \"стабилността\" у нас, сакън да не прихванем от европейските \"болести\" като толерантност, съчувствие и уважение към отделния човек. Кичозни банални настилки и публични мебели се купуват на цената на дизайнерски изделия, при това се монтират кьопаво и с година закъснение. Баналният изкуствен камък е на цена на италиански розов мрамор, с какъвто се облицоват банки и храмове. Накрая докато наблюдаваме лъсналия му задник и мъничкото инструментче, представяно от услужливи медии за нещо далеч по-внушително. В ситуация на предизборна кампания с пари и още пари от нашите и от европейските (които пак са наши), с концерти, репортажи и шербетни усмивки по националните телевизии се замазва цялото безобразие. Призовава се в името на евроатлантизма да се гласува за тези, които нямат търпение да вземат руските енергийни комисиони и да ни поставят в още по-тежки зависимости. Ама няма проблем – по кафявите медии ще изригнат още по-високи кафяви фонтани от миризливи лъжи, които да ни убеждават в същото. Бързо трябва да се излиза от това положение. Да се правят смели стъпки, да се полагат усилия и да се излиза от това лепкаво и миризливо блато, пълно с батки и калинки.", "date": "2019.05.03", "title": "Крадено е с пълни шепи и от европейските пари, и от бюджета"}
{"url": "https://www.dnevnik.bg/evropa/2019/05/03/3428995_kandidatite_za_predsedatel_na_evrokomisiiata_sujiviha/", "text": "Противоречивият въпрос за плановете на ЕС за обща армия предизвика оживена размяна на реплики по време на дебат между част от водещите кандидати за председателския пост в Европейската комисия, предаде EurActiv. На фона на очакваното превръщане на сигурността и отбраната в основни приоритети за следващата еврокомисия най-спорният момент бе по въпроса дали ЕС трябва да обедини военните си ресурси.  Идеята бе предложена  от френския президент Еманюел Макрон и германския канцлер Ангела Меркел. Кандидатите на Европейската народна партия Манфред Вебер и на Алианса на либералите и демократите за Европа Ги Верхофстад я подкрепиха, докато тези на Прогресивния алианс на социалистите и демократите, Франс Тимерманс, и на Зелените, Ска Келер, изразиха съпротива срещу плановете. Верхофстад призова европейските армии да се слеят в рамките на пет години. \"Харчим почти наполовина на американците, харчим три пъти повече от руснаците за военни в Европа, но не съм сигурен дали, ако руснаците дойдат, ще сме способни да ги спрем. Европейска армия от 20 хил. души – да го направим\", настоя той. В момента в ЕС има приблизително 178 различни оръжейни системи, докато в САЩ те са около 30. Вебер също защити визията за армия на ЕС и призова за \"големи амбиции\", говорейки за бъдещето на европейската отбрана. \"Основна идея е никога повече да няма война в Европа. Днес това е немислимо и с една обща европейска армия това би било напълно немислимо\", заяви той. \"Аз наистина харесвам големите мечти\", коментира кандидатът на Зелените Ска Келер. \"Но ако голямата мечта за Европа е за армия, кой би задействал тази армия\", попита тя останалите кандидати, без да получи отговор. Келер отправи критики към липсата на съгласуваност във външната политика на ЕС: \"Това се отнася и за износа на оръжия. Трябва да имаме европейска агенция за контрол на износа на оръжия, която да следи дали са изпълнени критериите за износ, което например определено не е така със Саудитска Арабия.\" Според критиците на идеята в разговорите за \"европейска армия\" все още не е била представена конкретна информация дали подобна стъпка ще означава обединяване на ресурси и оборудване, или ще включва и общо взимане на решения. Тимерманс обяви проекта за нереалистичен и изрази мнение, че \"няма да има армия на ЕС в обозримо бъдеще\". Вместо това той призова държавите членки да правят малки стъпки в задълбочаването на сътрудничеството в областта на отбраната, както вече се случва с общите проекти в рамките на постоянното структурирано сътрудничество. Той предложи първо да се реорганизира европейската отбранителна промишленост, за да бъде по-конкурентоспособна на неевропейските си партньори. Тимерманс отправи критики към Вебер, че не е последователен в исканията за европейска интеграция: \"Значи не искате обща фискална политика, но искате армия на ЕС? Тук има противоречие.\" Основният извод от дебата, посочва EurActiv, е че евентуален общ план за европейска интеграция в сигурността и отбраната може да се окаже трудно постижим в следващия мандат заради липсата на общи дефиниции. Решенията за външната политика и сигурността в ЕС се взимат с единодушие. Вебер и Верхофстад призоваха за създаването на европейска версия на Федералното бюро за разследване на САЩ, за да се координират по-добре споделянето на информация и борбата със заплахите за сигурността в блока. Тимерманс се изказа скептично за идеята, а Ска Келер се пошегува: \"Не съм сигурна, че искам всичките ми данни да бъдат прехвърлени на унгарските власти.\"", "date": "2019.05.03", "title": "Кандидатите за председател на еврокомисията съживиха дебата за обща армия на ЕС"}
{"url": "https://www.dnevnik.bg/detski_dnevnik/2019/05/03/3428978_prikljuchi_nacionalniiat_krug_ot_olimpiadata_po/", "text": "Общо 82-ма ученици от 1 до 12 клас се включиха в националния кръг на олимпиадата по гражданско образование, който се проведе в Трявна. Излъчени бяха 14 лауреата, а казусите, които решаваха учениците, бяха свързани с тероризъм, пряка демокрация и неизвинените отсъствия в училище, предаде пресцентърът на Министерството на образованието. В трета възрастова група (от 9 до 12 клас) надпреварата се осъществи на два етапа. Учениците първо изразиха гражданската си позиция по един от трите зададени казуса, след това трябваше да защитят проектите си пред оценяващата ги комисия и да отговарят на въпроси. Първата тема \"Терористична заплаха\" беше посветена на мерките за сигурност, които предприемат държавите след атентатите на 11 септември 2001 г. и доколко те не нарушават правата на гражданите. Втората беше свързана с пряката демокрация. Третият казус беше по актуален проблем от българското образование - големият брой деца, които не посещават училище. Излъчени бяха 14 лауреати с отлични оценки. С най-много точки са дванадесетокласниците Патрисия Господинова от II АЕГ \"Томас Джеферсън\", Кристин Колева от СМГ \"Паисий Хилендарски\", Руси Карарусинов от НПМГ \"Акад. Любомир Чакалов\", Божанка Бонева от ППМГ в Казанлък, Вероника Перфанова и Кирил Шахъмов от ППМГ в Сливен и Мелек Дауд от СУ \"Н. Й. Вапцаров\" в Силистра. Елена Георгиева Петрова от ПГТ \"Проф. Асен Златаров\" в Пловдив не стана лауреат, тъй като е ученичка от 11 клас, но при защитата на своя проект \"Да се заслушаме\" спечели максималните 100 точки и зае трето място в крайното класиране. Във втора група – от пети до осми клас, на първите три места са седмокласникът Симеон Маринов от ППМГ \"Нанчо Попович\" в Шумен с проект \"Денят на шоколада\", шестокласничките Мария Георгиева и Никол Дамянова от ОУ \"Васил Левски\" във Враца, чиито проекти са \"Земята иска да ни каже нещо\" и \"Дали ще бъдем равнодушни, ако знаем, че...\". В първа група – от първи до четвърти клас, второкласничката Ралица Иванова от ОУ \"Васил Левски\" в Разград е с най-много точки за проект \"Пазители на пътя\", следвана от Петина Петкова от ОУ \"В. Левски\" във Враца, трети клас, с проект \"Градината на различните\", Галена Чанева от СУ \"Христо Смирненски\" в Карнобат с проект \"Нека всички говорим светлия език на добротата\" и Магдалена Арсенова от 126 ОУ \"П. Ю. Тодоров\" в София с проект \"Деца помагат на деца\" са на трето място с еднакъв брой точки.", "date": "2019.05.03", "title": "Казуси с тероризъм и неизвинени отсъствия в училище решаваха децата на олимпиадата по гражданско образование"}
{"url": "https://www.dnevnik.bg/sport/2019/05/03/3428950_siti_izprevari_junaited_kato_nai-cenniia_klub_vuv/", "text": "\"Манчестър сити\" изпревари градския съперник \"Манчестър юнайтед\" като най-ценния клуб във Висшата лига, показва ново финансово проучване в английския футбол. Шампионите са оценени на 2.364 милиарда паунда. Стойността на клуба се е повишила с 385 милиона спрямо предходната година. Изследването е на Центъра за спорт и бизнес към Ливърпулския университет и обхваща сезон 2017-18 във Висшата лига. В него са взети предвид приходите на клубовете, печалбите, еднократните разходи, средната печалба от продажбата на играчи за тригодишен период, нетните активи, контролът на заплатите, делът на продадените места на стадионите и др. Първото място на \"Сити\" се дължи на комбинацията от по-високата печалба и по-ниските разходи за заплати, посочват авторите на изследването. Клубът е отчел печалба от 39 млн. паунда от продажба на играчи, като се е разделил с някои от футболистите с най-високи възнаграждения.  \"Моделът на собственост на шейх Мансур, който на практика освобождава клуба от дългове, означава, че няма разходи за лихви и не се плащат дивиденти на акционерите\", се казва още в изследването. \"Юнайтед\" заема второто място, като е оценен на 2.087 милиарда паунда. При \"червените дяволи\" е отчетен спад от 376 милиона, който се дължи на по-високи заплати и по-ниска печалба в сравнение с предходната година. \"Тотнъм\" е на трета позиция с 1.837 милиарда паунда, следван от \"Ливърпул\" и \"Челси\", които са оценени на 1.615 млрд. \"Арсенал\" пада до шестото място с 1.368 милиарда заради края на серията от 19 поредни участия в Шампионската лига. Клубовете от топ 6 заемат почти три четвърти от общата стойност на всички двадесет клуба в елита на английския футбол, която е 14.7 милиарда паунда. Това е с 1.6% по-малко от стойността на 20-те представители на Висшата лига през миналия сезон. \"Бърнли\" се изкачва до седмото място, като е оценен на 398 милиона паунда. Според авторите на изследването това е \"най-разумно управляваният финансово клуб във Висшата лига\". \"Юнайтед\" е клубът с най-големи приходи - 590 милиона паунда, а \"Сити\" е втори с 500 милиона. \"Арсенал\" има най-голяма печалба от продажба на играчи - 120 милиона паунда. Отдавна изпадналият \"Хъдърсфилд\" е имал най-малки разходи за заплати - 63 милиона паунда, а \"Юнайтед\" е с най-високите - 296 милиона. \"Челси\" е на върха по приходи от домакинските мачове - средно по 1791 паунда на фен, а \"Хъдърсфилд\" е на дъното с 201 паунда средно на фен.", "date": "2019.05.03", "title": "\"Сити\" изпревари \"Юнайтед\" като най-ценния клуб във Висшата лига"}
{"url": "https://www.dnevnik.bg/analizi/2019/05/03/3429016_vss_e_dlujen_da_proveri_nai-nakraia_kadruvaneto_na/", "text": "Уважаеми членове на съдийската колегия, Повод да се обърнем към Вас и постоянната комисия \"Професионална етика\" е публикуваната на 23 април 2019 г. в медиите информация за изказването на съдията от Софийския районен съд Методи Лалов на конференцията \"Независим съд – свободна държава! За правото и справедливостта\", проведена на 17 април 2019 г. Съдия Лалов разказва достатъчно фактологично за неформална среща, която обаче е била обвързана с осъществяване на предстояща процедура пред Висшия съдебен съвет (ВСС) – по номинирането и избирането му за председател на Софийския районен съд (СРС). От словото му става ясно, че по предложение на Владимира Янева, председател на Софийския градски съд (СГС) по това време, в заведение в гр. София, се провел разговор между нея, Методи Лалов и тогавашния председател на Върховния административен съд (ВАС) Георги Колев, сега председател на отделение в същия съд. По думите на Владимира Янева срещата била необходима, за да се осигури подкрепата на съдия Колев в процедурата по избор на председател на СРС. След като ги забелязал, политикът отишъл на тяхната маса и се включил непосредствено в разговора за избор на председател на съд. От пресъздадените реплики става ясно, че между него и председателите на съдилища няма никаква дистанция на приличие по тази тема. Напротив – разбира се, че политикът не само е добре осведомен по нея, но е бил и активен участник поне в още една неформална среща, предхождаща формална процедура за избор на председател на съд. В изказването си на споменатата конференция, широко медийно отразено впоследствие, съдия Лалов пресъздава следното съдържание на проведения разговор между \"корпулентния политик\" и съдиите:  Споменаването в разговора на избора на съдия Пенгезов за председател на Софийския апелативен съд (САС) в този контекст на \"задкулисно кадруване\" неминуемо припомня казаното от самия него на пресконференция през април 2014 г.: Сетете се кой е. Делян Пеевски се казва. Те са се интересували от дела срещу примерно ми е казвано, че би било добре Митхат Табаков да бъде оправдан на инстанцията, което по никакъв начин не може да се случи, защото има трима съдии, които работят по делото\". \"Получавал съм съвети, че ако не стане нещо, втори мандат ще видя през крив макарон. В общи линии горе-долу така става\". Пред журналист от сайта \"Дневник\" председателят на САС заявява:  След отстраняването на съдия Пенгезов от длъжност с решение на ВСС той заявява пред журналисти:  След изказванията на съдия Пенгезов, понастоящем съдия в САС, Съюзът на съдиите в България (ССБ) се обърна към ВСС с настояване в изпълнение на конституционното му правомощие за защита на независимостта на съда да предприеме действия за проверка на верността на твърденията за недопустимо въздействие върху съдии по конкретни дела, за нерегламентирано влияние в съда и кадровия орган на съдиите на лица, които не би следвало да имат никаква административна власт по отношение на тях, и за използване на прокуратурата в полза на предварително фаворизиран кандидат за председател на съд преди официалното откриване на процедурата за избор. Отвореното писмо на ССБ беше оставено без последствия, поради което публичното оповестяване на изявлението на съдия Лалов и тревожното сходство на неговите твърдения с тези на съдия Пенгезов се случва в обществена среда, която не е получила Бездействието и мълчанието относно твърдения за неясно политическо или икономическо овладяване на кадровия процес на съдиите в нарушение на Конституцията може да се приемат от обществото като потвърждение за накърнената независимост на съдебната власт и дискредитираното разделение на властите. Не бива да допускаме това. Ето защо се обръщаме към Вас с предложение да извършите комплексна задълбочена и честна проверка на твърденията на съдия Лалов, включително в контекста на предходните изявления на съдия Пенгезов. Пресъздаденият от съдия Лалов случай поставя необходимостта за обсъждане на допустимото поведение на участвалите в срещата съдии и в контекста на правилото по т. 1.5 от Кодекса за етично поведение на българските магистрати, че \"магистратът е длъжен да информира органите на съдебната власт и обществеността при всеки опит за накърняване на неговата независимост.\" посочените твърдения в изявленията на бившия председател на СРС и бившия председател на САС, след като проведе необходимите проучвания, включително и изслушвания на засегнатите лица, и да оцени установените факти през призмата на задължението на съдиите да не допускат поведение, което уронва престижа на съдебната власт, както и през нормите за етично поведение на българските магистрати. В случая, с оглед миналото на ненарушимо бездействие от предходни състави на ВСС за адекватна защита на независимостта на съдебната власт чрез установяване на истината по подобни нелицеприятни въпроси, което изисква трудни и може би непопулярни решения за властта, дисциплинарните аспекти не са от първостепенна важност. Самият знак, че съдийската колегия демонстрира воля да извърши реална проверка на твърденията за нелегитимно влияние и да вземе сериозни системни мерки за предотвратяване на подобни опасни тенденции за правовата държава, ще бъде възприето от съдиите и гражданите като добро начало.", "date": "2019.05.03", "title": "ВСС е длъжен да провери най-накрая кадруването на \"корпулентния\" политик"}
{"url": "https://www.dnevnik.bg/evropa/2019/05/03/3429034_eksperti_na_oon_sa_raztrevojeni_ot_neproporcionalnata/", "text": "Експерти на ООН по правата на човека изразиха тревога от според тях \"непропорционалната присъда\" от 50 седмици затвор, постановена на основателя на \"Уикилийкс\" Джулиан Асанж  за нарушаване на условията на освобождаването му  под гаранция във Великобритания, предаде \"Ройтерс\". Асандж е държан в затвора със строг режим \"Белмарш\", \"като че ли е осъден за сериозно правонарушение\", заяви работната група на ООН за произволното задържане. Според нея това \"изглежда, противоречи на принципите за необходимост и пропорционалност\". Тя определи неспазването на условията на гаранцията като сравнително \"леко нарушение\". Групата, състояща се от петима независими експерти, издаде становище през 2015 г., че Асанж е бил задържан произволно. Тогава той беше намерил убежище в еквадорското посолство в Лондон, след като не спази условията на освобождаване под гаранция, за да избегне екстрадиция в Швеция заради твърдения за изнасилване, които отрича, припомня \"Ройтерс\".", "date": "2019.05.03", "title": "Експерти на ООН са разтревожени от \"непропорционалната присъда\" на Асанж"}
{"url": "https://www.dnevnik.bg/sport/2019/05/03/3429024_bezplatno_biagane_za_uchenici_shte_suputstva/", "text": "Второто издание на безплатното бягане за ученици и училищни отбори RUN4EU ще се състои на 12 май в София. Състезанието се провежда в рамките на  Софийския полумаратон  и е част от честванията на Деня на Европа. Дисциплините, в които могат да участват учениците, са бягане на 600 метра, 5 км, 10 км и полумаратон (21.1 км). Сформиралите училищен отбор ще могат да се включат и в щафета с четири поста по 5 км. Основна цел на събитието е чрез бягане и активен начин на живот да се преодолеят част от проблемите, произтичащи от обездвижването и нездравословния начин на живот сред учениците. Едва 7% от българите се занимават редовно със спорт и физическа активност по данни на Евробарометър от декември 2017 г. В същото време нивата на затлъстяване в страната нарастват, като този проблем започва все по-сериозно да застрашава и децата в училищна възраст. Според статистическата агенция равнищата на наднормено тегло и затлъстяване сред младежите са се повишили с две трети в периодите 2005-2006 г. и 2013-2014 г., като са достигнали 20%. Въпреки че този показател се запазва нисък сред момичетата (12%), затлъстяването сред момчетата е третото най-високо в ЕС (след Малта и Гърция) и достига 28%. Инициативата RUN4U се организира от спортен клуб \"Бегач\", Представителството на Европейската комисия в България и Бюрото на Европейския парламент в България.", "date": "2019.05.03", "title": "Безплатно бягане за ученици ще съпътства полумаратона на София"}
{"url": "https://www.dnevnik.bg/razvlechenie/2019/05/03/3429006_rumunski_veshtici_izluchvat_rituali_na_jivo_po_feisbuk/", "text": "Румънски вещици твърдят, че истинските магически способности могат да действат от разстояние, и предлагат услугите си в интернет пространството, съобщава \"Ройтерс\". Агенцията добавя, че вещерството е част от традиционните вярвания в източноевропейската държава от 4 хил. години. В момента официално в Румъния има около 4 хил. вещици, като голяма част от тях вече предлагат услугите си на клиенти от Европа, Азия и САЩ. \"Повтаряй след мен. Ще бъда с тази, с която искам да бъда\", говори семейство от три вещици на клиент от Индия, който е платил за любовна магия. Сесията се провежда в декорирана постройка, намираща се на 15 километра от Букурещ. Това е една от многото консултации, които извършва семейството в онлайн пространството. Междувременно те предават на живо ритуалите си във \"Фейсбук\", за да спечелят повече последователи. \"Ако една вещица е наистина силна, тя може да решава проблемите от разстояние\", твърди 20-годишната Касандра Бузеа. \"Магията не се извършва от смартфона или от \"Фейсбук\". Това правят думите, които казваме, ритуалите, които извършваме, и зрителният контакт е достатъчен, за да проработят те\", допълва тя. Бузеа разказва, че именно младото поколение е убедило възрастните в силата на \"селфито\". Веднъж осъзнала това, майка й веднага се пуснала по вълната на социалните мрежи. \"Нищо не се е променило, нашето изкуство си е същото, но сега е по-лесно да си контактуваме с клиенти от различни държави\", казва майката на Бузеа - Михаела Минка. Семейството предпочита да не разкрива какви са неговите доходи, но признава, че гледането на карти таро струва 50 евро. А много от по-специалните ритуали за любов, здраве и пари понякога траят седмици и цената им може да стигне до няколкостотин евро. В последно време вещиците използват силите си и за политически цели, присъединявайки се към антикорупционните протести в Румъния. Минка разказва как се е свързала по интернет с 9 вещици от цяла Европа и САЩ, за да се опитат да направят проклятие на румънските законодатели, които според тях са корумпирани. Ритуалът е бил излъчен онлайн. Минка твърди, че ще използва силите си заедно с останалите вещици и по време на изборите за Европейския парламент. Извършването на ритуала на живо ще започне на 25 май, а на 26 май те ще направят заклинание за \"доброто на държавата\".", "date": "2019.05.03", "title": "Румънски вещици излъчват ритуали на живо по \"Фейсбук\""}
{"url": "https://www.dnevnik.bg/evropa/2019/05/03/3429038_ispaniia_niama_da_pozvoli_posolstvoto_i_vuv_venecuela/", "text": "Испанският външен министър Жозеп Борел каза днес, че венецуелският опозиционен активист Леополдо Лопес е гост в посолството на Испания във Венецуела, което не може да бъде превръщано в център на политическа дейност, предаде \"Асошиейтед прес\". Борел заяви, че Лопес не е поискал политическо убежище, а и не може, защото ако поиска, трябва да го направи на испанска територия. \"Той е гост и беше приет като гост\", каза Борел пред журналисти при посещение в Ливан. \"Не можем да позволим испанското посолство да бъде център на политическа дейност във Венецуела\", заяви министърът. Посланикът на Венецуела в Испания Марио Исеа разкритикува испанското правителство, че позволява на Лопес да прави изявления от своето убежище в испанското посолство в Каракас. Опозиционерът  отиде в посолството , след като избяга от домашен арест, за да се присъедини към опит за военен бунт срещу президента на Венецуела Николас Мадуро. Вчера Лопес разговаря с репортери на входа на дома на испанския посланик във венецуелската столица и призова хората да подкрепят опозиционния лидер Хуан Гуайдо. Според Исеа е неуместно да се позволява на Лопес да призовава венецуелците да подкрепят въстанието. Дипломатът заяви, че е \"необичайно (Лопес) да използва резиденцията на посланика като оперативна база за подстрекаване към военно въстание\". Венецуелските съдебни власти наредиха Лопес да бъде арестуван, но Испания отказва да го предаде.", "date": "2019.05.03", "title": "Испания няма да позволи посолството й във Венецуела да бъде център за политическа дейност"}
{"url": "https://www.dnevnik.bg/evropa/2019/05/03/3429048_oon_ungariia_lishava_ot_hrana_migranti_na_koito_e/", "text": "Унгария съзнателно лишава от храна мигранти, на които е отказано убежище, в нарушение на международното право, заяви днес ООН, като осъди антиимигрантската политика на министър-председателя Виктор Орбан, предаде \"Франс прес\". \"Най-малко 21 мигранти, които очакват да бъдат експулсирани, са били лишени от храна от унгарските власти, в някои случаи до пет дни, от август 2018 г., сочат информации, получени от службата на върховния комисар на ООН за правата на човека. През септември миналата година върховният комисар на ООН за правата на човека Мишел Бачелет обвини Унгария, че не дава храна на мигранти, държани в транзитни зони по границата със Сърбия. Унгарските власти обещаха да прекратят тази практика след предупреждение от Европейския съд по правата на човека, припомня \"Франс прес\". \"Въпреки това съжаляваме, че при липсата на ясна промяна в законовата рамка докладите сочат, че тази практика продължава\", заяви днес говорителят на службата Равина Шамдасани. Тя посочи, че след като молбата им за убежище бъде отхвърлена, всички пълнолетни мигранти, с изключение на бременните жени и кърмачките, \"съзнателно са лишавани от храна\". Това може да доведе до недохранване, да увреди здравето им и по същество е нехуманно, подчерта Шамдасани. В началото на седмицата унгарското правителство заяви на официалния си сайт, че \"кандидатите за убежище, чиито молби са в процес на проучване, продължават да получават хранителна помощ и подслон, както винаги е било\". В същото време то отбеляза, че \"Унгария не носи отговорност за тези, които не подават молби за убежище, нито за онези, чиито молби са отхвърлени\". Правителството на Орбан каза още, че тези хора са свободни да напуснат Унгария и да се върнат по посока на Сърбия. Службата на върховният комисар на ООН за правата на човека отхвърли този аргумент и подчерта, че в резултат на тези \"доброволни заминавания\" мигрантите може \"да влязат нелегално в Сърбия, нарушавайки сръбския закон\". \"Насърчаваме Унгария да спазва задълженията си по отношение на човешките права спрямо хората, лишени от свобода, които са в транзитни зони или в центрове за задържане, където не могат да се издържат\", призова тя.", "date": "2019.05.03", "title": "ООН: Унгария лишава от храна мигранти, на които е отказала убежище"}
{"url": "https://www.dnevnik.bg/sport/2019/05/03/3428140_fotogaleriia_stupkata_kum_angliiski_final_v_liga_evropa/", "text": "Арсенал\" и \"Челси\" направиха крачка към достигане до финала в Лига Европа. \"Топчиите\" постигнаха обрат за 3:1 срещу \"Валенсия\" у дома. На снимката: Пиер Емерик Обамеянг прави салто след третия гол за отбора си.", "date": "2019.05.03", "title": "Фотогалерия: Стъпката към английски финал в Лига Европа"}
{"url": "https://www.dnevnik.bg/v_pamet/2019/05/03/3428193_pochina_aktyorut_pitur_meihju_izigral_chubaka_v/", "text": "Британският актьор Питър Мейхю, който изпълнява ролята на Чубака, ууки войнът и верен приятел на Хан Соло в пет от филмите от поредицата за \"Междузвездни войни\", почина на 74 години, обяви \"Ройтерс\", позовавайки се на съобщение от семейството му. За първи път той изпълнява един от най-обичаните герои на поредицата през 1977 г., след което се снима в още четири филма от блокбъстър сагата - \"Империята отвръща на удара\", \"Завръщането на джедаите\", \"Отмъщението на ситите\" и \"Силата се пробужда\". Той се оттегля от ролята по здравословни причини, макар семейството му да си припомня, че за  последното му изпълнение като героичното ууки  в \"Силата се пробужда\" през 2015 г. той се е преборил да се вдигне от инвалидна количка. През 2017 г. той е и консултант зад камера по време на снимките на \"Последният джедай\" и помага на своя наследник в ролята на Чубака - финландеца Йонас Суотамо, да пресъздаде образа убедително. Марк Хамил, който изпълнява ролята на Люк Скайуокър нарича Мейхю \"най-милия гигант\". \"Голям мъж с още по-голямо сърце, който никога не се провали в това да ме накара да се усмихвам и бе лоялен приятел, който обичах много\", пише актьорът в \"Туитър\" по повод неговата смърт. \"Благодарен съм за спомените, които споделяме и съм по-добър човек само заради факта, че го познавах\", допълва още той. В свое изявление Суотамо описва Мейхю като \"единствен по рода си джентълмен и легенда от ненадмината класа\". Чубака, огромният и рошав герой, облечен единствено в колан с муниции, е представен за първи път в оригиналния филм \"Междузвездни войни\" като втори пилот на Хилядолетния сокол - космическия кораб на неговия приятел Хан Соло (Харисън Форд), който често го нарича Чуи. Освен с вида си е известен и с характерния звук, който издава и е част от неговата запазена марка. Героинята на принцеса Лея, изпълнявана от покойната Кари Фишър, в началото има пренебрежително отношение към него и една от извесните й реплики от първия филм гласи: \"Някой ще махне ли този голям, ходещ килим от пътя ми.\" През 2012 г. дори се появи информация, че Чубака може да си има свой филм, след като бе обявено, че филмовият сценарий, озаглавен Chewie и разказващ за героя от \"Междузведни войни\", наричан накратко Чуи,  може най-накрая да излезе от т.нар. черен списък на Холивуд . Високият 2,18 метра Мейхю бива открит за първи път за киното още, докато работи в болница в Лондон. Негова снимка, публикувана в местния вестник, хваща окото на филмовите продуценти и първата му роля е тази на Минотон в \"Синбад и окото на тигъра\" от 1976 г. заедно с Джейн Сиймор, сочи информация за него в официалната му страница във Фейсбук. Около година по-късно, след като се връща на работа в болницата на Кралския колеж в Лондон, Мейхю получава обаждане от Джордж Лукас за прослушване за ролята на Чубака. \"Той вложи душата си в героя и достави огромно удоволствие на публиката на \"Междузвездни войни\", пише Форд в изявление в памет на своя колега и допълва: \"Чубака бе важна част от успеха на филмите, които направихме заедно... Аз и милиони други никога няма да забравим Питър и какво той даде на всички ни.\"", "date": "2019.05.03", "title": "Почина актьорът Питър Мейхю, изиграл Чубака в \"Междузвездни войни\""}
{"url": "https://www.dnevnik.bg/razvlechenie/2019/05/03/3428191_sofi_turnur_ot_igra_na_tronove_se_omuji_za_peveca_djo/", "text": "Американският певец Джо Джонас се ожени за британската актриса от сериала \"Игра на тронове\" Софи Търнър с изненадваща сватба в сряда вечер. Снимки и видео в социалните мрежи показаха как двамата се венчаят пред двойник на Елвис Пресли в Лас Вегас, предаде \"Ройтерс\". Двойката сключи брак малко след като Джонас, който е част от поп рок групата \"Джонас Брадърс\", участва в наградите на \"Билборд\", провели се същата вечер в града. Представител на Търнър, която в момента е на малкия екран в ролята на Санса Старк в хитовия сериал на HBO \"Игра на тронове\", потвърди новината за брака. Двойката обяви годежа си през 2017 г.. Американският диджей и продуцент Diplo сподели в Инстаграм серия от видеа от сватбата. В първото се вижда как Търнър, облечена в бяло, и Джонас пристигат на мястото на венчавката. В следващо 29-годишният младоженец чака пред олтара заедно с двойник на Елви Пресли. Друго пък показва как 23-годишната булка върви към олтара с бял воал и букет в ръце на фона на песента Speechless на кънтри дуета San + Shay. След това има и кадри от размяната на брачни обети. Много от развлекателните сайтове предполагаха, че двойката планира да се ожени във Франция през лятото. В интервю за сп. \"Харпърс Базаар\" от март Търнър заяви, че и двамата искат сватбата да е колкото се може по-скромна и да е по-скоро интимна. Сватбата в Лас Вегас се случва само пет месеца, след като другият член на групата \"Джонас Брадърс\" - Ник Джонас се ожени за актрисата Прианка Чопра в Индия.", "date": "2019.05.03", "title": "Софи Търнър от \"Игра на тронове\" се омъжи за певеца Джо Джонас"}
{"url": "https://www.dnevnik.bg/bulgaria/2019/05/03/3428170_jivushtite_v_zatvorenite_za_poseshtenieto_na_papata/", "text": "Живеещите в 4-та и 5-та подзони на \"синя\" зона, които имат винетни стикери, могат да паркират в съседните в периода от 2 до 7 май включително, съобщи Центърът за градска мобилност. По това време част от улиците в този район ще бъдат затворени  заради официалното посещение на папа Франциск в България . Живущите в 4-та подзона ще могат да паркират в първа и в трета подзона на \"синя\" зона, както и в 11-та \"зелена\" подзона. Тези, които имат винетни стикери за 5-та, могат да ползват местата в \"зелените\" 12-та, 13-та, 15-та и 16-та подзони. Промени и в движението  Забранява се паркирането на автомобили на площад \"Княз Александър I\", както и около северозападната дъга на храм-паметника \"Св. Александър Невски\". Специално на \"Св. Александър Невски\" ще бъде отцепен районът около храма по ул. \"Московска, ул \"Раковски\", ул. \"Шипка\" и бул. \"Васил Левски\". Затворен за движение до понеделник включително е и бул. \"Цар Освободител\" в участъка между ул. \"Раковски\" и Ларгото, както и улица \"Оборище\" в отсечката между ул. \"11 август\" и ул. \"Раковски\". До 6 май се променя и маршрутът на нощния градски транспорт в центъра. Засилени мерки за сигурност Въведените мерки в никакъв случай няма да възпрепятстват възможността на гражданите, пожелали да присъстват на организираните събития с Папа Франциск, съобщава пресцентърът на МВР. Както в София, така и в Раковски, ще бъдат изградени контролно-пропускателни пунктове, откъдето след щателна проверка ще се допускат желаещите да присъстват на събитията. Призивът към гражданите е да дойдат колкото се може по-рано, контролните пунктове ще имат готовност за проверки 3 часа по-рано от планираното начало на проявите. По този начин ще се избегне и създаването на излишно напрежение. Изискванията са да не се носят обемисти багажи, което би отнело повече време при осъществяването на проверките. Няма да се допускат хора в явно нетрезво състояние и такива носещи огнестрелно и хладно оръжие. За времето на провеждането на мероприятията няма да се допуска използването на дронове. МВР отбелязва, че проверкитв няма да се отличават от останалите стандартни, които се осъществяват при различни масови прояви. В близост до пунктовете центрове на БЧК ще осигуряват минерална вода, ще има и медицински екипи. Ще има временни ограничения на движението по автомагистрала \"Тракия\", пътни полицаи ще регулират подходите към Раковски и че срокът на тези ограничения ще е максимално кратък и след отпадане на необходимостта движението по автомагистрала ще бъде веднага възстановявано.", "date": "2019.05.03", "title": "Какви ще са ограниченията за движение в София заради посещението на папата"}
{"url": "https://www.dnevnik.bg/sport/2019/05/03/3428101_namali_si_testosterona_kak_kazusut_semenia_razbuni/", "text": "Справедливо или нечестно? Дискриминация и зачеркване на генетичните различия, които природата е създала, или правилен ход, който да даде равни условия за всички? Казусът с  ключовото дело \"Семеня\"  разбуни духовете не само в леката атлетика, но и в света на спорта. В сряда Спортният арбитражен съд (КАС) в Лозана  отхвърли жалбата на двукратната олимпийска шампионка Кастер Семеня  и потвърди въвеждането на новите правила на международната атлетическа федерация (IAAF). От 8 май Семеня ще трябва да взима медикаменти, с които да поддържа нивото на тестостерон в тялото си в определените нива, ако иска да се състезава. Новото правило касае състезателките в бяганията на дистанции от 400 до 1500 метра, които имат хиперандрогенизъм (състояние, свързвано с наднормен брой мъжки хормони). Те трябва да поддържат нива на тестостерона под 5 наномола/литър в продължение на шест месеца. Семеня обяви, че ще бяга днес на 800 м в старта от Диамантената лига в Доха. Това е последното състезание преди влизане на новите правила, срещу които южноафриканката се бореше две години. В Доха ще участва и сребърната медалистка от Рио 2016 Франсин Нионсаба, която наскоро призна, че има сходна диагноза с тази на Семеня. Занапред състезателките с хиперандрогенизъм могат да избират между това да сменят дисциплината си и да отидат в бяганията на по-дълги разстояние, да не се състезават изобщо или да се подчинят на новите правила и да контролират нивата на тестостерон в телата си по изкуствен начин. Ако искат да участват на световното в Доха в края на септември, те трябва да започнат да приемат медикаментите още следващата седмица. Да плуваш като Фелпс, да бягаш като Болт Звездите в спорта понякога са хора, които природата е благословила по различен начин. Мнозина специалисти насочиха вниманието си в последното десетилетие, за да изучат какво прави Юсеин Болт и Майкъл Фелпс толкова по-добри от останалите в своите спортове. В миналото интересен пример е бразилската футболна легенда Гаринча, който е определян като един от най-добрите дрибльори в историята. Той обаче е с една особеност - левият му крак е с шест сантиметра по-къс от десния. \"В продължение на около десетилетие - време, което историците един ден могат да определят като \"ерата на Майкъл Фелпс\" - четях за уникалната генетична благословия за един от най-великите плувци, които са се раждали. Фелпс има непропорционално голям размах на ръцете, например. В чудатост, която граничи със свръхестественото, Фелпс произвежда само половината количество млечна киселина за типичния спортист - и тъй като млечната киселина причинява умора, той просто е по-добре подготвен на биологично ниво, за да се отличава в своя спорт\", пише колумнистът на \"Вашингтон поуст\" Моника Хесе. Тя посочва, че американският плувец винаги е бил разглеждан като своеобразно природно чудо и че никой никога не е настоявал той да претърпява хирургически корекции, нито да пие лекарства, за да увеличи млечната киселина в тялото си. В обръщение чрез адвокатите си Семеня казва, че правилата на IAAF винаги са били насочени специално към нея. \"От десетилетие IAAF опитва да ме сломи, но това всъщност ме прави по-силна. Решението на КАС няма да ме спре. Отново ще изляза напред и ще продължа да вдъхновявам младите жени и спортисти в Южна Африка и по света\", заяви олимпийската шампионка на 800 м от Лондон 2012 и Рио 2016. Международната федерация приветства решението на съда. От КАС обаче уточниха, че имат притеснения около прилагането на правилата занапред. Опасен прецедент или необходимост Легендата в бяганията Майкъл Джонсън оправда промените, въведени от IAAF. Според него смисълът им е да се донесе равнопоставеност в спорта. Мнозина повдигат въпроса защо тогава изискването за контрол на тестостерона важат само за определени дисциплини. \"Приветствам решението на КАС, което гарантира, че управителните органи ще могат да защитават женската атлетика. Това никога не е било насочено към отделни личности, а е свързано с принципа на честния спорт\", каза президентът на Европейската атлетика Свен Арне Хансен. Обсъждането надхвърли границите на атлетиката. Носителката на 18 титли от Големия шлем в тениса Мартина Навратилова определи присъдата срещу Семеня, като \"ужасно несправедлива и погрешна\". \"Тя не е направила нищо грешно и е ужасно, че сега ще трябва да взима медикаменти, за да може да се състезава. Общите правила не трябва да се правят от частни случаи. Въпросът за трансполовите спортисти остава нерешен\". Дебора Антоан, която е изпълнителен директор на фондацията за женски спорт, оцени решението на съда като \"разочароващо и дискриминиращо\". Бившата британска състезателка в бяганията на дълги разстояние Пола Радклиф е на друго мнение. Според нея съдът е решил, че женският спорт има нужда от правила, които да го защитят. Десет години след като на световното в Берлин изгря звездата ѝ, сега погледите отново са насочени към Семеня. Времето ще покаже какво ще реши тя за бъдещето си и как ще се отрази на резултатите и кариерата ѝ, ако приеме да играе по правилата на IAAF. Остава отворен по-големият въпрос - дали и как казусът \"Семеня\" ще се отрази на бъдещето на спорта.", "date": "2019.05.03", "title": "Намали си тестостерона: как казусът \"Семеня\" разбуни духовете в спорта"}
{"url": "https://www.dnevnik.bg/analizi/2019/05/03/3428157_da_sme_jivi_i_zdravi_che_da_plashtame/", "text": "След лекцията си на тема \"България, Балканите, Европа и светът\" премиерът Бойко Борисов написа в Златната книга на УНСС важно икономическо послание. \"Да сме живи и здрави!\", гласеше то, а когато видимо развълнуваният ректор проф. Стати Статев го прочете пред събралите се преподаватели и студенти, избухнаха възторжени ръкопляскания. И наистина, има ли нещо по-съществено от това да сме живи и здрави, щом останалото все някак ще се нареди? Е, потвърждението малко закъсня, но все пак дойде под формата на отпуснатите 7.5 млн. лв. допълнително за изграждането на нов учебен корпус. след като от УНСС проплакаха, че в противен случай сметките на Университета за национално и световно стопанство (!?) ще бъдат запорирани. \"Не един, не двайсет обекта съм довършвал\", смръщи се Борисов и обеща спешно да преведе парите, на които е свикнал да гледа като на негови си. А тъй като скоро висшето учебно заведение ще чества 100-годишнината си, много е вероятно по този повод да му бъде връчено и почетното звание на най-големия икономически (!?) университет в България. Представен на онази лекция през 2017 г. като доктор по психология, понеже навремето е защитил дисертацията \"Психофизическа подготовка на оперативния състав на противопожарна охрана за действие в екстремална ситуация на пожар\", Тоест \"по заслуги\", каквито безспорно има благодарение на данъкоплатците, пък те да са живи и здрави, та да продължават да радват всяка закъсала институция и всяко обрулено предприятие на абсурдната ни държава Впрочем паралелно с този до болка познат сюжет се разви и друг, по ирония пак свързан с УНСС. Сдружение на майките срещу насилието поиска прекратяване на срамната рентиерска дейност на ректорите на държавни университети в Студентски град, където има над 200 заведения. От тях 44 са дадени под наем за нощни клубове, като рекордьор в рентиерството е тъкмо иконимичестият вуз. \"Най-фрапиращият случай е с бившия Студентски стол № 33, който с благословията на ректора на УНСС е даден за лъскава чалготека\", а от това излиза, че за да си докарват ректорите като проф. Стати Статев стабилни приходи от наеми, имоти за учебно-образователна дейност се отдават за кръчми и барове. В същото време се строи нов учебен корпус, но парите явно не отиват за довършването му, а някъде другаде – красноречиво доказателство най-малкото за некадърност да бъдат управлявани. От икономисти, забележете, при това хабилитирани, което навежда на мисълта, че те за нищо не стават и енергично трябва да преустановят преподавателските си занимания. Ако пък говорим за обратното, т.е. че са за целите на собственото си обогатяване, значи същата тази държава следва да ги плесне през ръцете и да им поиска сметка. Нещо, което очевидно няма как да стане при наличието на поласкан от академичните почести премиер, а с такива ръководството на УНСС съвсем умишлено си е постлало. И без да са доктори по психология, там отдавна са намерили цаката на нарциса Борисов, а той отдавна е намерил цаката как да управлява личния си дневен ред с обществен ресурс, тъй че се е получил идеален синхрон. За подобно откритие, между другото, американският икономист Ричард Талер беше удостоен с Hoбeлoвaтa нaгpaдa зa иĸoнoмиĸa зa 2017 г. Стигайки до извода, че \"пocлeдицитe oт oгpaничeнaтa paциoнaлнocт, coциaлнитe пpeдпoчитaния и липcaтa нa caмoĸoнтpoл cиcтeмaтичнo зacягaт индивидyaлнитe peшeния, ĸaĸтo и peзyлтaтитe oт пaзapa\", той всъщност изгpaди мocт мeждy иĸoнoмичecĸия и пcиxoлoгичecĸия aнaлиз. Въпрос на време е, следователно, Борисов да бъде изстрелян към висините на Нобел като живото доказателство как под вещото му ръководство държава с твърде лоши икономически показатели все още успява да мърда. То тайната за нас не е никаква тайна, но на онези светила от Стокхолм ще им бъде интересно по какъв хитроумен начин едни данъкоплатци оцеляват въпреки невежеството и безспирното им ограбване, винаги на ръба на фалита. И ще ръкопляскат, дума да няма, а ние да сме живи и здрави – все някога лауреатът и нас ще ни довърши", "date": "2019.05.03", "title": "Да сме живи и здрави, че да плащаме"}
{"url": "https://www.dnevnik.bg/bulgaria/2019/05/03/3413494_bulgariia_e_na_poslednite_mesta_v_es_po_privlecheno/", "text": "България е сред страните в Европейския съюз (ЕС) с най-малко проекти и грантово финансиране по програмата за научни изследвания и иновации \"Хоризонт 2020\". Към края на март т.г. 234 български организации, които участват в 504 проектни консорциума, са успели да привлекат малко над 76.5 млн. евро чисто финансиране. Това е под 0.1% от целия бюджет на рамковата програма, който е 79 млрд. евро. Това отрежда на България 24-о място от 28 страни в ЕС, като след нас остават Литва, Латвия, Хърватия и Малта, сочат данните на Министерството на образованието и науката (МОН). Предстои страната ни да усвои още 17 млн. евро от програмата. България е привлякла най-много средства за сигурна, чиста и ефективна енергия - 13.5 млн. евро, за проекти в сферата на информационните и комуникационните технологии - 7.1 млн евро, и по програмата за подпомагане на млади учени и изследователи \"Мария Склодовска-Кюри\" - 6.1 млн. евро. Има и грантове за бъдещи навлизащи технологии, нанотехнологии, екология, храни, транспорт, ядрени изследвания и др. Малко бизнес  Любопитен факт е, че бенефициенти на проектите са не само научни организации и висши учебни заведения, но и фирми. На челните места по най-много привлечени средства освен Софийският университет \"Св. Климент Охридски\", Техническият университет - София, институти на Българската академия на науката (БАН) са и две компании - българската фирма за семантичен софтуер \"Онтотекст\" АД и издателството \"Пенсофт\" ЕООД, както и Столичната община. СУ \"Св. Климент Охридски\" е на първо място по участие в проектни консорциуми - участва в 23. Сред публичните научни организации най-големите бенефициенти са Институтът по механика, Институтът за изследване на обществата и знанието и Институтът по информационни и комуникационни технологии на БАН. А сред частните - Фондация \"Приложни изследвания и комуникации\" и Център за изследване на демокрацията в София. Според данните на МОН 43% от парите са усвоени от научни организации, 15.5% - от висшите училища, а 27% - от бизнеса. И малко изследвания  \"Програмата \"Хоризонт 2020\" финансира три вида дейности - изследователски, иновативни и координационни. Голямата част от проектите на българските организации са свързани с координационни дейности, за които има възможност за единично участие. За останалите се изисква консорциум от минимум три юридически лица от три страни\", обясни пред \"Дневник\" Димитър Асенов от дирекция \"Наука\" в МОН. Според него имало \"една бяла лястовица\" - българска частна научна организация оглавявала консорциум от 10 партньора от Великобритания, Франция и Германия, който работи по проект в сферата на \"Здраве, демографски промени и благосъстояние\". \"Притесняващо е, че едва 19 от общо 37 държавни висши училища изпълняват проекти в рамковата програма. Следва да си зададем въпрос какви са очакванията на обществото към другите университети - само да бъдат висши училища, които получават субсидия от държавата, или да бъдат институции, в които да се прави наука? Ако е второто, следва да ги виждаме в програмата, да съумеят да участват\", смята Димитър Асенов. Според него няма нищо по-естествено от това всяка държава да направи така, че колкото се може повече пари по програма \"Хоризонт 2020\" да дойдат в съответната страна. Какво предстои  По програма \"Хоризонт 2020\" до лятото на т.г. предстои да бъдат отворени 335 конкурсни сесии за 20 млрд. евро. Според МОН България все още има възможност за пробив и да завърши с колкото се може повече усвоени средства периода. Наследник на програмата ще е \"Хоризонт Европа\". \"Програмата \"Хоризонт Европа\" няма да се различава коренно, но преговорите продължават. Планираният бюджет е 100 млрд. евро, от които 94 за научни изследвания. очаква се над 10 млрд. да бъдат за революционни иновации\", обясни пред \"Дневник\" Владимир Манолов от дирекция \"Наука\" в МОН. По думите му сферите на финансиране ще бъдат същите - здравеопазване, енергетика, климат, храни и дигитална индустрия. За първи път ще има ясно описани области за интервенция в новата програма, както и ще се кандидатства по клъстери. Очаква се да има и нов инструмент - Европейски съвет по иновациите.", "date": "2019.05.03", "title": "България не успява да привлече финансиране за наука"}
{"url": "https://www.dnevnik.bg/evropa/regioni/2019/05/03/3421251_kak_burgas_modernizira_gradskiia_si_transport/", "text": "Всеки трети бургазлия поне веднъж на ден използва градския транспорт. За живеещите в краен квартал, като \"Меден рудник\" например, съвсем не е без значение как ще се придвижат до работното си място или до центъра на града. За да стане градския транспорт в Бургас по-удобен за хората, още през 2010 г. общината започва пълни промени в неговата организация. Точно по това време Бургас е избран за пилотен град, в който да стартира европейския проект \"Интегриран градски транспорт\" по ОП \"Регионално развитие\", разказва \"Капитал\". През деветте години от старта на реализацията му в модернизирането на бургаския транспорт са инвестирани 131 млн. 181 хил. лв, като 71% от финансирането е от европейските фондове, 12.5% е националното участие и 16.5% от тази сума е финансово участие на Община Бургас. Бенефициент по проекта е Община Бургас. Закупени са изцяло нови автобуси с всички необходими удобства, включително камери за видеонаблюдение. Изцяло променена е транспортната схема на града, съпътстващата инфраструктура, изградени са велоалеи, изцяло е ремонтирана сградата на общинската фирма–превозвач \"Бургасбус\". Напълно обновена е бургаската автогара, която вече предлага комфортни условия на шофьорите и останалите служители. Градският транспорт се управлява от комплексна електронна система, въведени са електронни карти за пътуване, изградени са нови спирки. Създадено е общинско предприятие, което следи трафика в Бургас и предотвратява възможните инциденти и задръствания по линиите на градския транспорт. Днес опитът на бургазлии по реализацията на проекта \"Интегриран градски транспорт\" се ползва като пример в останалите големи областни градове, които тръгват по същия път или вече са изминали част от пътя към промяната. Началото \"Бургасбус\" е общинска фирма, която обслужва както вътрешноградския транспорт на Бургас, така и няколко междуселищни линии. В нея работят 830 души. Фирмата държи всички линии на територията на община Бургас – градска и общинска, и превоза до няколко съседни общини – Айтос, Поморие, Камено и Созопол. Дружеството има над 20-годишен опит в обслужването на граждани с ограничена мобилност. Заедно с Община Бургас е развита услугата \"Позвъни и се вози!\", при която граждани с двигателни проблеми могат да направят своите заявки за превоз \"ат врятя – до врата\" на територията на цялата община на цената на 1 билет. Това звено разполага със 7 специализирани микробуса и диспечерски пункт за приемане на заявки. Според директора на \"Бургасбус\" – инж. Петко Драгнев, основното предимство фирмата-превозвач да е общинска, е отговорността, която носи общинската власт за всички граждани, живеещи на нейна територия. Основаната задача на ръководството на \"Бургасбус\" пък е да намери баланса между социалните ангажименти на обществения транспорт и финансовите параметри, за да не допуска лоши финансови резултати за сметка на социалните придобивки. А такива случаи в историята на фирмата не липсват. До 2000 г. финансовото положение на \"Бургасбус\" е доста тежко. Предприятието потъва с 1,2 млн. задължения от неплатен ДДС и осигуровки. По онова време община Бургас трудно намира баланса между социалните придобивки на гражданите и чисто търговската страна на дейността. \"През 2000 г. назначихме кондуктори в автобусите и успяхме да изчистим задълженията към държавата. Започнахме поетапно да обновяваме парка си. От 60 увеличихме кондукторите на 200 и благодарение на тази мярка приходите ни нараснаха многократно. За 1.5 г. изчистихме задълженията на \"Бургасбус\" към държавата и започнахме да отделяме пари за обновяване на автопарка\", припомня инж. Драгнев. През 2008 г. \"Бургасбус\" закупува първите 10 нови автобуса със собствени средства. Тогава Jaspers (организацията за партньорство между Европейската комисия, Европейската инвестиционна банка и Европейската банка за възстановяване и развитие) минава през всички големи градове в страната и обследва организацията на работа в транспортните фирми. Избира Община Бургас за проекта, защото смята, че там проблемите в общинския транспорт се назовават ясно, не се прикриват. По онова време в Бургас работят още две фирми, които обслужват градския транспорт. За финансиране с европейски средства обаче е избрано общинското дружество. Проектът Днес \"Бургасбус\" обслужва 19 градски линии, включително и две тролейбусни, поддържа 8 линии до съседните села – Българово, Драганово, Маринка и други. Общинската фирма разполага с 22 тролейбуса, 28 съчленени автобуса на дизелово гориво (Евро 5), 7 съчленени дизелови автобуса (Евро 6), 49 автобуса на метан и допълнително 14 маршрутки. Отделно обслужва и няколко междуградски линии. Има договори за специализиран превоз на служители на редица фирми от областта - \"Промет Стиил\", Военноморска база \"Атия\", летище Бургас, пристанище Бургас. \"Стремим се дейността ни да е максимално разнообразна, за да сведем до минимум риска\", казва Драгнев. \"Проектът за \"Интегриран градски транспорт\" промени всичко, само хората в Бургас останаха същите, но започнаха да ползват транспортна услуга от съвсем ново качество\", казва Драгнев. Проектът внедрява изцяло нова концепция за начина, по който работи градския транспорт в Бургас. Той обхваща обновление на целия автобусен парк (плюс тролейбусния парк по отделен проект), новопостроена или подновена транспортна инфраструктура на града, въвеждане на електронно таксуване, информация в реално време по спирките и в автобусите, дейности по управление на трафика и още елементи. Проектът минава през няколко основни направления : закупуване на нови превозни средства, реконструкция и на места изграждане на напълно нова транспортна инфраструктура в Бургас, въвеждане на електронизация, включваща както управление на транспортните потоци, така и електронна билетна система. Закупените по проекта 22 нови дизелови съчленени автобуса EURO 6 и 39 автобуса на метаново гориво имат съществен принос , както за подобряване на качеството на транспортните услуги, така и за качеството на въздуха в морския град. Инвестираните средства в първия етап на проекта са в размер на 30 млн. 169 хил.лева. Всъщност автобусният парк на Бургас вече е изцяло обновен, защото общината получава и 22 нови тролейбуса по ОП \"Околна среда\". По програмата \"Околна среда\" са доставени общо 100 нови тролейбуса в България, като те се разпределят между Бургас, Стара Загора, Плевен и Варна. Следващият етап от проекта \"Интегриран градски транспорт\" в Бургас е свързан с направата на транспортна инфраструктура, съответстваща на модернизирането на обществения транспорт. Съществена част от този етап е изграждането на бърза автобусна линия, която преминава през централната градска част на Бургас от южния комплекс \"Меден рудник\" до двата северни комплекса – \"Славейков\" и \"Изгрев\". В града са изградени нови булеварди. Направено е съществено подобрение на уличната мрежа в комплексите \"Меден рудник\", \"Изгрев\", както и в центъра на града. Изгражда се автогара Юг, обновена е и част от бул. \"Сан Стефано\". В центъра на Бургас се приема единственото по рода си решение в страната за създаване на улица, която да бъде използвана само за превозни средства на градския транспорт. Това дава възможност за бързина в обслужването по основната градска линия. Самият терминал Юг е изпълнен по модерен начин като интермодален транспортен възел, където се срещат жп, автобусен, междуселищен и морски транспорт. Оттам тръгва и линията, която свързва града с летище Бургас. В центъра на Бургас вече преминава само бързата транспортна линия и тролейбусният транспорт. За служителите в градския транспорт е от съществено значение благоустрояването на автобусното депо, направено във втория етап на проекта. Закупената нова техника на обслужване, изградените в депото нови дизелова и метанстанция за обслужване на автобусите са от съществено значение за създаване на всички съвременни условия за работа. Последният етап от работата по проекта е свързан с дейностите по електронизация, които включват както контрола и управлението на транспорта в града, така и създаване на електронна билетна система. С една електронна карта пътникът може да пътува по всички линии, след като зареди определен брой пътувания. Най-изгоден е пакет с 50 пътувания, при който цената на пътуването е 1.20 лв. При 30 пътувания цената става 1,25 лв., а при закупуване на билет от автобуса – 1,50 лв. Всеки електронен билет е \"времеви\", т.е. с един билет пътникът в Бургас може да се прехвърля от една на друга линия в рамките на 45 минути. Достъпът за пътуване до всички линии и \"времевият\" електронен билет са главните характеристики на новата система за електронно таксуване. В резултат на проекта са изградени и два центъра за контрол и управление – един към община Бургас и втори - към общинския превозвач \"Бургасбус\" за диспечерски нужди. Така на практика може да бъде проследявано местонахождението на всеки автобус, а гражданите получават онлайн информация за движението на превозните средства. Трудности  Модернизацията на градския транспорт дава възможност на бургазлии бързо, лесно, удобно и сигурно да стигнат до всяка точна на града. Резултатите по проекта имат положителен ефект и върху бизнеса в морския град, тъй като работниците и служителите стигат бързо и удобно до работното си място. Ръководството на \"Бургасбус\" се сблъсква и с доста трудности по проекта, свързани с промяната на навиците на хората при ползване на градския транспорт. Трудностите са свързани най-вече с промяната на транспортната схема на града. Хората трудно свикват с комбинирането в едно на две от най-важните автобусни линии и създаването на бързата линия. Днес обаче всички признават, че направените промени осигуряват по-голям комфорт и удобство. Финансово състояние След 2000 година финансовите проблеми на \"Бургасбус\" остават в историята – до 2017 г., когато фирмата отново излиза \"на червено\" с 4 млн. загуба, поради ситуацията и стреса при въвеждането на новата транспортна схема. \"Предприехме много допълнителни мерки наведнъж, а хората не бяха свикнали с промените. Имахме по 20 жалби на ден, а в момента нямаме нито една\", казва инж. Драгнев. 2018 година отново приключва със загуба - от 500 000 лева, заради инвестициите в нови автобуси. Общинската фирма залага в плана си средства за закупуване на бордово оборудване за всички нови автобуси, които не са придобити по проект \"Интегриран градски транспорт\". В тези условия, след 2016 г., дружеството със собствени средства продължава обновлението на парка, като закупува на лизинг нови 7 съчленени автобуси \"Соларис Метростайл\", както и 6 мини- и мидибусове \"Карсан\", 5 броя \"Исузу\" и 3 - \"Карсан Атак\". \"Днес Бургас разполага с най-модерното оборудване в градския транспорт в цялата страна\", посочват от ръководството на \"Бургасбус\". Оборотът на дружеството за 2018 г. бележи ръст от 3 млн. лева спрямо предходната година. Очакванията са през 2019 г. дружеството да излезе на печалба. Всички усилия на екипа на \"Бургасбус\" са насочени към подобряване на предлаганата транспортна услуга на жителите и гостите на града. Положителното в примера на Бургас – това са съвместните усилия на общинският превозвач и Община Бургас, насочени към цялостно модернизиране на обществения транспорт, казват от общинското ръководство на Бургас и фирмата превозвач. В условията на сложна динамика на икономическата среда тези общи усилия дават възможности за постигане на желаните резултати.", "date": "2019.05.03", "title": "Как Бургас модернизира градския си транспорт"}
{"url": "https://www.dnevnik.bg/sviat/2019/05/03/3427905_bogat_nepredskazuem_i_zapalen_po_aviaciiata_-_koi_e/", "text": "Владетел, водещ бурен частен живот, той си пада по развлеченията и е запален по авиацията. Същевременно обаче този монарх е обигран тактик и отличен познавач на въоръжените сили. Маха Ваджиралонгкорн, чиято коронация предстои в събота, е смятан за непредсказуем и поддържа мистерията около себе си. Зад стените на кралската резиденция главата му ще бъде поръсена със светена вода и надарен вече с върховната власт, той ще заеме мястото си в тронната зала под девететажния бял балдахин, символизиращ свещеното кралско величие, а после сам ще си сложи \"Великата корона на победата\", изработена от над седем килограма злато и инкрустирана с диаманти. Три дни преди тази грандиозна церемония Маха Ваджиралонгкорн, разведен три пъти,  обяви за всеобща изненада , че се е оженил отново и съпругата му, негова дългогодишна приятелка, някогашна стюардеса, става вече кралица Сутхида. Единствен наследник от мъжки пол на крал Пумипон Адулядет, починал през 2016 г., Маха Ваджиралонгкорн се готви от малък да заеме престола. \"Аз съм принц от първия миг на живота си. Една риба трудно ще обясни какво е да си риба, една птица - какво е да си птица\", разкри той пред Би Би Си през 1979 г. в едно от редките си интервюта. Дни преди коронацията придворният астролог Чатчай Пингерн му изготви хороскоп в храма на Изумрудения Буда в Банкок. Но предсказанията ще останат тайна за вечни времена, защото всичко, свързано с монарха, е табу. И тежко на дръзналия да го наруши, защото посегателствата срещу кралската особа се наказват тук с години затвор. От възкачването си на трона 66-годишният днес Маха Ваджиралонгкорн изобщо не е променил своите навици. Той се появява твърде рядко пред публика за разлика от баща си, който обикаляше безспир провинциите на кралството, а годишните му обръщения, излъчвани по телевизията, бяха очаквани и грижливо анализирани политически събития. Един от най-богатите монарси на планетата, Маха Ваджиралонгкорн обаче прекарва много време в Германия, където притежава няколко резиденции и откъдето често излита, пилотирайки сам своя \"Боинг-737\". \"Това е начин да се измъкнеш от оковите на протокола в Тайланд\", коментира Софи Боасо дю Роше, експерт от Френския институт за международни отношения. \"Непримирим\" Честите му отсъствия не му пречат да бъде погълнат от проблемите на кралството, което дълбоко реформира от 2016 г. насам - наложи да бъдат премахнати ред конституционни ограничения на властта му и си осигури пряк контрол върху кралските финанси. \"Той се намесва и в политиката далеч по-директно от баща си\", посочва Йожени Мерио, специалистка по тайландските политически нрави, която вижда в него \"непримирим политик\". Монархът  наложи например вето върху кандидатурата на сестра си  за премиер, предложена от партия, опозиционна спрямо хунтата - завоалирана подкрепа за генералите, застанали начело на страната през 2014 г. Маха Ваджиралонгкорн поддържа особено тесни връзки с армията. След завършване на средното си образование бъдещият монарх следва в австралийската военна академия в Дънтрун, пилотира хеликоптери и изтребители и в знак на почит е произведен в генералски чин. \"Не е импулсивна натура, но понякога става избухлив, трудно понася да му противоречат\", изтъква пожелал анонимност тайландски бизнесмен, работил за двореца. \"Трудно е да го опишеш. Доста е потаен, държи се на разстояние - това понякога дразни\", добавя той. Чуждестранните медии описват надълго и нашироко предполагаемите му лудории. Германското сп. \"Билд\" например помести неведнъж снимки, показващи го с твърде неофициално облекло. Третата му съпруга Шриразми, за която тайно се ожени през 2001 г., бе лишена от кралската си титла през 2014 г. Оттогава мнозина роднини на тази жена от простолюдието се озоваха зад решетките за посегателство срещу кралската особа. Монархът има седем деца, но не признава четирима от синовете си. Затова първи в редицата наследници на престола днес е 14-годишният син на Шриразми - Дипангкорн Расмиджоти. /БТА", "date": "2019.05.03", "title": "Богат, непредсказуем и запален по авиацията - кой е новият крал на Тайланд"}
{"url": "https://www.dnevnik.bg/sport/2019/05/03/3423312_matju_van_der_pul_-_talantut_ot_drugo_izmerenie_koito/", "text": "Видяхме раждането на една нова звезда. Това момче е специално и в следващите години ще чуваме все повече за него\". Така колоездачната легенда Еди Меркс коментира невероятния Матьо ван дер Пул – най-горещото име в спорта през пролетта на 2019 г. Холандският суперталант засенчи дългогодишните звезди в колоезденето Петер Саган, Алехандро Валверде и Крис Фрум през пролетта, след като постигна шест победи. Сама по себе си цифрата не е впечатляваща, след като на тази фаза от сезона има колоездачи достигнали вече и двуцифрен брой победи. Никой обаче не го направи по начина, по който го постигна Ван дер Пул. 24-годишният холандец спечели много различни надпревари – масови спринтове в Обиколката на Анталия и пистата \"Сарт\", спринтове в малки групи в Dwars door Vlaanderen и Стрелата на Брабантия, самостоятелно откъсване в GP \"Денен\" и най-впечатляващата от всички – застигане в последните метри на фаворитите в \"Амстел голд\". Представянето на 24-годишния колоездач бързо му спечели прозвището най-големия талант, появявал се някога в спорта. Какво обаче прави Матю ван дер Пул толкова специален? Шампион в три различни дисциплини Може ли един колоездач да бъде едновременно шампион в три коренно различни дисциплини? За Ван дер Пул това не е проблем, след като той е шампион на своята родина в шосейното колоездене, колокроса и маунтинбайка. Всяка една от дисциплините почти няма общо с другата, освен че се изисква голяма издръжливост, но съвсем различни технически умения. Целта на Ван дер Пул е не само да носи шампионското трико на Холандия в тези дисциплини, но и да го комбинира с това на световен шампион. В колокроса той вече държи едновременно световната и европейската титла, а през лятото ще участва и на световното по маунтинбайк в Канада, където е сред големите фаворити. Световното на шосе е през септември в Йоркшир, а Ван дер Пул вече доказа, че за него няма невъзможни неща. Невероятният възход на холандеца в шосето започна преди по-малко от година. През юли Ван дер Пул спечели националната титла на Холандия в един от първите си шосейни стартове за сезона. Само месец по-късно стана втори на европейското първенство в Глазгоу в общия старт. И преди това холандецът имаше победи в шосето (пет през 2017 г.), но в по-малки състезания. Преди година обаче той доказа, че може не само да спори с най-добрите, но и да ги побеждава. От началото на 2019 г. Ван дер Пул се оформи като един от най-добрите класици (състезатели в еднодневните надпревари, наречени класики). Освен шестте си победи той записа впечатляващи четвърти места в две от най-трудните еднодневни състезания – Гент-Вевелгем (250 км) и Обиколката на Фландрия. Във Фландрия холандецът падна тежко, но се качи обратно на велосипеда, за да догони групата и да спринтира на финала. \"Ако не беше паднал най-вероятно щеше да спечели, защото беше много по-силен от останалите. Той е невероятен талант, който тепърва ще се развива\", каза след надпреварата трикратният шампион Йохан Музеув, наричан неслучайно Лъва на Фландрия. В едва 15 състезателни дни на шосето през 2019 г. Ван дер Пул постигна 6 победи и две четвърти места. След успеха си в \"Амстел голд\" дори и той не вярваше какво е направил. Холандецът атакува около 50 км преди финала, но беше застигнат, а след това не успя да последва атаката на двамата големи фаворити Жулиан Алафилип и Якоб Фулсанг. Когато победата изглеждаше вързана в кърпа на един от двамата Ван дер Пул ги застигна на финалната линия и ги изпревари, за да триумфира в родината си с трикото на холандски шампион. \"Супер е, че победих. Много е специално за мен, но сега изобщо няма да почивам. Имам да тренирам за световното по маунтинбайк\", каза холандеца след победата си в Амстел и изуми за пореден път хората. Роден победител В колоезденето да си наследник на велики колоездачи невинаги ти гарантира успехи. Такъв е случаят с Еди Меркс и неговият син Аксел, както и много други колоездачи. Но не и при Ван дер Пул. Той е син на бившия холандски шампион Адри ван дер Пул и внук на легендарния френски колоездач Раймон Пулидор, който е баща на неговата майка. В своята кариера бащата на Ван дер Пул печели 10 от най-престижните еднодневни състезания, а неговият син вече изравни две от постиженията му – той е шампион на родината си (31 г. след баща си) и спечели \"Амстел голд\" (29 г. след него на същата дата 21 април). \"Когато аз спечелих в \"Амстел голд\" пред мен също имаше двама колоездачи, подобно и на ситуацията през тази година. Но Матю е много по-силен колоездач, отколкото аз бях. Той ме изумява постоянно, независимо че знам неговите възможности и начина, по който тренира\", казва бащата на Ван дер Пул. Колоездачните гени се предават и по майчина линия, благодарение на дядото Раймон Пулидор. Французинът е известен като Шампиона на народа или Вечния втори, защото никога не печели Тур дьо Франс. Пулидор има три втори места и пет трети в 14 участия в Тура, от които 11 пъти е в първите 10. \"Преди няколко години говорих с баща му и стигнахме до заключението, че той може да бъде много успешен колоездач. Виждахме как се развива, колко е амбициран и отдаден на спорта. Той обича да се състезава, независимо дали на шосе или в колокроса. Винаги е бил натоварен с очаквания заради нас, но засега не виждам да му пречи\", казва легендарният французин спорил на шосето с величия като Меркс и Жак Анкетил. Братът на Ван дер Пул също е колоездач и негов съотборник в \"Корендон съркъс\". Давид ван дер Пул е с три години по-голям, но вече е в сянката на брат си. \"От малък е състезател и винаги иска да печели. Когато аз печелех състезание при младежите, той правеше всичко възможно да спечели следващото. Не умее да губи, независимо дали караме или играем монополи вкъщи. Това го прави специален. Има характер на голям шампион\". Според Меркс колоездачният свят още не е видял най-доброто от холандеца. \"Ако не се контузи той няма да се промени. В него е вроден този инстинкт да атакува и да е много агресивен на шоето, което е прекрасно. Все още е много млад и тепърва ще разбира много неща\". Какво е бъдещето пред Ван дер Пул След невероятното представяне на Ван дер Пул през пролетта той е и най-коментираното име, към което голям интерес има от водещите тимове в света. Холандецът е част от втородивизионния \"Корендон съркъс\", който участва в големите състезания с покана. Договорът на холандеца е до края на сезон 2022, а според неофициална информация получава между 1 и 1.5 милиона евро годишно. Приходите му са още по-големи, след като доминацията му в колокроса (спечели всички без две състезания в зимния сезон) му носи над 500 хиляди евро от наградни фондове. Белгийският отбор дължи всичките си успехи на шосето на Ван дер Пул, а сътрудничеството между двете страни се получава заради позволението той да комбинира сезона на шосе с колокроса и маунтинбайка. Такова е и желанието на производителя на велосипеди Canyon, който спонсорира Ван дер Пул. \"Отборът на \"Инеос\" трябва да направи всичко възможно, за да го привлече. Това е колоездач, който ще печели класики, но след години ще печели и големи обиколки\", каза шампионът от Тура Брадли Уигинс, вече в ролята си на експерт на \"Евроспорт\". Интересът към Ван дер Пул е голям и британският тим не е единственият заинтересован от услугите му. Вече се говори, че холандецът може да си спечели договор с възнаграждение между 3 и 5 милиона долара от някой от големите отбори. Белгийският тим \"Куикстеп\" също следи ситуацията, а според медиите босът Патрик Льофебър дори вече е провел преговори с бащата на Ван дер Пул. \"Имам договор с моя отбор до 2022 г. и другите ще трябва да почакат. Изобщо не мисля за това в момента. Не искам да се насочвам изцяло към шосето до 2020 г., защото гледам към олимпийски игри\", споделя холандецът. Следващата му голяма цел след световните първенства в маунтинбайка и на шосето са именно олимпийските игри в Токио през 2020г. Очаква се там Ван дер Пул да се състезава в маунтинбайка. Дотогава холандецът ще продължава да изумява с качествата си, а неговите съперници да се страхуват от него.", "date": "2019.05.03", "title": "Матю ван дер Пул - талантът от друго измерение, който променя колоезденето"}
{"url": "https://www.dnevnik.bg/na_put/2019/05/03/3421155_po_kakvo_se_poznava_dobriiat_bar/", "text": "Ако веднага те забележат и те попитат какво ще пиеш - това (за условията в България) вече показва, че явно влизаш в добър бар. Така Илия Зотков накратко отговаря на въпроса по какво се познава той. От 20 години е в професията, сега работи в The Cocktail bar - най-добрият бар на България за 2018 г. в   конкурса на списание \"Бакхус\" . Добавя обаче и качеството на използваните продукти и алкохол, както и уменията на барманите да се справят добре с рецептите, докато разменят по някоя дума с клиентите - също част от задълженията им. \"Хората търсят преживявания, защото във времена, когато са все по-самотни, виждат, че контактите в социалните мрежи не са реални, а баровете предлагат някаква социализация\", разказва той. Често клиентите са любопитни как се прави самият коктейл - застават на бара \"като на театър\". Не само според него добрите барове в България и в София са много малко. В същото време те не са в конкуренция помежду си, тъй като са с различни концепции. \"Проблемът на баровете в България е, че сме загубили нишката на този бизнес, механизмите, по които той се управлява. Имало е някаква система при соца, а после заведенията се държаха от хора, които никога не са влизали зад бара, и така 30 години. В момента във всеки бар има по един-двама души, които от ентусиазъм го теглят напред. Собствениците често не участват в мениджмънта\", описва ситуацията Зотков. Никой не мечтае като малък да стане барман, започваш случайно да работиш това - като нещо временно, например докато си студент. Впоследствие някои се запалват и остават в тази професия и се развиват в нея. Тя много дава, но и много взема. Самите напитки днес изискват много повече знания и умения, барманът вече не се държи като фокусник, който подхвърля чаши и бутилки, казва Зотков.  Науката вече е силно застъпена в барманството, обяснява той. Трябва да владееш боравене с пресни съставки, техники за извличане на аромати и вкусове, което не става само апаратура, но трябват и знания, разказва той. Обяснява, че колегите му заимстват много идеи от готвачите, \"защото нещата там са доста по-канализирани - имат кулинарни академии, а ние се учим от опита, от по-напредналите в професията\". Все пак отбелязва, че вече има варианти за обучение и в България - главно чрез участие в мастъркласове покрай конкурси като World class и други събития. Смята, че барът, в който работи, когато отваря врати през 2013 г., е първият изцяло концептуален бар, предлагащ коктейли, приготвени само от пресни съставки (а не готови сиропи) и качествен алкохол. \"Тогава нивото беше много ниско, нямаше толкова продукти, те влязоха със създаването и на други барове\", спомня си той. Вижда как само за няколко години се формира групата на хората, които излизат да пият коктейли така както ходят на ресторант, за да се хранят с вкусна храна. Кръгът се разширява все повече и повече. Коктейлната култура се разраства. Това е естествен ход на нещата, обяснява барманът. Смята, че това се дължи на тенденцията хората все повече да се грижат за здравето си и да преценяват \"какво слагат в устата си\". Според него принос имат и кулинарните предавания, които \"правят препратка към нашата работа и виждат, че в голяма степен са свързани, защото това е течна храна\". България може и да е изостанала доста в развитието на баровете и те далеч да не са още като втори дом за тях както е за много британци, но търсенето на коктейли не е по-различно от това навън.   (от английската дума за кисел) - комбинация от алкохол, кисела и сладка съставка, обяснява Илия Зотков. Казва, че това е съвсем логично, защото сладкото и киселото са най-харесваните вкусове. Киселото ни е заложено да го търсим, защото обичайно е източник на витамини, а сладкото - защото е източник на енергия. Горчивото инстинктивно се избягва, защото много естествено горчиви растения са в различна степен токсични, така че вкусът към горчивото се възпитава, обяснява барманът. Обичайно . В България хората все още не са готови да експериментират с нетрадиционни комбинации от съставки. Залага се на сигурното. Затова и ние създаваме напитки, които се харесват на клиентите, а не такива, които ни харесват на нас, за да си чешем егото, допълва той. Изпробването на нови рецепти минава през вкуса на най-близките клиенти, които обичат все пак да експериментират. Така се решава и дали коктейлът ще влезе в менюто. Лятото по традиция посетителите на бара - около 20% от които са постоянни клиенти, пият светли алкохоли със сезонни съставки, а зимата - отлежали алкохоли, брендита, които са \"по-сгряващи\". Напоследък много нашумял е коктейлът \"Негрони\". \"Както всеки път в България, нещата идват с 10 години закъснение\", коментира Илия. Обяснява, че това е \"напитката на готвачите и барманите\". Рецептата се създава преди около 20 години в САЩ – тя е много лесна, много вариативна, слагат се различни вкусове, нито силна, нито слаба. Горчивите нюанси направо те пристрастяват и като започнеш да пиеш този коктейл, все него пиеш, обяснява той. Смята, че това е по-късата и по-силна версия на аперол шприца.  Както може и да се предполага, в България основно се пият алкохолни коктейли. Безалкохолните са съвсем друг сегмент и са по-скоро алтернатива на \"скучните фрешове\", обяснява Зотков. Все пак подчертава, че когато няма алкохол в една напитка, е много по-трудно да балансираш вкусовете – както е по-сложно да направиш вкусно ястие без месо отколкото такова с месо.  \"Но все повече и у нас ще влиза тенденцията да се намалява алкохолният градус и да се пият по-дълги напитки с по-ниско алкохолно съдържание. Хората започват да пият по-малко за сметка на качеството. А и при коктейлите не консумираш алкохолни градуси, а вкусове и емоция\", анализира барманът. Допълва, че за вкуса значение имат дори музиката и светлината, които променят усещането за напитките.  По света баровете отдавна не са място просто за пиене, а успешно комбинират питиета с храна. Обичайно добрият бар не предлага шест страници ястия, а няколко внимателно подбрани блюда, които да се съчетават с широк кръг напитки. \"С коктейлите за разлика от виното и бирата има възможност много по-широка палитра от вкусове да се комбинират, но трябват едновременно много добър барман и готвач, които освен това да могат да работят добре заедно. Ако не успяват да съчетаят вкусовете, ще съсипят и двете неща. Сладък коктейл със сладка хапка не става\", обяснява Илия Зотков.", "date": "2019.05.03", "title": "По какво се познава добрият бар"}
{"url": "https://www.dnevnik.bg/bulgaria/2019/05/03/3428098_patrik_vial_edin_francuzin_s_misiia_v_bulgariia/", "text": "Той е роден в Бордо, Франция. Един житейски избор го отвежда в град Свищов. Изпратен е с мисия, на която посвещава вече 10 г. от живота си. 52-годишният отец Патрик Виал е енорийски свещеник, но за себе си казва, че преди всичко е монах от Конгрегацията на пасионистите. Приема Свещеническото звание през 2000 г. Образованието си получава в Англия, Шотландия, Ирландия, Франция и Италия. Пътува до още много места в Европа, където прекарва по 2-3 години на всяка мисия. Сега ръководи литургиите в храм \"Св. Св. Кирил и Методий\" в Свищов, организира посещения на възрастни и самотни хора в домовете им. Заедно с доброволци помага на многодетни семейства в затруднено положение, отделя време за занимания и образование на деца, останали без родители. \"Дойдох в България заради едно желание. Преди години исках да имам опит на мисия извън моята родина. Поисках да бъда изпратен или в светите земи в Йерусалим, Израел и Палестина, или в страна от Източна Европа\", разказва отец Виал. Малко по-късно му казват, че в България има нужда от мисионери и така пътят му го води в Свищов. Научава повече за България след падането на Берлинската стена \"След като падна Берлинската стена научих повече за България, Румъния и Източна Европа от мои приятели и познати, които бяха изпратени да помогнат на хората тук. Разказаха ми и ми показаха снимки и видео от домове за деца и хора в нужда. Поисках като монах и свещеник да имам опит в тези страни. Когато ми предложиха, казах, че съм готов\", спомня си енорийският свещеник. Пристига през юни 2009 г. и посвещава последните десет години на католическата общност в Свищов. Патрик Виал не съжалява за решението си, а междувременно организира поклонически пътувания до Лурд във Франция и Фатима в Потругалия. \"Мисията ми може да продължи и цял живот. Бил съм на други мисии както във Франция, така и в Глазгоу в Шотландия за по 2-3 г. Имал съм кратки мисии в Италия - в Рим и Римини. На семинари съм ходил в Испания, Полша, Германия и много други страни в Европа. Най-дългата мисия обаче е в България – вече 10 години. И по време на този юбилей папа Франциск ще дойде в България\", казва с усмивка Патрик Виал и брои дните до визитата. \"Доволен съм от този опит в България в тази малка църква и общност в Свищов, която е част от Никополската епархия в Северна България. Католиците в Свищов и областта не са малко. Градът е с около 15-20 хил. жители, а католиците са около 2000. Статистиката показва, че католиците в България са около 1% от целия народ\", казва Виал. Смята, че има късмет, защото общността е жива и вярващите са отдадени на работата си като доброволци в различни групи. \"Това не е възможно навсякъде. През седмиците около Великден бяхме в старчески дом, обикаляме по къщи на болни и възрастни хора от нашата общност\", споделя отец Виал. Посещава храм с православните християни на Великден Той смята, че не трябва да има разделение в религията. На Великден получил поздравления от православните свещеници, а седмица по-късно, когато самите те отбелязват Възкресение Христово, присъства на тържествена литургия в православен храм. \"Много се радвам, защото нямаме проблеми между нас и се разбираме и уважаваме\", разказва той. Съжалява за това, че Българската православна църква заяви, че  няма да участва в общо богослужение  с папа Франциск. \"Говори се за това посещение и той идва за нашата католическа общност, но и за всички българи. Поканата идва от държавно ниво. Може би заради историята и каноните няма да има възможност за общо богослужение - съжалявам за това заради всички българи. Бил съм в други държави, в които представители от всички религии се събират и са доволни от такава среща. Но Бог ни е дал свобода, а тази среща ще се случи по един или друг начин\", казва отец Виал. Папа Йоан Павел II е в сърцето на българите Той е убеден, че папа Йоан Павел II е в сърцето на българите, а с Франциск си приличат и общото е, че и двамата се стремят да са по-близо до хората. \"Папа Франциск също както Йоан Павел II, идва от страна, различна от Италия. Той е роден в Аржентина, бил е епископ в Буенос Айрес, а преди това е монах от йезуитите. Заради това със сигурност опитът му на свещеник, монах и после епископ му дава този широк поглед за живота и разбирането накъде върви този свят\", смята Виал. Той разказва, че Буенос Айрес е голям град с много проблеми - бедността, мизерията в много квартали, наркотиците и алкохола. Франциск вижда всичко това и живее в тази среда. Заради това, според Виал, той стои по-близо до обикновените хора и би говорил с всички. \"При него има протокол, но не винаги. Той не се отказва от протокола. Ще го видим в София и в Раковски. Разбира се, там има задължителен протокол заради церемониите, а и мерките за сигурност. Но, ако има възможност, той ще се откаже от всичко това и ще се срещне с хора с проблеми, възрастни и деца\", убеден е енорийският свещеник. И добавя, че всичко това прави по-свободна цялата Римокатолическа църква. Ако има време и възможност би разговарял спокойно и човешки с папа Франциск по всякакви теми от живота. Вече се е срещал с папа Йоан Павел II. \"Спомням си, че по негово време бях семинарист. Казах му, че съм учил от него и документите, които излизат от него и от Ватикана. Но разговаряхме и като обикновени хора, които вървят заедно на една мисия\", споделя Виал. Аниматори разказват на децата за първото причастие Патрик Виал подготвя и свищовските католици за среща с папа Франциск. Те ще пътуват първо до София, а след това и до Раковски. Три деца от града ще получат първо причастие на  тържествената литургия в Раковски  с още около 200 други деца от цяла България. \"Подготвят се духовно. Мартин е на 15 г. и има желание да влезе в нашата църква, макар че семейството му не е от католическата църква. Памела и Николай са още деца, но също имат желание. Тайнствата на църквата са 7, а след кръщенето, което е едно и също за всички християни – следва първото причастие\", обяснява Патрик Виал. Аниматори, а и той самият, са разказали на децата от енорията какво представлява Пресвета Евхаристия, как се приема тялото Христово чрез първото причастие и каква е символната връзка между виното и кръвта. Децата са се изповядали и живеят с очакване за голямата литургия в Раковски. \"Моето първо причастие? Ура! Беше преди години\", връща се в спомените си отец Виал. \"Започнах вероучение и минах през тайнствата за миропомазване. След това известно време бях извън църквата, но вярата остана в живота ми. Спомням си първото причастие. Бяхме в други времена, в друга страна. Аз получих първо причастие с още 60 деца в Креон\", разказва спомените за родната си Франция Патрик Виал. Пасионистите в България Конгрегация на страстите на Исус Христос (лат. Congregatio Passionis Iesu Christi) или Конгрегацията на пасионистите е католическa религиознa институция, основана от Свети Павел от Кръста със специален акцент върху страстите на Исус Христос. Обществото има две основни цели - мисионерска работа и пълноценен живот, с опит да слея двете. Пасионистите по целия свят са 2109, а в България са 7. Единственият българин е Евгений Босилков. Първите мисионери са тръгнали от Рим през 1781г. Започнали своята работа в северната част на България, като преди всичко подпомагали българите с материални средства. Започнали строеж на църкви и енорийски домове. В град Русе изградили катедрала, посветена на Св. Павел от Кръста, както и голяма семинария. След това построили и два колежа - френски и английски. Апостолската им работа ставала все по-активна, но османското владичество и тоталитарния режим не позволявали дейността им. След 1990 г. сградите на пасионистите, които са били конфискувани, са им върнати, а освен това са изградили и новата църква в Свищов.", "date": "2019.05.03", "title": "Патрик Виал: Един французин с мисия в България"}
{"url": "https://www.dnevnik.bg/photos/2019/05/03/3425379_fotogaleriia_kandidatite_za_evrodeputati_na/", "text": "Европейските избори са на 26 май. \"Дневник\" представя кандидатите на партиите, които ще бъдат представени в Европейския парламент. Според последните социологически прогнози обединението на ДСБ. \"Да, България\" и \"Зелено Движение\" (доскоро партия \"Зелените\") има шансове да премине бариерата от 5,88% и да има евродепутат.", "date": "2019.05.03", "title": "Фотогалерия: Кандидатите за евродепутати на Демократична България"}
{"url": "https://www.dnevnik.bg/evropa/2019/05/03/3428210_ispaniia_otkaza_da_predade_opozicionera_leopoldo_lopes/", "text": "Испанското правителство заяви вчера, че \"в никакъв случай\" няма да предаде на венецуелските власти опозиционера Леополдо Лопес, който се укри в резиденцията на испанския посланик в Каракас и за когото има издадена заповед за арест, предаде \"Франс прес\". Мадрид \"не обмисля в никакъв случай да предаде Леополдо Лопес на венецуелските власти, нито да го изгони от резиденцията на посланика\", заяви в комюнике министерството на външните работи. Венецуелски съд издаде по-рано заповед за арест на опозиционния политик, защото е нарушил съдебна заповед от 2017 г. да остане под домашен арест. Лопес излезе от дома си в Каракас и се появи в сряда заедно с опозиционния водач Хуан Гуайдо на протест срещу президента Николас Мадуро. Междувременно венецуелският президент Николас Мадуро и ключови военни лидери демонстрираха единство в телевизионно предаване, желаейки да опровергаят твърденията на САЩ и местната опозиция, че висшето командване на въоръжените сили  е готово да се обърне срещу него , предаде \"Ройтерс\". В телевизионното обръщение, пуснато първо по социалните медии рано вчера сутринта, Мадуро бе заобиколен от военния министър Владимир Падрино и шефа на военните операции Ремигио Себалос. Само два дни след като опозиционният лидер Хуан Гуайдо призова военните да го подкрепят и да свалят Мадуро, президентът каза, че въоръжените сили са \"обединени, сплотени и подчинени на конституционния си мандат\". \"Не се опитвайте да ни подкупите с нечестни предложения, сякаш ние нямаме достойнство, - каза Падрино на свой ред, седейки рамо до рамо с Мадуро. - Тези, които се поддадоха и продадоха душите си, вече не са войници, те не могат да бъдат с нас.\" Много венецуелци откликнаха на призив на Гуайдо  да излязат на улиците  в сряда и да принудят Мадуро да се оттегли от властта. Но почти нямаше признаци за промяна в кризата, която все повече се превръща в политически задънена улица, отбелязва \"Ройтерс\". Представители на американското правителство казаха, че висшето военно командване води преговори с Върховния съд и с представители на Гуайдо за оттеглянето на Мадуро, което да включва гаранции, че членовете на въоръжените сили ще запазят службите си при преходно правителство. Според американския емисар за Венецуела Елиът Ейбрамс Мадуро няма доверие на висшите военни лидери. Призивите на Гуайдо доведоха до два дни масови улични протести, със стотици ранени и арестувани и с четирима загинали при опитите на силите за сигурност да потушат протестите, казаха правозащитни групи. /БТА", "date": "2019.05.03", "title": "Испания отказа да предаде опозиционера Леополдо Лопес на властите във Венецуела"}
{"url": "https://www.dnevnik.bg/kultura/2019/05/03/3425740_estefaniia_fadul_rejisyorka_vijdam_kak_pred_ochite_mi/", "text": "Американо-колумбийската режисьорка Естефания Фадул и драматурга Стефан Иванов отправят предупреждение да не се поддаваме на популизма с пиесата \"Същият ден\", едно от новите заглавия в програмата на театрална работилница \"Сфумато\". Следващата възможност да гледате пиесата е на 21 май. Дистопичната история се развива \"30 години след 1989\" и рисува алтернативно настояще, в което репресивен режим е изострил конфликтите в България до краен предел. В духа на абсурдизма, актрисите Августина-Калина Петкова и Надя Керанова играят дядо и внук, които пътуват по плавателен канал между София и Черно море (препратка към незавършения \"Софийски плавателен канал\" от 50-те години на ХХ век). От разговорите им разбираме какво се е случило през последните години, но и долавяме едно назряващо чувство на вина - по един или друг начин, те също са част от системата. Но както Естефания казва, не трябва да ги съдим, а да ги изслушаме. \"Същият ден\" е нетипичен случай не само заради сюжета си. Тя направи българската си премиера по-рано тази година в \"Сфумато\", след като Стефан Иванов, също така поет и журналист, първо я постави в Ню Йорк в рамките на артистична разменна програма. За младата режисьорка Естефания Фадул това е първи текст, който тя поставя на чужд за нея език. Тя отговаря на въпросите на \"Дневник\" малко след премиерата на най-новото си представление в Ню Орлиънс. \" - Като с всяко ново място, едно от най-приятните неща в процеса е да се потопиш в неизвестното. Това, което ти е непознато, да ти стане познато. Направих много проучвания по отношение на българската история и политика. Стефан Иванов ми беше толкова отполза в процеса. Помогна ми и седмицата, която прекарах в София по време на първото ми посещение през есента на миналата година. Трябваше да постигна точно определен баланс - да намеря приликите със аналози от моя житейски опит, но същевременно без да правя неоснователни предположения за ситуацията в България. Намерих пътя си към текста заради целия аналог с политическия климат в САЩ през последните няколко години. С актьорите говорихме много на тази тема. Тази пиеса е за властта и как страхът и ксенофобията са манипулирани от политиците и правителствата, за да насъскат обществото към \"другия\" и насред агресията да ги ограби от правата им. Не е тайна как това се случва през определено време в историята. Виждам как пред очите ми репресията става реалност в САЩ. - Имаше такива, но от друга страна не познавам друг репетиционен процес, освен този, в който аз участвах. Обикновено давам на актьорите доста свобода за импровизация, тъй като обичам да изваждам инстинктите им наяве, а после да ги рамкирам в хода на работа и така да остане есенцията. Доколкото разбрах в България работата с тях е обикновено по-йерархична. Актрисите в пиесата даваха напълно всичко от себе си и се потопиха напълно в процеса. - Старая се да съм максимално любопитна към всичко, но със сигурност има определени теми, които ме вълнуват по-силно. Харесва ми да изследвам тези въпроси, които са свързани със собствения етап от живота ми, проблемите и разговорите, които са актуални в днешно време. Сред тях са въпросите за идентичността, културата, темите, в които жените са в центъра и имат триизмерни, сложни роли. Бих искала работя повече в посока на въпросите, които задава социо-политическия контекст около нас, с драматурзи, чиято перспектива към света досега не е била достатъчно добре представена пред по-широка публика.", "date": "2019.05.03", "title": "Естефания Фадул, режисьор: Виждам как пред очите ми репресията става реалност"}
{"url": "https://www.dnevnik.bg/sviat/2019/05/03/3428212_demokrati_obviniha_glavniia_prokuror_na_sasht_che_e/", "text": "Председателят на камарата на представителите на американския Конгрес Нанси Пелоси заяви, че министърът на правосъдието и главен прокурор Уилям Бар е извършил престъпление като е излъгал пред Конгреса, предаде \"Асошиейтед прес\", цитирана от БТА. На пресконференция вчера Пелоси засили натиска върху Бар, който бойкотира изслушване в камарата, но няколко часа вчера свидетелства пред сенатска комисия за  доклада на специалния прокурор Робърт Мълър . Пелоси каза, че показанията на Бар пред Конгреса повдигат \"страхотно сериозни\" въпроси. Тя изтъкна, че \"главният прокурор на САЩ не казваше истината в Конгреса на САЩ. Това е престъпление\". Пелоси не уточни за кои показания говори, но демократите още миналия месец се захванаха с показанията на Бар, според които той изглежда не знаеше, че в екипа на Мълър са загрижени заради начина, по който е описал работата им. Бар каза в сряда, че отговорът му не е бил подвеждащ, защото е поддържал връзка най-вече с Мълър, а не с хора от екипа му и че загрижеността е била главно заради процедурата, а не по съдържанието. Според Пелоси отказите на изпълнителната власт да уважава призовките на комисията на камарата са нещо \"много, много сериозно\". Тя отбеляза, че пренебрегването на призовки от Конгреса е било един от пунктовете за импийчмънт срещу бившия президент Ричард Никсън. Няколко високопоставени демократи призоваха Бар да подаде оставка след казаното от него в сряда пред Сената за доклада на Мълър, предаде ДПА. Бар не се яви вчера пред камарата. Това разгневи демократите, които заявиха, че няма да се откажат от опитите той да бъде изслушан. Бар възрази на възможността да трябва да отговаря на въпроси на юристи, работещи към комисията, а не само на питания на законодателите. Председателят на юридическата комисия в камарата на представителите Джери Надлър обвини Бар, че се е отнесъл безотговорно, и заплаши да му бъде търсена сметка за неуважение. Надлър каза, че Бар е демонстрирал липса на \"прямота\" в показанията си пред други комисии - очевиден намек за появата му в сенатската юридическа комисия. Надлър заяви, че Бар не само е дал превратно тълкуване на изводите на специалния прокурор, но и се опитал да защити президента Доналд Тръмп при работата си с доклада. \"Той разочарова мъжете и жените от министерството на правосъдието като постави нуждите на президента над тези за справедливо правораздаване\", каза Надлър. По-рано тази седмица заместник главният прокурор и заместник-министър на правосъдието на САЩ Род Розенстайн, който наблюдаваше близо двегодишното разследване за  руска намеса в изборите в САЩ  през 2016 г., обяви,  че ще се оттегли  от поста на 11 май. Род Розенстайн назначи специалния прокурор Робърт Мюлър, който разследваше дали е имало сговор между предизборния  екип на Тръмп и Русия . Неговата оставка бе очаквана, след като Уилям Бар бе утвърден от Сената за министър на правосъдието и главен прокурор. Розенстайн имаше намерение да се оттегли в средата на март, но остана на поста, докато Мюлър приключи разследването за Русия. След като Мюлър предаде доклада за разследването си, Бар и Розенстайн стигнаха до заключението, че президентът Тръмп не е възпрепятствал правосъдието.", "date": "2019.05.03", "title": "Демократи обвиниха главния прокурор на САЩ, че е излъгал за доклада за намесата на Русия"}
{"url": "https://www.dnevnik.bg/sviat/2019/05/03/3428224_feisbuk_zalichi_profilite_na_niakolko_vliiatelni/", "text": "Американската компания \"Фейсбук\" премахна окончателно профилите в едноименната си социална мрежа и в \"Инстаграм\" на няколко крайнодесни личности, съобщи ДПА. Сред тях са конспиративният теоретик Алекс Джоунс, създател на сайта \"Инфоуорс\", лидерът на организацията \"Нация на исляма\" Луис Фарахан, известен с антисемитските си и хомофобски позиции, и крайнодесният коментатор Майло Янопулос. \"Фейсбук\" ще премахне всички страници, групи, акаунти и събития, свързани с тях, отбеляза \"Франс прес\". \"Винаги сме забранявали хора или организации, които насърчават насилието и омразата, независимо от идеологията\", каза говорител на компанията. Помолен да коментира заличаването си от социалните мрежи, Янопулос отговори лаконично с имейл: \"Вие сте следващите\", предаде \"Асошиейтед прес\". Джоунс реагира гневно във вчерашното си предаване, като заяви, че е жертва на \"рекет\" от \"картели\". \"Да се надяваме, че други видни консерватори ще се застъпят за мен, знаейки, че те ща са следващите, ако не окажем натиск на администрацията на Тръмп да предприеме действия\", написа радиоводещият Пол Джоузеф Уотсън, който също е засегнат от мярката.", "date": "2019.05.03", "title": "\"Фейсбук\" заличи профилите на няколко влиятелни крайнодесни личности"}
{"url": "https://www.dnevnik.bg/na_put/2019/05/03/3422017_fotogaleriia_iaponskiiat_muzei_koito_se_opitva_da/", "text": "В Йокохама, южно от Токио, компанията Akatsuki Inc. се опитва да промени негативния имидж на акото и да го превърне в нещо цветно и забавно с помощта на музей, който ще посреща посетители в продължение на четири месеца.", "date": "2019.05.03", "title": "Фотогалерия: Японският музей, който се опитва да изчисти имиджа на... акото"}
{"url": "https://www.dnevnik.bg/evropa/2019/05/03/3428226_pilotite_na_skandinavskata_aviokompaniia_sas_obiaviha/", "text": "Пилотите от скандинавската авиокомпания САС (SAS) обявиха снощи, че слагат край на  едноседмичната си стачка , засегнала около 4 хил. полета и 380 хил. пътници, предаде \"Франс прес\". \"Пилотите от САС постигнаха споразумение с ръководството за подписването на нов колективен трудов договор\", заяви шведската асоциация на пилотите в комюнике. Те ще получат 3.5-процентно увеличение на заплатите през 2019 г., още 3 на сто през 2020 г. и 4 процента през 2021 г. Полетите ще бъдат подновени възможно най-скоро, каза главният изпълнителен директор на компанията Рикард Густафсон на пресконференция в Стокхолм. Той обаче уточни, че е необходим поне един ден, считано от петък (днес) сутринта, за да се върне работата към нормалния ритъм. Около 1400 пилоти от Швеция, Дания и Норвегия стачкуваха от 26 април. Стачката коства до 6.5 милиона евро на ден на превозвача според анализатори.", "date": "2019.05.03", "title": "Пилотите на скандинавската авиокомпания САС обявиха край на стачката си"}
{"url": "https://www.dnevnik.bg/zelen/2019/05/03/3428167_evgeni_cavkov_istoriiata_e_osnova_za_ravnosmetka_i/", "text": "- Днес ние смятаме за \"рожден ден\" на държавната горска служба датата 5 юли 1879 г., когато е създаден самостоятелен сектор \"Надзор на лесовете\" към \"Отделението на държавните имоти и рудите\" при Министерството на финансите. Загрижеността за подобряване на състоянието на горите намираме и в тронното слово на княз Александър I при откриването на първото заседание на обикновеното Народно събрание през 1879 г. - сред 17 изброени законопроекта е обявен и \"законопроектът за отглеждането на горите, които сега така безмилостно се унищожават\". Музейната сбирка при Лесотехническия университет (ЛТУ) е създадена доста по-късно, през 1975 г., която е юбилейна – навършват се 50 години от създаване на висшето лесовъдско образование в България. Тогава се налага събирането и експонирането на много архивни материали – снимки и документи. За съжаление се оказва, че всичко е разхвърляно, трудно достъпно. Така възниква идеята за съхраняване на миналото на нашето горско стопанство  Инициаторът за създаването на музея е проф. Свилен Николов, който е и негов първи ръководител заедно с инж. Веселин Дочев. Какво представлява музейната сбирка днес? - За периода от създаването на сбирката до днес са събрани и систематизирани почти 1000 архива. Значителната част е наследство от упорития и ентусиазиран труд на първия уредник инж. Веселин Дочев. Повече от половината от архивите са на частни лица – документи, снимки, спомени, книги, ръкописи, отличия и т.н. Съхранени са материали на институции, горскостопански поделения, природозащитни организации. Особено ценни за нас са материалите за образованието по лесовъдство. - Като съдържание смея да твърдя, че музейната сбирка на ЛТУ ни връща много назад във времето – почти от създаването на горската служба в България. В сбирката се съхранява и първият закон за горите от 1884 г. Съхранява се голяма част от архивите на първите български лесовъди от края на 19-ти век – Стефан Дончов, Константин Байкушев, Стоян Брънчев, Йордан Митрев, Стефан Синивирски. Ценност представляват и материалите на проф. Тодор Димитров – първият български професор по лесовъдство, на инж. Димитър Загоров – началник на Отделението на горите, лова и рибарството. И още много други, чиито имена не е възможно да бъдат изброени, поради дългия списък. В сбирката се намира и планиметърът, с който френския лесовъд Феликс Вожли е нанасял поройните периметри в страната. Изключително богат е книжният фонд на музейната ни сбирка – едни от първите книги по лесовъдство, първите учебници по различните лесовъдски дисциплини, сборници, отпечатъци от статии, ръкописи. Един особен колорит от миналото внасят снимките и негативите от различно време и различните етапи в развитието на горския ни сектор. Не знам дали можете да си представите, че в края на 19-ти век нашите предшественици са носили фотоапаратите и няколко стъклени плаки с фоточувствителна емулсия, за да запечатат образа на току-що залесени от тях места – тези стъклени плаки се съхраняват при нас. - Погледът към горите, тяхното състояние и първоначални опити за внасяне на ред в тяхното използване, датира още от 1869 г., когато излизат \"Рапортите на горската мисия в Дунавския вилает\" и обявения веднага след това първия турски закон за горите от 1870 г. На практика с това се поставят икономическите основи на горското стопанство. За периодизацията на развитието на горското стопанство у нас може да има различни подходи, но най-общо се разглеждат три основни периода – 1) от Освобождението през 1878 г. до 1944 г. – османското владичество и капиталистическото общество; 2) 1944 г. до 1989 г. - обществената собственост на горите след национализацията през 1947 г. и 3) 1989 г. до днес - преход към пазарна икономика. Трябва да се отбележи, че в тези три периода се включва и времето на драматични промени в развитието на нашата страна през Първата и Втората световна война. Това неминуемо дава своето отражение и в развитието на горския отрасъл. Още в края на 19-и век, дори в народното събрание се забелязва една враждебност към лесовъдите, които се стремят да наложат определен ред в ползването на горите. Тогава Петко Каравелов и Петко Славейков защитават лесовъдите с думите, че \"не е умно ни най-малко да се отказва контролът над горите\". Много други важни моменти могат да се посочат от хронологията в развитието на горското стопанство. Първите залесявания в края на 19-и век край Кюстендил, Копривщица, Сопот, Стара Загора и Ловеч. През 1901 г. се създава първата държавна служба по лесоустройство, чийто приемник днес е \"Агролеспроект\". През 1905 г. се създава първото Бюро за укрепяване на пороите и залесяване в Казанлък, а до средата на 20-и век функционират повече от 40 секции, отговорни за овладяването на пороите в България. Година 1925 е записана със златни букви в нашата горска история, свързана с 3 значими събития – възникване на висшето лесовъдско образование у нас, учредяването на Празника на залесяването станал впоследствие Седмица на гората, която празнуваме и до днес и приемането на един от най-прогресивните закони за горите у нас (виж  тук ). Споменавайки за първите стъпки на висшето образование трябва да кажем, че то възниква като част от борбата с пороите и залесяването на опороените земи. Първият хабилитиран преподавател по лесовъдство, Тодор Димитров, е именно един от хората, които са изпратени във Франция (Нанси), за да усвои теорията практиката на укрепяването на пороите. Той пише и първите учебници по тези дисциплини – \"Частно лесовъдство\" и \"Укрепяване на пороите\". Паметно събитие е създаването на Съюза за защита на родната природа през 1928 г. по инициатива на Дружество на лесовъдите в България. Благодарение на прозорливостта на този първи природозащитен доброволен съюз (повече  тук ) са обявени и първите резервати у нас – Силкосия и Парангалица, както и първият парк на Балканския полуостров – народен парк \"Витоша\". - Да, такива послания от далечното минало наистина има. Средновековните пътешественици като Benedetto Ramberti (1534 г.), Иван Гундулич (около 1630 г.), Евлия Челеби (1653 г.) споделят, че са силно впечатлени от непроходимите гори в равнините. Те наричат гъстите дъбови гори с името \"Magna Silva Bulgarorum\"- Великата гора на българите. За съжаление днес само отделни малки по размер гори (кории) и единичните стари дървета напомнят за някогашното величие в миналото. По-голямата част от тези обширни в миналото гори са превърнати от човека в селскостопански площи. Но кое е довело да унищожаването на тези величествени гори не само у нас, но в целия Балкански полуостров? Няколко са основните причини: усилено сечене на горите за търговия и осигуряване на материал за корабостроенето на голямата военоморска сила на турската империя; добиване на големи количества на дърва за горене; производство на дървени въглища за железодобивната индустрия; умишлено причиняване на пожари за разширяване на пасища, отчасти и от каракачанското население; изкореняване на горска площ за земеделски площи. - Усилени залесявания? Не, според мен те са били важни и необходими! Това е бил животът на цяло поколение лесовъди! Нека погледнем южните склонове на Стара планина - Карлово, Калофер, Сопот, Казанлък, също така Кърджалийско, Трънско, Радомирско. Ерозията и пороите на оголените земи в България стават причина княз Фердинанд през 1902 г. да се обърне към министрите и народните представители: \"Господа, погледнете печалната картина що представляват нашите хубави гори! Безмилостното им опустошаване от ден на ден взима по-широки и по-ужасяващи размери. То застрашава да лиши народното богатство от една сигурна благодат, а пороите и оголените върхове захващат да превръщат най-красивите склонове и най-плодородните ни долини в безплодни пустини!\" За един период от малко повече от век са създадени над 18 млн. декара нови гори от които 7.8 млн. декара са с изключително противоерозионно значение. Това е зелена броня срещу жестоките порои - наводнения, които са взели дори човешки жертви. Над 600 000 куб. метра са построените тейнико-урепителни съоръжения, укротените поройни реки и водни течния са близо 2400. Не бива да забравяме тези природни стихии, но най-вече и това, че лесовъдът е застанал гордо срещу тях и със своя труд и лишения е успял да възстанови разрушената природа. Определено смятам, че горите днес са в много по-добро състояние. Нека не гледаме негативно към лесовъда – този мълчалив герой и творец, който е единствен, който не вижда плодовете на своите творби, защото гората е с дълъг жизнен цикъл, който не е измерим с човешкия живот, а с няколко такива. Но тя пък изисква да разбираш нейния език, който не е никак лесен, а напротив – изисква енциклопедични знания. Лесовъдите са тези, които разбират гората. Нека подадем ръка на лесовъд, а не само да го укоряваме и гледаме с недоверие. Винаги е имало и има изключително почтени и всеотдайни лесовъди. - Към 1934 година залесеността на България е 25 %. Статистиката сочи, че към днешна дата тя е 33 %, а за европейския съюз е 31 %. Не бих казал, че сечите днес са прекомерни. Смятам, че лесовъдите са си вършили и си вършат и сега професионално своите задължения. Използвам случая да споделя нещо пак от края на 19-и век. В Правилника за прилагане на Закона за горите от 1889 г. за първи път са изложени подробно въпросите за стопанисването на държавните и общинските гори. В този правилник има една забележка: \"..онова количество, което се сече ежегодно от всяка отделна гора трябва да съответства на средно-годишния прираст на експлоатируемата гора\". Това е и \"златното правило\" при ползването от горите. В този смисъл - колко сечем днес? Ако се сравни средният годишен прираст на горите в България с това, което се отсича действително, ще видим, че този сечта е под средния годишен прираст. Статистиката сочи, че от 1980 г. до днес действително отсечената дървесина е под предвиденото по горскостопански план, т.е. към днешната дата ние ползваме някъде около 70 % от предвиденото по проект. През годините е имало и превишения на това ползване, но смятам, че равносметката е направена и сега си даваме сметка за положителните и отрицателни страни на този процес. - При всеки един допир с пожълтелите листа на писмените спомени на ветераните в горското дело, написани на места с трепереща ръка, аз изпитвам особен респект и уважение към хората, писали ги сигурно със сълзи на очи. Такива за мен са спомените на Димитър Загоров, високообразован лесовъд, завършил в университета BOKU - Виена, началник на Отделението на горите, лова и рибарството. Спомням си, че когато четях тези спомени, писани малко преди смъртта му, аз бях много развълнуван, защото те завършваха много трогателно и някак пророчески с думите: \"дали тези, които четат тези лаконични и кратки спомени, ще могат да си представят с каква мъка и усилия съм могъл да изпълня поетата с радост задача, при постоянния напор на сълзи, които разкъсват сърцето и ума ми! Как мога да забравя огромния устрем, с който младата лесовъдска колегия непринудено, възторжено работеше, гонена, преследвана на всяка крачка от всички страни, включително от тези които уж трябваше да й помагат.\" Не мога да не спомена и други от тези хора – Стефан Синивирски – завършил в Лвов и с голяма заслуга за инвента­ризирането на горите в непознатата тогава Странджа, както и далновидността му за иницииране обявяването на резерват \"Горна Еленица - Силкосия\"; Захари Бъчваров и Тодор Иванов – от първия випуск лесовъди на Агрономо-лесовъдния факултет. Интерес представляват и книгите \"Природните богатства на целокупна България\" от Херменгилд Шкорпил от 1884 г., както и първите нормативни документи за горското стопанство на България още от османското владичество (1870 г.), Годишниците на Българското природоизпитателно дружес­тво от 1896-1897; първата горска карта от 1894 г., изработена от Константин Байкушев като лесничей в Татарпазарджишкия район. Най-богатият архив в нашата сбирка е този на академик Борис Стефанов – първият български дендролог и ботаник от световна величина. Съдържанието му надхвърля 5000 архивни единици, между които ръкописите на Флора на България от 1924-1925 г. и първите учебници по Дендрология и по Анатомия на дървото, над 1000 броя снимки от 1912-1979 г., над 2500 материали от кореспонденцията му с впечатляващо число на държавите - над 33. Сантимент за мен представлява и находката в музейната ни сбирка на първия таксационен карнет на д-р Желязко Георгиев, студент на Димитър Загоров, за един първите и много ценни наши резервати – \"Парангалица\" (1933 г.). Той бе намерен в архива на проф. Методи Русков - един от първите преподаватели по лесовъдство. Благодарение на този документ колектив от катедра \"Дендрология\" при ЛТУ с група студенти успя да проследи промените, настъпили в тази гора за повече от 80 години. - Смятам, че познаването на историята е добра база за извличане на поуки от допуснатите грешки. Историята е основа и за равносметка в различни направления на горското ни стопанство, за търсене на хармония и баланс за оптималното и разумно използване на горските ресурси на България. Да не забравяме, че 1/3 от площта ни е горска територия. Това налага голяма отговорност, както на лесовъдската колегия, така и на политическите ръководители. Споделям мнението на историците, че е лесно да кажем от днешната си позиция какво е било грешка, но можем ли да направим така, че да осъзнаем какво от днешните ни действия ще бъде прието за неправилно - това е и изкуството на историческата наука. Знаейки историята и осъзнавайки грешките си, ние трябва да знаем какво не трябва да върви по същия начин. Иска ми се да завърша с думите на първия професор по лесовъдство – Тодор Димитров. Той завършва емблематичната си статия \"Гора и народ\" от 1937 г. така: ", "date": "2019.05.03", "title": "Евгени Цавков: Историята е основа за равносметка и разумно използване на горските ресурси"}
{"url": "https://www.dnevnik.bg/sviat/2019/05/03/3428236_svalianeto_na_dronove_se_prevrushta_v_goliam_biznes/", "text": "Това бе инстинктивният въпрос, който светът си зададе, след като миналата година досадни дронове проникнаха на територията на лондонското летище \"Гетуик\", нарушавайки графика на пътническите полети и в крайна сметка причинявайки пропуснати ползи за милиони британски лири. За някои компании отстрелването на дронове е решение, което може да има опасни и непредвидими последици. Те започват да мислят за по-добри варианти - изстрелване на мрежа, радиоелектронно заглушаване, прихващане с по-голям дрон. Тези компании са част от процъфтяваща индустрия, която предлага безброй решения с надеждата да бъдат разрешени проблемите, причинявани от дронове, които летят там, където нямат работа. Федералното управление за авиация на САЩ в началото на 2018 година отчете над един милион регистрирани дрона, а банкова група Goldman Sachs прогнозира, че към 2020 година ще се продават над 7.8 милиона потребителски дронове - сектор, носещ приходи от 3.3 милиарда долара. С разпространението на дроновете обаче вероятно ще се увеличат и големите инциденти, което повдига въпроса как да се държат под контрол тези непредсказуеми устройства. \"Законите няма да спрат дроновете, само технологията може да го направи\", казва Йорг Лампрехт, главен изпълнителен директор и съосновател на компанията Dedrone Holdings Inc., която се е специализирала в откриването на дронове. \"Надпреварата е в ход, бъдещето е безпилотно, но ние трябва да останем отговорни и да държим нещата под контрол\", допълва той. Дроновете стават по-евтини, по-достъпни и все по-често се използват в бизнеса. Wing Aviation LLC - подразделение на Alphabet, холдинга майка на Google - миналата седмица стана първият оператор на дронове, който получи от федералното правителство разрешително за дейност като авиопревозвач, което позволява на компанията да започне да прави доставки в небето над САЩ. Amazon експериментира с доставки с дронове, а строителни компании като McCarty Buildings Cos. ги използват за наблюдение на обектите си. Фотографията с дронове се разпространява все повече и доведе до организиране на фестивали за филми, заснети с дронове, а създаването на устройства за състезания набира популярност. Да не забравяме и финансовите играчи, които могат да инвестират във фондове, работещи с акции на компании за дронове. Когато обаче дроновете се превърнат в проблем и е необходимо да бъдат открити и деактивирани, е твърде опасно просто да бъдат отстреляни, дори ако това изглежда най-лесното решение, посочва Артър Холанд Майкъл, съдиректор на Центъра за изследване на дроновете в колежа \"Бард\", Ню Йорк. Куршумите, предназначени за дроновете, все трябва да паднат някъде и евентуално могат да нанесат щети или да наранят хора. Пъргави летци Във всеки случай дроновете не се свалят лесно. Да вземем за пример DJI Phantom 4, най-популярния дрон в САЩ, според данните на Федералното управление за авиация, анализирани от \"Бард\". Този дрон, който вече има и по-нови модификации, се движи с максимална скорост от 45 мили (72 км) в час, може да лети на височина до 6 километра в продължение на близо 30 минути, сочат указанията на производителя SZ DJI Technology Co. Дроновете, разработени за състезания, са дори още по-пъргави. Максималната им скорост може да достигне трицифрени стойности, те могат да сменят посоката моментално и имат опасната склонност да падат от небето, когато бъде прекъснат сигналът им от оператора. \"Просто не можете да се справите със съществуващите технологии, които се използват за сваляне на обичайните авиационни машини\", отбелязва Холанд Майкъл. Причинители на хаос Дронове са причинявали хаос доста пъти. В случая с летище \"Гетуик\" навлизане на дронове на територията на аерогарата блокира пътуванията на над 120 хил. души за над 36 часа. През август миналата година два дрона, натоварени с експлозиви, нападнаха венецуелския лидер Николас Мадуро по време на военен парад. През 2015 година дрон се приземи на покрива на офиса на японския премиер Шиндзо Абе. Също през 2015 година дрон случайно се разби на моравата на Белия дом, което наложи временно блокиране на президентската резиденция. \"Това е голям проблем, при това не само за летищата, но и за всички, които споделят общо въздушно пространство\", посочва Джим Хол, бивш председател на Националния съвет за безопасност на транспорта. Редица компании, сред които Dedrone, OpenWorks Engineering Ltd., Fortem Technologies Inc., DroneShield Ltd. и благотворителната организация с нестопанска цел \"Бател\" твърдят, че имат решения. Технологията, по която работят, е много нова, понякога толкова нова, че терминологията дори все още не е стандартизирана. Оръдия и мрежи Американската OpenWorks продава оръдие, което се носи на рамо и изстрелва мрежа, улавяща дрона. DroneShield, чиято централа е в Сидни, предлага голяма, оформена като пистолет, станция за активни смущения, която принуждава дрона да се приземи или да падне от небето. Dedrone от Сан Франциско създава клетъчна мрежа, разработена да открива и идентифицира дронове на основата на връзката им с оператора. Мрежата прихваща сигналите и подава информацията на допълнителна система за активни смущения, разработена от \"Бател\". Fortem Technologies използва специализиран радар, за да открива дрона и го \"прикрепя\" към по-голям и по-бърз дрон. Устройството DroneHunter на компанията може да преследва целта \"като куче на каишка\" и да доведе до залавянето й, обяснява главният изпълнителен директор на компанията от щата Юта Тимъти Бийн. OpenWorks посочва, че вече е монтирала стотици свои устройства. DroneShield, която направи борсовия си дебют през 2016 година и се котира на Австралийската фондова борса, през март подписа споразумение със STC Specialized, подразделение на Saudi Telecom Company, за сътрудничество при възможностите за продажби. Внимателно използване Тези технологии обаче трябва да се използват внимателно и целенасочено. Дроновете се приемат за летателни апарати, регулирани от федералното законодателство, и също като обичайните авиомашини е незаконно те да бъдат саботирани и разрушавани от гражданите. Наказанието може да стигне до 20 години затвор, посочва Майкъл Бейлкин, адвокат в денвърския офис на Fox Rothschild - юридическа кантора, специализирана в законодателството, което регулира статута на дроновете, използвани от медии и в развлекателния сектор. \"Няма изключения, освен ако летателният апарат не наруши личното ви пространство\", допълва Бейлкин. Дори тогава дронът трябва многократно да е тормозил определена личност, а ответните действия трябва да са пропорционални, уточнява той. \"Въздушното пространство не се определя по същия начин като границите на земите ви. Въздушното пространство над къщата ви не е ваша собственост\", допълва юристът. Устройствата, които имат за цел да заглушават сигналите на дроновете, съответно не могат да се използват извън определени строги параметри. Това са ограничен кръг устройства, които законът разрешава да бъдат използвани само от федерални агенции. А с новите технологии идват и нови ограничения. Заглушаващите устройства не правят разлики между целите и в крайна сметка биха могли да нарушат функционирането на всичко - от безжичен интернет до други самолети. Дроновете преследвачи пък трябва да бъдат по-бързи и по-пъргави от целите им, което изисква значителни технологични иновации. За Хол, бившия шеф на Националния съвет за безопасност на транспорта, отговорът включва по-добро законодателство, технология на военно равнище и по-близко сътрудничество по този въпрос между властите и операторите. \"Въпросът за дроновете е изключително важен. Това е първостепенна причина за тревога, на която според мен повечето американци не обръщат внимание\", допълва той.", "date": "2019.05.03", "title": "Свалянето на дронове се превръща в голям бизнес"}
{"url": "https://www.dnevnik.bg/sport/2019/05/03/3428235_fenove_na_livurpul_organiziraha_peticiia_da_bude/", "text": "Фенове на \"Ливърпул\" поискаха наказание на  звездата на \"Барселона\" Лионел Меси . Според тях петкратният носител на \"Златната топка\" трябва да пропусне реванша от полуфиналите на Шампионската лига заради удар без топка в главата на Фабиньо. В интернет дори се появи онлайн петиция, с която да се привлече внимание по въпроса. Организаторите искат дисциплинарната комисия на УЕФА да разгледа ситуацията и да наложи наказание по видеозапис на аржентинския футболист. Предполагаемият удар без топка идва точно преди Меси да бъде блокиран от Фабиньо и да получи прекия свободен удар, от който падна последното попадение в двубоя на \"Камп ноу\". \"Меси получава свободен удар за това, че удари Фабиньо в главата, и го отбеляза. Това трябва да бъде разгледано от УЕФА\", се казва в петицията, която засега е събрала около 3000 подписа. \"Барселона\" спечели първата среща с 3:0 и направи решаваща крачка към финала. В основата на успеха беше страхотното представяне на Меси, който отбеляза втория и третия гол. Той вече има 600 гола с екипа на каталунците. Реваншът на \"Анфилд\" е на 7 май.", "date": "2019.05.03", "title": "Фенове на \"Ливърпул\" организираха петиция да бъде наказан Меси за реванша"}
{"url": "https://www.dnevnik.bg/gradska_sreda/2019/04/30/3424015_oshte_muzei_ili_spa_v_centralna_bania/", "text": "Спорът дали Централната минерална баня да стане изцяло музей, или да се съхрани и първоначалното й предназначение отново се разгаря. Неотдавна главният архитект на София Здравко Здравков назначи анализ за финансовите параметри на спа варианта, защото в общинския съвет привържениците на идеята се увеличават, вероятно и заради растящия принос на туристическия бизнес в софийската икономика (3.4 млрд.лв. приход за 2017 г.). \"Търсим да си изясним има ли финансова обосновка вариантът за изграждане на спа-център в северното крило на сградата\", обясни арх. Здравков. Именно северното крило, което остана нереставрирано при голямото обновяване на сградата, сега е ябълката на раздора. Превръщането на част от Централна минерална баня в Музей за история на София струва 7 милиона лева, от които 5 са по европрограма, а останалите плати Столичната община. Сбирката бе открита през 2015 г. и е разположена върху 3800 кв.м, но богатото фондохранилище може да запълни още много зали. Затова миналата есен зам.кметът по културата доц. Тодор Чобанов и арх. Станислав Константинов, по чийто проект бе създаден музеят, предложиха следващ проект, този път за адаптация на северното крило в средище за културни прояви. Няколко години общината чакаше инвеститор за изграждане на спа-центъра. Поне 8 милиона лева ще струва изграждането му, изчислил е арх. Константинов и добавя: \"За истински СПА център трябват и външни басейни, и санитарно-хигиенна зона, плюс хотел и паркинги наблизо. Но около Централна баня няма свободни терени за тях.\" Столичната община успя да осигури европейско финансиране за музейната част в Банята, докато за същинската й дейност - балнеологията, която е в герба на София, се чака външен инвеститор. Логично е той да търси възвръщаемост от всеки свой лев и трудно ще му излязат сметките, ако вложи 8 милиона лева за СПА център, а да няма дори паркинг наблизо. Но е спорно дали щеше да се намери външен инвеститор, който да вложи 7 милиона лева за музея. Затова към анализа за финансовата обосновка, назначен от главния архитект, се налага и друг – как да се върне обликът на Стара София в тази централна зона. Точно тук си струва общината активно да се намеси, защото спа център би съживил нявгашния колорит на улиците с малките магазинчета около Банята и Халите. И сега посещавано от чуждестранните туристи, това пространство може да стане забележителност. Просто, защото няма да е музей или разкопки под стъклен похлупак, а жива атракция, която предлага и преживяване – потопяване в терми с 42 градуса топла вода от извора, както се е правело тук от времето на императорите Улпий Траян, Марк Аврелий, Константин Велики..., тоест от близо две хилядолетия само до преди 30-ина години. \"Един музей може да бъде къде ли не, но балнео и СПА център имат смисъл само до топлия минерален извор, защото там лечебните свойства на водата му са най-силни\", обяснява хидрогеологът проф. Павел Пенчев, председател на Българската асоциация по подземни води. Проектантът на музея в Централна баня, арх. Константинов, е на друго мнение: \"Това е цивилизационен избор: Дали да водим детето си на музей, или на баня?\" Ако ще се спасява Централна баня като място за къпане със сапун – да, това е отживелица.   След земетресението в Перник през 2012 г. дебитът на минералния извор е намалял от 16 л/сек на 12 л и няма ресурс за спа. Сериозен аргумент, изтъкван от зам.-кмета доц. Чобанов в подкрепа на варианта музеят да се разгърне и в северното крило на сградата. Запитан дали 12 л/сек не са достатъчни за СПА той отказа коментар и препрати към главния архитект на София Здравко Здравков, който отговарял за минералните води. Хидрогеологът проф. Пенчев следи каптажа на минералния извор от 1978 г. \"Изворът издържа бомбардировките през 1944 г. и не секна. Чак като се построи метрото само на 30-ина метра от каптажа, дебитът спадна и сега е 12 л/сек по данни на Столичната община. Десетки хотели сме проектирали и за СПА център в Централна баня ще са достатъчни 5-6 л/сек\", смята той. Световни балнеокурорти като Баден-Баден и Карлови вари ползват извори с общ дебит от 8-10 л/сек, а тук има 12 л/сек и се твърди, че не стига. А това са 1 милион литра в денонощие\", чуди се арх. Ивайло Захариев от гражданската инициатива \"Термално-нормално\". \"В цялото Софийско поле извират в секунда около 500 л минерални води. От тях ние ползваме максимум 80 л по данни от сайта на общината. Ценността на водата при Централна баня не е толкова за пиене, колкото за балнеология, която ние не ползваме. Това е хилядолетна традиция тук\". заключава арх. Захариев \"С балнеологични процедури водата помага при възпалителни дегенеративни заболявания на опорно-двигателната система (артрити, травми, ревматизъм, радикулит, счупвания на костите -б.а.) и гинекологични болести. При пиене в определени дозировки въздейства при жлъчно-чернодробни, бъбречни и стомашно-чревни заболявания, при подагра, диабет и затлъстяване\", съветва Цвети Лукарска, председател на Националната камара по минералните води в България. Дискусията музей или СПА център в северното крило на Централна баня сега се фокусира върху двата големи басейна там, все още оставени на разрухата. Дали да са пълни с вода и софийските ученици да се учат да плуват там, както беше до преди 30 години? Или да се превърнат многофункционални зали с модерно сценично оборудване, както предлага проектантът арх. Константинов? \"Има два басейна в зали с божествена архитектура за обществено ползване. Те без вода ще станат прекрасни за конференции, за ревюта, за балове и концерти\", уверява арх. Константинов. Ако се реши и тази част на сградата да бъде музей, той предвижда и Зала за водата с богата експозиция от артефакти. \"В центъра на експозицията е водата като символ, а не за къпане. Това ще е един извор и всичко в залата ще е около него\", обяснява проектантът. Като в храм ще се отдава почит на минералния извор, а ще има и отделен мемориал за архитектите на сградата австриеца Фридрих Грюнангер, Петко Момчилов и Харалампи Тачев. Арх. Константинов твърди, че е предвидил и помещения за балнеоложки център. \"В проекта ми има балнеология – лечение чрез минералните води на всякакви болести – гинекологични, дихателни и т. н. Предвидени са и лекарски кабинети. Но парите досега стигнаха само за реализиране на първата част (на музея-б.а.)\", обясни арх. Константинов. Сега е последният шанс, предупреждава арх. Захариев. \"Банята бе затворена през 1986 г., защото тогава е нямало пари за ремонта й. Никой не е казвал, че тя спира да работи, защото няма посещения или не може да се самоиздържа. После 30 години властта я остави на забравата и разрухата и сега Столичната община ни казва: \"Ние възстановихме сградата, намерихме как да я спасим\". Но тя не е просто една сграда, а тя и функциите й са две неразделни части. Сега казват, че нямал дебит изворът, нямало паркинг... Вместо да сме доволни, че София има минерален извор и построена сграда, негодуваме за хиляди дребни неща\", чуди се арх.Захариев. Според него, общинарите искат да превърнат всичко в музей, защото поддържането му е по-лесно, отколкото на спа център. \"За всички е ясно, че решението за превръщането на част от Банята в музей беше взето много отдавна /при кметуването на Стефан Софиянски-б.а./\", каза кметът Йорданка Фандъкова. \"Ние успяхме да го реализираме с превръщането на част от сградата в музей за история на София. За другата част има друго решение, други предложения\" и с усмивка добавя: \"Съчетанието баня и музей ще бъде много интересно...\" Комбинацията изглежда странна, но възниква въпросът: Не беше ли по-разумно да се възприеме идеята на проф. Тодор Кръстев Музеят за история на София да отиде в Княжеския дворец, където е естественият декор на царските каляски и мебели? Тогава нямаше да сме изправени пред опасността да се пренебрегне лечебният извор, първопричина за възникването на София. Още повече последният доклад на \"Визия за София\" препоръчва на Столичната община да се развие т.нар. здравен туризъм, който набира популярност в цял свят.", "date": "2019.05.03", "title": "Още музей или СПА в Централна баня"}
{"url": "https://www.dnevnik.bg/evropa/2019/05/03/3428264_na_mestnite_izbori_dvete_osnovni_britanski_partii/", "text": "Консерваторите на британския премиер Тереза Мей и опозиционната Лейбъристка партия бяха наказани на местните избори от английските гласоподаватели, които ги обвиняват за безизходицата около Брекзит, съобщи \"Ройтерс\", като се позовава на частични резултати. Според оповестените (почти половината) от резултатите от изборите, състояли се в Англия и Северна Ирландия, Консервативната партия губи 433 общински съветници, а Лейбъристката партия – 81. Либералдемократите обаче печелят, компенсирайки загубите, които претърпяха през 2015 г., когато избирателите ги отхвърлиха след коалиционното им правителство с консерваторите. Според активисти ясното послание на партията, че Великобритания се нуждае от втори референдум, за да излезе от безизходицата около Брекзит, им е помогнало да обърнат тенденцията. \"Знаехме, че избирателите не са доволни от начина, по който консерваторите ръководиха процеса около Брекзит, но изглежда, че те не са доволни и от отговора на лейбъристите на правителствената позиция за Брекзит\", коментира експертът Джон Къртис пред Би Би Си. Либералдемократите печелят 301 общински съветници, независимите кандидати – 215 места, а Зелените, които също подкрепят втори референдум – 38. Три години след като Обединеното кралство гласува с 52 срещу 48 процента за излизане от ЕС, все още няма споразумение между британските политици кога, как и дали изобщо \"разводът\" да се състои, отбелязва \"Ройтерс\".", "date": "2019.05.03", "title": "На местните избори двете основни британски партии бяха наказани за хаоса около Брекзит"}
{"url": "https://www.dnevnik.bg/bulgaria/2019/05/03/3428273_ne_se_predvijda_otnemane_na_knijki_na_hora_nad_60/", "text": "Не се предвижда отнемане на книжки на хора на 60 години, създава се истерия. Целта е засилване на мерките за безопасност по пътищата. това заяви Малина Крумова, председател на Държавна агенция \"Безопасност на движението по пътищата\", в ефира на \"Нова телевизия\". Поводът е предложението на държавната агенция по пътна безопасност отпреди дни, за въвеждане на психологически и физически тестове на шофьорите над 60 години. Причината е в зачестилите катастрофи, предизвикани от водачи в пенсионна възраст.", "date": "2019.05.03", "title": "Няма да се отнемат книжки на хора над 60 години, заяви Малина Крумова"}
{"url": "https://www.dnevnik.bg/sviat/2019/05/04/3424466_bila_li_e_deva_mariia_influensur_i_drugi_citati_na/", "text": "Папа Франциск ще посети България между 5 и 7 май и ще се срещне с представителите на държавните власти, с патриарх Неофит, с дипломатическия корпус и с гражданското общество, както и с представителите на религиозните вероизповедания, като по време на своята визита ще посети градовете София и Раковски. По този повод \"Дневник\" припомня няколко знакови цитата на духовника.  За мигрантите \"Онези, които вдигат стени - било то от бодлива тел или тухли - ще свършат като затворници зад стените, които сами изграждат.\" С тези думи  папа Франциск критикува  политически лидери, искащи стени и други прегради срещу мигрантите. \"Знам, че проблемът с миграцията е много сложен за всяко правителство, но то трябва да го решава хуманно, по различен начин, а не с бодлива тел\", добави той пред журналисти.", "date": "2019.05.03", "title": "Била ли е Дева Мария инфлуенсър и други цитати на папа Франциск"}
{"url": "https://www.dnevnik.bg/detski_dnevnik/2019/05/03/3428126_familatlon_-/", "text": "Българското дружество за защита на птиците Всяка година по време на този празник Българското дружество за защита на птиците (БДЗП) организира обиколки за деца и родители за наблюдение на птиците в Южния парк. С помощта на зрителна тръба и бинокли опитен водач разкрива пред участниците в обиколката неподозираното пернато богатство на парка – около 65 вида птици! Сред най-често срещаните от тях са зеленоглава патица, син и голям синигер, славей, кос, сойка, сврака, зелен и голям пъстър кълвач и още много други. Водачът на обиколките ще сподели любопитни факти за всеки вид и ще научи децата на основни техники и познания за разпознаване на птиците около тях. На специалния щанд посетителите могат да намерят информационни материали и да научат повече за застрашените от изчезване видове, за които БДЗП полага специални грижи, сред които са египетският лешояд и царският орел. Празникът ще е посветен и на Международния ден на мигриращите птици, който се отбелязва на 11 май, като темата му тази година е посветена на замърсяването с пластмасови отпадъци. Хокей клуб НСА  По време на \"Фамилатлон\" клубът ще покаже хокейната екипировка, а треньорите ще разкажат на децата правилата на играта. Най-важното е да ги запознаят с основни дейности в хокея (шутиране, стойка, пасове) и не крият надеждата си да ги вдъхновят за игра. Фермерски фестивал  Качествените храни на семейни ферми, произведени в екологично чисти райони, ще са един от акцентите на \"Произведено във фермата\". Ще има демонстрации и дегустации, вкусни изненади и кулинарни забавления, за които няма възрастови ограничения. Програма на шатрата на \"Произведено във фермата\": 1. Как да си направите декоративни фигурки от пчелен восък - 11-12 часа: специална работилница с Деяна Такиева от \"Пчелни продукти ДАР\". 2. Гюзлеме с рзлични пълнежи - 12.30 - 13.30 часа: Не можете да устоите на този източнородопски деликатес, направен от Бети Василиева от \"Дивата ферма\" в с. Горно поле. 3. Разпознаване на сирене - 14-15 часа: да ви видим сега дали разбирате от фермерско сирене! За позналите: томбола с награди. Център \"Алос\"  Ще срещне децата с приказните герои от книгите на Здрава Каменова \"Боб – малката метална кутийка с голяма мечта\", \"Чорапът, който промени света\" и \"Планетата на дядовците\". Всички те са част от програмата на центъра \"Насърчаване на четенето\" за театрализирани срещи четения - игра с децата, която обхваща училища и детски градини в София и Пловдив. Посетителите са поканени и да се включат в семейната работилничката за книгоразделители. Малки и големи ще изрисуват книгоразделител или ще изработят собствения си кожен разделител с личните си инициали. Академия \"Роботика\"  При тях главна роля играе практиката, която комбинират с работа в екип и усвояване на ценни умения като логическо, креативно и пространствено мислене. За тях е важно да научат децата да вярват в себе си, както и че няма невъзможни неща, а грешките не водят до провал, а до нов опит. От академията ще покажат няколко интересни робота. Един от тях е LEGO скорпионът, който се ориентира с различни сензори и удря с жилото си всичко, което му препречи пътя. Също така LEGO хуманоид, който се държи и прилича на човек. Децата и техните родители ще могат да се докоснат и до MekaMon - робот, който участва в робобитки. \"А за да покажем, че движението е неизменна част от ежедневието на децата, ще представим LEGO робот, който прави лицеви опори\", обещават от \"Роботика\". Обединение \"Детство без насилие\" \"Като родители ние искаме най-доброто за своите деца. Същевременно животът ни е напрегнат, изнервени сме и не винаги постъпваме по начина, по който ни се иска, спрямо децата си. Особено когато сме уморени и ни чакат куп домашни задължения, а малчуганите настояват на своето. Или когато детето среща проблем в училище или на улицата, но ние нямаме енергията и времето да се заемем с него. Често дори не знаем как да постъпим и какво да направим в тези ситуации. Заповядайте да поговорим за проблемите, които срещаме като родители, и да потърсим най-доброто решение заедно. Заповядайте, за да споделим общото си разбиране дали и как можем да отгледаме децата си с любов, внимание, уважение и без крясъци и шамари\", казват от обединението. First Aid  FirstAidbg.com е българска компания, която предлага курсове по първа помощ, аптечки и оборудване за първа помощ, учебна екипировка и автоматични външни дефибрилатори. Ще разкажат и покажат кое е най-животоспасяващото умение, което всеки човек трябва да притежава и поддържа отговорно. Лесно и просто е дори за дете, а може да спаси живот на близък или непознат. \"Музейко\" Детският научен център \"Музейко\" ще участва с дейности от новото си пространство Maker space и ще даде възможност на децата и техните бащи да се развихрят в полето на авиацията. Подготвили са следните занимания: , в което деца и родители ще могат да усетят духа на \"летящите машини\", като измайсторят собствен самолет. С помощта на различни инструменти те ще могат да експериментират с формата на крилата и да работят в екип.  - няколко начина да си направят самолетче от хартия.  - моделът, направен на 3D принтер, децата ще могат да си сглобят вкъщи като истински авиоконструктори.", "date": "2019.05.03", "title": "\"Фамилатлон\" - над 50 спортни клуба, детски работилници и организации на 12 май в София"}
{"url": "https://www.dnevnik.bg/bulgaria/2019/05/03/3428287_vetko_arabadjiev_shte_bude_vurnat_v_bulgariia_v_subota/", "text": "Бизнесменът Ветко Арабаджиев, който е обвинен като лидер на престъпна група за данъчни престъпления и пране на пари, ще бъде върнат под конвой от Испания в събота, съобщи зам.-главният прокурор Иван Гешев на брифинг днес, цитиран от агенция \"Фокус\". \"В рамките на 72-часовия срок за задържане на Ветко Арабаджиев ще бъде поискана максимално бързо мярка, когато приключат съответните технически процедури – лично предяваване на постановление за привличане, защото до момента той е привлечен задочно, разпит и други процедури. Нямаме интерес да се бавим. Имаме интерес да преставим обвиняемия пред съда и той да прецени дали обвиняемия да бъде задържан под стража\", заяви Гешев. Той уточни, че по отношение на Маринела Арабаджиева не са приключили процедурите в Испания. \"Шансът да приключат по начин, който устройва обвиняемата Арабаджиева, е минимален предвид европейското законодателство. Двамата са разделени, защото съответният съд от Испания е искал допълнителна информация – това е официалната причина. А неофициалната – ангажирали са сериозна адвокатска защита и правят всичко възможно да се забави екстрадицията, но шансът да се случи е минимален\", каза Гешев. По думите му има и втора европейска заповед за арест и за двамата с конкретизирани обвинения с оглед признака за особеност. \"С оглед на това, че в резултат на разследването те се издирваха известно време. Отначало имаше един по-тесен кръг от обвинения, а на по-късен етап са се събрали още обвинения. И във втората заповед за арест кръгът на обвиненията беше разширен\", обясни Гешев. \"Както виждате, нямаме проблеми - връщаме обвиняемите от цялата Европа по родните места. Справяме се изключително добре\", обобщи той. Ветко и Маринела Арабаджиеви бяха задържани на 7 март  в къщата на българина Георги Семерджиев, известен като Жоро Шопа, в курортно градче близо до Барселона. Домакинът им също беше арестуван, по искане на Швейцария, но впоследствие освободен. Няколко месеца преди това бяха обявени за издирване заради разследването за данъчни престъпления, което започна срещу тях през септември миналата година. По делото е обвинен и малкият им син Вълчо, който неотдавна  излезе от ареста  срещу 500 хил. лв. гаранция.", "date": "2019.05.03", "title": "Ветко Арабаджиев ще бъде върнат в България в събота"}
{"url": "https://www.dnevnik.bg/kultura/2019/05/03/3426695_otkus_ot_dunav_most_na_georgi_mishev/", "text": "По романа е заснет нашумелият сериал \"Дунав мост\"! Георги Мишев – един от най-забележителните български писатели и сценаристи Георги Мишев е български сценарист, писател и редактор. Автор е на близо 30 заглавия, сред които са книгите: \"Осъмски разкази\", \"Адамити\", \"Добре облечени мъже\", \"Произведено в провинцията\", \"Отдалечаване\", \"Дунав мост\", \"Патриархат\" и др. В периода 1958–1967 г. е окръжен кореспондент на в. \"Септемврийче\" в Ловеч и е член на литературен кръжок \"Христо Кърпачев\". През 1966 г. е организатор и съставител на първия алманах на писателите в Ловеч, озаглавен \"С дъх на люляк\". По негови сценарии са заснети филмите: \"Преброяване на дивите зайци\" и \"Вилна зона\" на режисьора Едуард Захариев, \"Дами канят\" и \"Самодивско хоро\" на режисьора Иван Андонов, \"Не си отивай\", \"Момчето си отива\", \"Селянинът с колелото\", \"Матриархат\" на режисьора Людмил Кирков и др. Георги Мишев е носител на множество признания и награди: • Заслужил деятел на културата (1981) • Специална награда на XV кинофестивал на българския игрален филм (1978) • Награди от кинофестивали в Локарно, Карлови Вари, Москва и др. • Националната награда за детска литература \"Петко Р. Славейков\" (2003) • Голямата награда за литература на Софийския университет (2006) • На 27 април 2006 г. е удостоен със званието \"Почетен гражданин на Ловеч\" – за принос в утвърждаване престижа на Ловеч в страната и чужбина • На 7 март 2014 г. получава Националната литературна награда за хумор и сатира \"Райко Алексиев\", връчвана от Община Пазарджик за цялостно литературно творчество и принос в областта на хумора и сатирата • През 2015 година писателят получава Специалната награда на София за цялостен принос в областта на културата, връчена от кмета на София Йорданка Фандъкова • Награден е от министъра на културата Вежди Рашидов със \"Златен век\" – огърлие • През 2015 г. Община Добрич му връчва Национална литературна награда \"Йордан Йовков\" • На 11 май 2016 г. е удостоен с наградата \"Стоян Михайловски\". Отличието се присъжда за безспорни постижения на писатели или публицисти в областта на сатирата, философско-морализаторската и религиозна поезия и проза. През 2019 година очакваме и нова книга от писателя, която ще бъде своеобразно продължение на \"Мир на страха ни\" и ще събира истории, бележки и спомени от миналото на твореца. Георги Мишев за \"Дунав мост\": В пътепис отпреди век и половина пишеше за река Дунав от Видин до морето: \"Най-живописният участък. Народът, който живее на този висок бряг, един ден ще бъде най-богатият в Европа\". Това е имал предвид хан Аспарух, когато забил копие на същия бряг. Така се получили разораните целини, китните селища с белите къщи, пълни с челяд. Широките дворове със стада. Магна силва булгарика, великата гора от Ком до Емине, (пълна) с дивеч и народни закрилници. Реших да напиша книга за потомците на хана. Но срещнах съпромат. (Съпротива на материала.) Гората се оказа изсечена от закрилниците (за валута). Вместо към три реколти, потомците бяха се устремили към три морета. И бяха загубили три войни. Утешаваха се на третата ракия. Вместо два-три тунела под Балкана, правеха бригадирски хаинбоази за танкове и бетеери. Накрая построиха два Дунав моста, за да се изниже половината население към четирите посоки на компаса. С еднопосочни билети. Накрая се получи и книгата, не замислената, а друга. Съжалявам – получи се книгата, която държите. Сори! По пътя за манастира се разбра, че бяха забравили в града сватбения букет, и Росица, кръстницата, настояваше да се върнат. – Никакво връщане! – каза Джими и намигна в огледалото за обратно виждане. – Има поверие такова: никакво връщане в деня на сватбата. Знаеше, че жена му, вярваща в паранормалното, не може да не се укроти при този аргумент. Видя в огледалото ироничната усмивка на Стела, булката. – Ще караме и без цветя – каза Стела. – И без това сме в най-безцветния сезон на годината. Зад стъклата на колата наистина бе ранна пролет; клоните на храстите и дърветата стърчаха голи като в офорт, суха игла; по сенчестите места се белееха изтляващи преспи от последния сняг. Дори и кукурякът край пътя изглеждаше бледожълт, без самочувствието на пролетно цвете. Затова пък, когато спряха на паркинга до манастира, пред очите им грейнаха веселите личица на рояк диви теменуги, от които Джими набързо спретна дъхава сватбена китка. – Природата работи за нас – каза Ники, младоженецът. И четиримата се засмяха. Бяха пили на вилата по два пръста уиски за настроение; мартенското утро бе момински свежо; наоколо беше тишината и величието на планината; те бяха млади. Джими заключи с дистанционното своето индигово ауди, втора употреба, нещо вътре изхълца и се успокои. Росица оправи прическата си в огледалните стъкла и понесе кашона с шампанското и двете чаши с розова панделка. Откъм църквата на светата обител се носеше детски плач – навярно имаше кръщавка и това обясняваше присъствието на двете коли на паркинга. В двора, настлан с плочи от синкав камък, шуртеше чешма с чучур от водопроводна муфа, три четвърти, на мястото на откраднатия стубел от цветен метал. Откраднат беше и бакъреният купел за кръщавки и ритуалът се извършваше в пластмасов леген със захабен слой от дълга употреба, който във винарските изби наричат тиргия. Послушник с рехава брадица и избелели джинси наливаше в легена топла вода от алуминиева тенджера, старият свещеник топеше голото телце и го вдигаше нагоре; заоблените сводове на църквата усилваха плача до крясък. – Какъв стрес, какъв ужас! – каза Стела и се дръпна от входа да не гледа церемонията. – Това дете ще намрази къпането за цял живот! Росица и Ники бяха отишли към чешмата, слушаше я само Джими. – И тоя леген... – продължи тя. – Подари им един истински купел вместо тая пластмаса. Бизнесмен си, спонсорирай църквата. Направи едно добро за клетите пеленачета. – Не съм рекъл, не съм го направил! – каза Джими. – И медна ламарина имам. Въпрос на едно изчукване. – Изчукай го, куме! – Очите й се смееха и търсеха неговите; той смръщи вежди уж сърдито: \"Ало, булката, внимавай какви ги плещиш пред кръстника!\" Послушникът с джинсите, привършил със задълженията си, излезе да подготви следващата церемония; паспортите, медицинските, пръстените. Беше подвижен, малко повече за църковен служител, макар и от най-ниското стъпало, остронос и с тънки устни; целият лъхаше на долнокачествен тамян. – Кумувал съм пет пъти! – каза му Джими. – Ще ти разкажа играта. – Спокойно, господин Диамандиев! Тук е свято място! Джими бе готов да се сопне, но внезапно му стана приятно, че го познават и в манастира, това затънтено място в планината, където не бе стъпвал от години. После се сети, че Росица бе идвала, за да запази час за венчавката, и имената им навярно бяха записани в манастирските тефтери. Обърна му гръб и се загледа в своите хора, които нещо се суетяха, бъркаха по чанти и джобове и взаимно се обвиняваха. – Паспортите, нали? – каза им той. – Знаех си, че няма да минем без тоя номер. – Тоя път пръстените – каза Ники. – А добре си спомням, че ги взехме. – Нищо не си спомняш! – раздразнено каза Стела. – На масичката останаха! – Сигурна ли си? – Там някъде... Джими му подаде дистанционното. – Бягайте, имаме време. Но послушникът се появи отново и махна с ръка. – Младоженикът при мен! Има да се попълват документи! Есграоните си кажете! Ники върна дистанционното и го последва като редник – старшина.", "date": "2019.05.03", "title": "Откъс от \"Дунав мост\" на Георги Мишев"}
{"url": "https://www.dnevnik.bg/razvlechenie/2019/05/03/3427126_fotogaleriia_ako_igra_na_tronove_beshe_animaciia_na/", "text": "Вълненията около последния, осми сезон на \"Игра на тронове\" достигат всякакви форми на изкуството. Едно от последните любопитни такива е решението на двама илюстратори и аниматори от Рио де Жанейро. Техните илюстрации предизвикаха бурен интерес в интернет заради начина, по който кръстосват героите от сериала със стилистиката от анимациите на \"Дисни\". Двамата предоставиха част от рисунките си на \"Дневник\".", "date": "2019.05.03", "title": "Фотогалерия: Ако \"Игра на тронове\" беше анимация на \"Дисни\""}
{"url": "https://www.dnevnik.bg/sport/2019/05/03/3428292_ljuboslav_penev_se_nasochva_kum_burza_razdiala_s_cska/", "text": "Старши треньорът на ЦСКА Любослав Пенев е на път да напусне след по-малко от три месеца начело на отбора. По непотвърдена информация на \"Дневник\" 52-годишният специалист си тръгва, защото е недоволен от вмешателство в работата му от хора от ръководството на клуба. В петък от 13.45 часа трябваше да се състои традиционната пресконференция на Пенев преди кръга в Първа лига. ЦСКА гостува на \"Черно море\" в събота от 17.30 часа. Брифингът обаче изненадващо беше отменен с кратко съобщение на сайта на червените. \"Пресконференцията на старши треньора Любослав Пенев преди мача срещу \"Черно море\", която беше насрочена за 13.45 часа, се отменя\", се казва единствено в съобщението, без да се посочва причината. Само няколко часа по-рано се появиха слухове, че Пенев е подал молба за разтрогване на договора си с ЦСКА. Бившият нападател пое отбора на 8 февруари, като  замени на поста сърбина Нестор ел Маестро . Откакто Пенев застана начело, отборът записа седем победи, три равенства и четири загуби в 14 мача. Червените отпаднаха в полуфиналите за Купата на България след два драматични двубоя с \"Ботев\" (Пловдив), а пет кръга преди края на сезона в Първа лига изостават с пет точки от лидера \"Лудогорец\".", "date": "2019.05.03", "title": "Любослав Пенев се насочва към бърза раздяла с ЦСКА"}
{"url": "https://www.dnevnik.bg/bulgaria/2019/05/03/3428268_kratki_novini_ochakva_se_zasilen_trafik_predi/", "text": ". БДЖ пуска допълнителни места за влака от Септември до Добринище на 6 май На Гергьовден БДЖ ще осигури 120 допълнителни места към състава на влак \"Родопи\", който се движи по линията Септември-Добринище. Това е свързано с инициативата \"На 6-ти май: Заедно в теснолинейката IV\" на гражданско сдружение \"За теснолинейката\". Събитието отбелязва празника на град Якоруса и Гергьовден и се организира за 4-та поредна година. На 6 май влакът ще тръгне от Септември в 8.46 часа, а в Якоруда всички желаещи могат да се отправят към Джерджевденските ливади, където местното население отбелязва празника на града и Гергьовден. Билетите са вече в продажба и могат да бъдат закупени от билетните каси и бюрата във всички гари в страната. Теснолинейната линия по маршрута Септември-Добринище е включена в списъка с най-интересните железопътни линии в Европа, публикуван в Пътеводителя за Европейските железопътни разписания, издаден от германските железници (DB). Без пострадали при инцидент с автобус на автомагистрала \"Тракия\", превозващ деца  В 10.05 тази сутрин е получен сигнал за инцидент на 35-ия километър на автомагистрала \"Тракия\", в района между първия и втория тунел в посока Варна. Двигателят на автобус, пътуващ към Етрополе с 59 пътници, повечето от които деца от музикално училище в София, е започнал да пуши. Шофьорът на превозното средство е отбил. Пътниците са изведени на безопасно място, без да има пострадали. На място са пристигнали екипи на пожарната и Пътна полиция, а пътуващите ще бъдат извозени с друг автобус от Благоевград. Тази вечер пред НДК започва парад на военните духови оркестри  Събитието започва от 20.00 часа, а в парада ще се включат музикалните състави на гвардейските части и на различните видове въоръжени сили, предаде БНТ. Ще участват и Орлин Горанов и Надя Казакова. Оркестрите са се постарали да подготвят разнообразна програма. Освен военни маршове те ще изпълняват и българска естрада, хора и джаз. Тази неделя военните оркестри ще имат концерт и в НДК, на който ще изпълнят марша \"Весел и в боя\", композиран от Камен Луков. Очаква се засилен трафик преди Гергьовден  В последния работен ден преди Гергьовден пътната агенция въведе в сила специални мерки за безопасно придвижване по пътищата в страната, предаде БНТ. Движението на камиони над 20 тона по магистралите и най-натоварените отсечки е ограничено между 16.00 и 20.00 часа. До неделя в района на ремонтираните виадукти по автомагистралите \"Хемус\" и \"Тракия\" ще бъдат отворени по две ленти за Бургас и Варна и по една за София. От пътната агенция предупреждават водачите да се движат със съобразена скорост и да не извършват изпреварване в аварийните ленти.", "date": "2019.05.03", "title": "Кратки новини: БДЖ пуска допълнителни места за влака от Септември до Добринище на 6 май"}
{"url": "https://www.dnevnik.bg/sviat/2019/05/03/3428290_na_svetovniia_den_za_svobodata_na_presata_nishto/", "text": "Изминаха седем месеца, откакто Джамал Хашокжи, саудитски журналист и дисидент,  бе брутално убит  в консулството на страната в Истанбул. Разчлененото му тяло все още не е намерено. Саудитското кралско семейство остава главният заподозрян. Но за пътуващите по света капиталисти, търсещи възможност в Рияд, всичко е както обикновено, отбелязва Калоуей. Основателят на BlackRock Лари Финк наскоро каза пред \"Ню Йорк таймс\", че иска да привлече саудитците, вместо да ги избягва заради каквито и да било вътрешни проблеми, довели до убийството на уважаван представител на пресата и колумнист във \"Вашингтон пост\". Други компании, включително Google, Softbank и HSBC, също планират бизнес начинания със саудитците, съобщи \"Таймс\". На световния ден за свобода на пресата, докато повече от 250 журналисти по света гният в затвори на места като Турция, Китай и Египет и стотици други рискуват ежедневно живота си, за да поднесат истината на своите читатели, е важно да станем и да го назовем така, както е – гола и безочлива алчност за сметка на правосъдието. Тези компании, толкова опитни в изцеждането на последния долар на масата за договаряне, не са там, за да преговарят за казващите истината. Всичко е за пари и саудитците го знаят. Светът е трудно място, казват те. Но посланието, което се изпраща към саудитците, е че могат да си купят спасението от всичко, дори и от убийството на журналисти. Други страни като Обединените арабски емирства, Русия или Филипините също слушат внимателно, коментира Калоуей. В Мианма двама журналисти на \"Ройтерс\" са в мръсни килии повече от 16 месеца и ги очакват  седем години затвор  заради репортажите им за клането на мюсюлмани рохинги от правителството на страната. В Северна Ирландия 29-годишната Лайра Маккий стана  първият убит журналист  за последните 18 години, след като бе застреляна в главата по време на протест. На фона на увеличаващото се насилие всяко умиротворение или апатия на тези, които могат и трябва да помагат, е зелена светлина за терор и тирания. На фронтовата линия на тази битка са смелите журналисти, които се стремят да показват истината за насилието и корупцията в този свят. Някои плащат с живота си. Други са несправедливо вкарвани в затвора. Те се нуждаят от нашата помощ, а не от това да им се казва, че светът е трудно място, настоява в коментара си Калоуей. През последното десетилетие светът стана във все по-малка степен място за свободата на пресата на фона на засилването на терора и авторитаризма. Някои групи като \"Репортери без граници\" или Световния издателски форум опитват да направят промяна, но това е труден път. Имаше все пак и някои победи, смята Калоуей. Кампания в Черна гора срещу правителствените атаки към журналисти привлече вниманието на американския посланик и за кратко помогна да спре насилието по-рано тази година. Обучения за безопасност на места като Индонезия и Уганда помагат на журналисти да научат как да отразяват природни катастрофи и големи протести с най-новата техника, избягвайки насилие и инциденти. Повишаването на интереса към медии от милиардери в областта на технологиите като Джеф Безос и Марк Бениоф донесе пари в медиите във времена, когато залязващи бизнес модели засягат голямата журналистика дори повече от координираното насилие. Но способността на корпоративни изпълнителни директори и на правителствени лидери да фрагментират медийната общност като я атакуват публично, остава най-голямото предизвикателство. Без доверието и подкрепата на обществото ние сме твърде малка армия. А губещите са в крайна сметка читателите, които търсят истината, и свободата. Да работим заедно, отвъд граници и новинарски организации, е единственият път напред. Да събираме средства за подкрепа и обучение. Да показваме несправедливостите, когато е възможно. И да обучаваме обществото на това как и защо журналистите правят това, което правят. Това са нашите цели на този Световен ден на свободата на пресата, подчертава Калоуей.", "date": "2019.05.03", "title": "На световния ден за свободата на пресата: нищо фалшиво за нарастващите опасности"}
{"url": "https://www.dnevnik.bg/bulgaria/2019/05/03/3428293_prokuraturata_oproverga_porojanov_proverkite_na/", "text": "Проверките на къщите за гости, финансирани от Европейския земеделски фонд за развитие на селските райони, се извършват в рамките на правомощията на прокуратурата, възложени са на органите на МВР и не се осъществяват съвместно с Министерството на земеделието, храните и горите (МЗХГ), нито с Държавен фонд \"Земеделие\" (ДФЗ). Това съобщи пресцентърът на прокуратурата във връзка с изказване на министъра на земеделието Румен Порожанов по-рано днес пред \"Нова телевизия\", че \"фонд \"Земеделие\" си е свършил работата, след като е разпоредил стопроцентови проверки на къщите за гости\". \"Предметът на проверките обхваща и работата на тези държавни органи (вкл. МЗХГ и фонд \"Земеделие\" - бел. ред.) по програмите, финансирани от Европейския съюз\", се казва в разпространеното до медиите съобщение от прокуратурата. \"Фонд \"Земеделие\" си е свършил работата. Той е направил всички \"чекове\" от гледна точка на изискванията за риск, анализ и проверка. Дори са завишени проверките по къщите за гости\", заяви Порожанов в интервю за \"Нова телевизия\". Той обеща, че до края на деня публичният списък с всички къщи за гости ще бъде качен на сайта на ДФЗ. Скандалът доведе досега до две оставки - на зам.-министъра на икономиката  Александър Манолев  и зам.-директора на ДФЗ  Иванка Багдатова-Мизова . С общо петте си години начело на фонда в първото и второто правителство на Бойко Борисов Порожанов на практика е най-дълго задържалият се ръководител на фонда, отбелязва \"Медиапул\". Институцията разпределя между 1.5 и 2.5 млрд. лв. годишно под формата на субсидии, без да се броят грантовете. Кариерата на Порожанов в земеделието е свързана с ГЕРБ, но той има доверието и на ДПС, което открай време има интереси в сектора, посочва \"Медиапул\". Порожанов остана на поста си и по време на предишния скандал с къщите през 2016 година, когато напусна началникът на сектор във фонда Янаки Червеняков, който беше одобрил договори на тъща си. Тогава  ДАНС проверяваше и Порожанов , но не повдигна обвинения срещу него. Пред Би Ти Ви вчера Порожанов обяви, че съдът е върнал на работа в ДФЗ Червеняков.", "date": "2019.05.03", "title": "Прокуратурата опроверга Порожанов: Проверките на къщите за гости не са съвместно с фонд \"Земеделие\""}
{"url": "https://www.dnevnik.bg/detski_dnevnik/2019/05/03/3427816_s_decata_po_praznicite_4_-_6_mai/", "text": "Този път редовната ни рубрика носи заглавието \"С децата по празниците\" и събира събития от всичките почивни дни на децата. За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота, 4 май \"Работилничка за приложни изкуства\" организира курсове за деца и възрастни през май. Подробности можете да намерите  тук . - В детско-юношеския отдел на Столичната библиотека от 11 часа ще бъде четена приказката \"Топлото човече\" на Мая Дългъчева, а от 12.30 часа \"Прасето лети над Китай\" - среща, посветена на Китай, а Гери (член на \"Летящото прасе\" и ученичка в китайската паралелка на 18 СУ) ще бъде специален гост. - От 11 часа децата са добре дошли в магазин \"Икеа\" на работилница, за да режат, украсяват, лепят своята пролетна картина с цветя, с която да украсят своя дом.   - над града ще се проведе международно състезание по спускане с планински велосипеди, съобщиха организиторите от \"Петрич DHI\". Неделя, 5 май - Ателието \"В света на скорпионите\" ще разкаже от 11 часа на деца от 7 до 13 години за малките гадини и ще отговори на следните въпроси: Всички ли скорпиони са отровни? Как ловят своята плячка? Какви видове има? Децата ще се отправят на експедиция с карта. Всяко дете ще си изработи спомен. Подробности -  тук .  - От 11.30 часа децата са поканени  в театър \"Карлсон\"  на постановката \"Магьосницата от килера\".  - над града ще се проведе международно състезание по спускане с планински велосипеди, съобщиха организиторите от \"Петрич DHI\". Понеделник, 6 май - Със специална празнична програма Националният военноисторически музей ще посрещне своите посетители в Деня на храбростта и Празника на Българската армия. Традиционно входът ще е свободен от 10 до 17 ч. ", "date": "2019.05.03", "title": "С децата по празниците (4 - 6 май)"}
{"url": "https://www.dnevnik.bg/citat_na_deniia/2019/05/03/3428863_citat_na_denia_evropeicite_sa_zagubili_kolektivnoto_si/", "text": "Ние не се обичаме. Загубили сме нашето колективно либидо\", заяви председателят на Европейската комисия Жан-Клод Юнкер в интервю за германския вестник \"Ханделсблат\", цитирано от \"Политико\" и \"Гардиън\". Бившият премиер на Люксембург обясняваше защо смята, че става все по-трудно за ЕС да убеди хората в аргументите си срещу популизма. \"Ние, европейците, не знаем достатъчно едни за други. Хората в Лапландия нямат никаква идея за това какво мотивира хората в Сицилия. Но ЕС се нуждае от общи правила за всички\", каза той. По думите на Юнкер последният път, когато е имало \"колективно либидо\" в Европа, е бил пет или шест години след Втората световна война, въпреки че \"днес трябва да е по-лесно за европейците да се влюбват един в друг, отколкото е било през 1952 г.\" Според него освен това във Великобритания \"булката\" - ЕС - е била \"систематично охулвана\" от самото начало и след това \"отхвърлена\". \"Брекзит е особен случай. Ако настройваш една страна в продължение на 40 години с посланието, че мястото й всъщност не е в ЕС, тогава решението за напускането е логичен резултат. Булката бе системно охулвана и след това отхвърлена.\" Юнкер, който ще напусне поста си през ноември, каза, че според него Европейската комисия по време на управлението му се е фокусирала върху \"големите неща\", проявявайки \"скромност в малките неща\". \"Направих така, че комисията да не се бърка във всеки малък детайл от живота на гражданите. Изненадан и разочарован съм, че никой не го забеляза\", допълни той.", "date": "2019.05.03", "title": "Цитат на деня: Европейците са загубили колективното си либидо"}
{"url": "https://www.dnevnik.bg/bulgaria/2019/05/03/3428303_dve_novorodeni_luvcheta_pochinaha_ot_hipotermiia_v/", "text": "Вчера в хасковския зоопарк, който няма лиценз, са починали две родени на 1 май лъвчета, съобщи \"Свободна Европа\". Когато те са пристигнали във ветеринарната клиника, обслужваща зоологическата градина, те са били в състояние, почти несъвместимо с живота. Това каза пред \"Свободна Европа\" д-р Христо Инджов от клиника \"Аренавет\" в Димитровград. По думите на лекаря майката на лъвчетата ги е отхвърлила, след като ги е родила. Те са били оставени в клетката при естествена температура на околната среда, която е била прекалено ниска. \"Няма как да оцелеят. Първото почина. После топлихме второто, но и то почина\", обясни пред \"Свободна Европа\" д-р Инджов. Според директора на зоопарка Валентин Ахтаров никой не е можел да предвиди, че майката ще отхвърли лъвчетата. За това влияние оказали многобройните посещения в градината на 1 май. \"Има и дървени поставки, не са били на цимента в клетката\", допълни той.  Явор Гечев от организацията за защита на животните \"Четири лапи\" твърди, че от зоопарка в Хасково са отказали каквато и да е помощ. В организацията информация за критичното състояние на лъвчетата е получена на 2 май сутринта. Те незабавно са подали сигнал към Министерството на околната среда и водите. От министерството са реагирали бързо и са имали готовност техни експерти заедно с колеги от фондация \"Дивите животни\" да транспортират животните до денонощна ветеринарна клиника в София. Директорът на зоопарка обаче е отказал предложената помощ. Пред \"Свободна Европа\" Явор Гечев си обяснява отказа като опит историята да се покрие, защото скоро в градината предстои посещение на комисия за лицензиране. През 2017 г.  лъвчетата Терез и Масуд бяха оставени почти да умрат дни след раждането им в зоологическата градина в Разград . Тогава се оказа, че тяхната майка се е уплашила от шума от провеждащия се в близост до клетките на животните есенен градски панаир, затова не ги е закърмила и ги е оставила без грижа. В резултат на това те са били стъпкани от възрастните лъвове в клетката. Едното от новородените почина, а Терез и Масуд оживяха благодарение на намесата на фондация \"Дивите животни\", която ги настани във ветеринарна клиника в София.  След преместването на лъвчетата в София  общинският съвет в Разград се опита да ги подари на зоопарка в Пазарджик . Но след вълна от протести премиерът  Бойко Борисов се намеси, отмени решение на министъра на околната среда и водите Нено Димов  и даде възможност Терез и Масуд да заминат в Холандия, където те живеят и до днес. ", "date": "2019.05.03", "title": "Две новородени лъвчета починаха от хипотермия в зоопарка в Хасково"}
{"url": "https://www.dnevnik.bg/bulgaria/2019/05/03/3428860_papata_ochakva_s_patriarh_neofit_da_pokajat_jelanie_za/", "text": "Два дни преди пристигането си в България папа Франциск отправи видеообръщение към българите  . В него той подчертава преклонението си пред великото дело на светите братя Кирил и Методий, припомняйки уважението към братята и на предишния глава на Римокатолическата църква, идвал у нас - свети Йоан Павел II. Акцент в посланието е предстоящата на 5 май среща с патриарх Неофит и Светия синод на Българската православна църква (БПЦ). \"Заедно ще покажем желанието да следваме Господа Исуса по пътя на братското общение между всички християни\", посочва папа Франциск. Срещата ще е единственият контакт на папата с българската църква, тъй като с решение от началото на април  синодът обяви, че  няма да има общи богослужения с Франциск  и че не разрешава клирици на църквата да участват в събития от програмата му. Ден по-късно официалният информационен портал на Ватикана - Vatican News, публикува в българската секция с новини текст със  заглавие: \"Кои сме ние, разделени срещу Божията воля\" , в който се говореше за  единението на църквата и на християните  и се посочваше, че ключови моменти от посещението на папа Франциск в България на 5 и 6 май целят да дадат знак за близост между православни и католици. В приветствието си папата изтъква, че неговото апостолическо пътуване в България ще мине под мотото \"Мир на земята\" - по заглавието на енцикликата, написана през 1963 г. от папа Йоан XXIII, известен и като \"българският папа\" Анджело Ронкали. \"Бог да даде мир и благоденствие на България!\", завършва обръщението. Скъпи братя и сестри от България, С Божията помощ след няколко дни ще бъда между вас. Да дойда в България, за мен и за моите сътрудници ще бъде едно поклонничество под знака на вярата, на единството и на мира. Защото вашата земя е родина на свидетели на вярата, още от времето, когато светите братя Кирил и Методий са разпространявали там Евангелието. Техният труд бе много ползотворен, който донесе много плодове и в трудните моменти на миналия век. Много пъти това бе повтаряно от Свети Йоан Павел II, който работи толкова много, за да може Европа да преоткрие освободителната сила на Христа и за да може да диша отново и с двата си бели дроба. По неговите стъпки ще имам честта да се срещна с Негово Светейшество Патриарха и Светия Синод на Българската православна църква. Заедно ще покажем желанието да следваме Господа Исуса по пътя на братското общение между всички християни. Скъпи мои, Цялото мое поклонничество ще мине под знака на спомена за Светия Отец Йоан XXIII, който за почти десетте години, прекарани в София като апостолически легат, установи с вашия народ връзки на уважение и на обич, които продължават и до днес. Той бе човек на вярата, на общението, на мира. Затова избрах като мото на посещението заглавието на неговата историческа енциклика \"Pacem in terris\" - Мир на земята. Бих искал да ви помоля да ме придружавате с вашата молитва. Благодаря! Бог да даде мир и благоденствие на България!\"", "date": "2019.05.03", "title": "Папата очаква с патриарх Неофит да покажат желание за братско общение между християните (видео)"}
{"url": "https://www.dnevnik.bg/bulgaria/2019/05/03/3428913_prokuraturata_othvurli_iskaniia_na_minju_staikov_za/", "text": "Апелативната специализирана прокуратура отхвърли искането на бизнесмена Миню Стайков от вчера за отвод на наблюдаващия прокурор Ангел Кънев, съобщи пресцентърът на държавното обвинение. Миню Стайков  беше задържан миналата есен  за данъчни престъпления и нелегално производство на цигари. Тогава бяха открити доказателства за фиктивно ползване на над 7 млн. евро субсидии по програмата \"Млад фермер\". Позицията на бизнесмена е, че срещу него има неправомерни действия от страна на прокурор Кънев във връзка с извършваните персонални данъчни ревизии както на него, така и на членове на неговото семейство. Той твърди, че Кънев е упражнявал психологически натиск върху друг обвиняем с цел даване на лъжливи показания, както и че е купувал земеделски земи в района на Поморие, Елхово и Тополовград от фирми, близки до собствениците на конкурентен винпром. Бизнесменът е поискал отвод на Ангел Кънев по две разследвания, на които е наблюдаващ прокурор. По първото, което е образувано на 18 юли 2018 за организирана престъпна група за държане и продажба на акцизни стоки без бандерол, бизнесменът е обвиняем. По второто, което е образувано на 9 октомври за организирана престъпна група за данъчни, документни и престъпления против паричната и кредитната система, Стайков няма никакво процесуално качество. Мотивите за отхвърлянето на исканията на бизнесмена са липса на доказателства. \"От извършената проверка по повод на това твърдение се установи, че на посочената дата прокурор Кънев изобщо не е бил в града. Процесуално-следствените действия по делото са извършвани под ръководството на друг прокурор от Специализираната прокуратура; напълно неоснователни са и твърденията на Миню Стайков за близки връзки и познанство на прокурор Кънев с физически лица и търговски дружества развиващи конкурентен бизнес\", гласи съобщението. Проверката е била извършена от главния прокурор Сотир Цацаров и опровергава обвиненията. \"От информация в Имотния регистър, както и от представените нотариални актове и други документи е установено, че през 2016 г. и 2017 г. прокурор Ангел Кънев е закупувал земеделски имоти в землищата на с. Малък манастир, община Елхово, на с. Планиново, община Тополовград, и на с. Козичино, община Поморие, включително и чрез търгове, провеждани на сайта на фирма \"Агрион\", пише в съобщението на прокуратурата. След проверката е станало известно, че всички земеделски имоти, част от които купувани от частни лица, са придобити на пазарни цени и плащанията по всички сделки са извършвани по банков път, а парите за сделките са с ясен и деклариран произход. Според държавното обвинение Ангел Кънев не познава и не е имал каквито и да е контакти с лицата, сочени от Миню Стайков като конкуренти. \"Исканията за отвод целят персоналното компрометиране на прокурор Ангел Кънев и отстраняването му като наблюдаващ прокурор по посочените досъдебни производства. Неслучайно тези искания са разпространени в определени медии и така в публичното пространство преди официалното им депозиране в съответната прокуратура. Подаването на исканията за отвод е непосредствено след осъществено претърсване в дома на Миню Стайков в София и откриването там на документ, който е от съществено значение за ангажиране на наказателната му отговорност\", е позицията на държавното обвинение. \"Ръководството на прокуратурата изразява позиция в подкрепа на всеки прокурор, който изпълнява служебните си задължения в съответствие със закона и няма да допусне провеждането на подобни персонални атаки от страна на обвиняеми и свързани лица с цел осуетяване на разследването срещу тях\", се казва още в официалното съобщение на държавното обвинение. На 2 май започна  ново разследване срещу бизнесмена  след като агенти на ДАНС и прокурори влязоха в негов офис в Карнобат. Акцията е в още четири града - София, Бургас, Сливен и Пловдив. От прокуратурата по-рано съобщиха, че съвместно с ДАНС и МВР разследват злоупотреби с пари от европейски фондове.", "date": "2019.05.03", "title": "Прокуратурата отхвърли искане на Миню Стайков за отвод на наблюдаващ прокурор"}
{"url": "https://www.dnevnik.bg/politika/2019/05/03/3428922_alfa_risurch_kampaniiata_zapochva_s_padashta/", "text": "Падаща избирателна активност за предстоящите евроизбори и паритет на основните съперници - ГЕРБ и БСП, с минимална преднина на левицата - това сочат данните от национално представително проучване на социологическата агенция \"Алфа рисърч\"*, проведено в периода 20-30 април 2019 г. сред 1015 пълнолетни граждани от цялата страна. Според резултатите над прага за излъчване на евродепутат - 5.88% от действителните гласове, са още ДПС и ВМРО, а \"Демократична България\" е следващата формация, която е най-близо до прескачане на изборната бариера. Социолозите отчитат, че интензивността на политическите интриги през последния месец разколебава както готовността на избирателите да участват в евроизборите, така и подкрепата им за водещите формации. Според тях електоралните щети за ГЕРБ, регистрирани още в края на месец март, продължават да отнемат от подкрепата за управляващите, която обаче не се трансформира в категоричен превес за БСП. В резултат на официалния старт на предизборната кампания за европарламент се запазват паритетните позиции между двете партии, с минимален аванс от 0.5% в полза на БСП. До урните ще отидат 2.1 млн. избиратели Сигурните, че ще гласуват на насрочения за 26 май вот за Европейски парламент намаляват от 35.% в края на март до 32.9% в края на април, сочат данните. Това означава, че готови да отидат до урните са около 2.1 млн. избиратели. По данни на Централната избирателна комисия на предишните евроизбори бюлетина са пуснали 2 361 943 души.  БСП с минимално преимущество От агенцията посочват, че имотните скандали продължават да отронват симпатизанти от ГЕРБ. Уточняват обаче, че това не води до ясна тенденция за доминация на БСП. Предимството, с което социалистите влизат в кампанията, е символично. 32.7% от решилите да гласуват биха дали гласа си за БСП, срещу 32.2% за ГЕРБ. ДПС с лек отлив след обявяването на листата Проучването отчита лек отлив на подкрепата към ДПС след обявяването на листата на партията, в която водач е лидерът Мустафа Карадайъ, а на втора позиция е самоопределящият се като \"преуспял млад мъж\" депутат и собственик на медии Делян Пеевски. Според данните движението влиза в предизборната кампания с потенциал от 9.3% сред решилите да гласуват срещу  10.6% преди месец . От \"Алфа рисърч\" припомнят, че тъй като в евроизборите могат да участват само граждани, живеещи на територията на страните - членки на ЕС, партията няма да може да разчита на обичайните си гласове от Турция. Възможно е обаче да мобилизира в последните дни избиратели в страната и сред българските турци, живеещи в други страни - членки на ЕС. Ако това се случи, то ще увеличи тежестта си в крайния резултат и ще запази третата си позиция, коментират от агенцията. ВМРО \"дърпа\" засега националистическия вот Продължаваща концентрация на националистически вот около ВМРО отчита допитването. Партията подобрява позицията си от март и стартира кампанията с подкрепата на 6% от решилите да гласуват срещу  4.1 в края на март . Прогнозната подкрепа поставя партията над изборния праг от 5.88 на сто от действителните гласове за излъчване на евродепутат. \"Отделното явяване на трите партии от \"Обединени патриоти\" намалява влиянието им, но както отбелязахме в мартенското проучване, шансът някоя от формациите да привлече симпатизантите от този сектор, би могъл да й гарантира мандат в европарламента. За момента като такъв център се очертава водената от Ангел Джамбазки листа на ВМРО\", посочват от \"Алфа рисърч\". Социолозите отчитат, че това отслабва позициите на другите партии: листата на НФСБ \"Патриоти за Валери Симеонов\" започва кампанията с 1.7%, а на \"Атака\" - с 1.2% от решилите да гласуват. Вотът и за трите националистически формации обаче е силно реактивен към конюнктурни събития и едно радикализиране на ситуацията е способно за кратко време да предизвика значими амплитуди в него, подчертават от агенцията. \"Демократична България\" ще търси мобилизация Обединението \"Демократична България\", включващо \"Да, България\", ДСБ и \"Зелено движение\", тръгва в предизборната кампания с 4.5% подкрепа сред решилите да гласуват и съществен дял дясноцентристки избиратели, които все още не са взели решение как ще постъпят в изборния ден.  Месец по-рано 5.1 на сто  от решилите да пуснат бюлетина заявяваха готовност да гласуват за \"Демократична България\". \"Шансовете на извънпарламентарната коалиция за представителство в европарламента са пряко зависими от способността й да привлече колебаещите се десни избиратели в хода на кампанията, както и да разшири влиянието си в повече региони и населени места\", е коментарът на социолозите. Фрагментация на алтернативния вот От \"Алфа Рисърч\" уточняват, че са провели проучването си с аналог на реалната интеграла бюлетина, която включва всички листи и независими кандидати за членове на Европейския парламент. Резултатите показват, че при реалното включване на повече формации, а не само на основните, между 13% и 17% от гласовете могат да бъдат разпръснати между листи и независими кандидати извън посочените по-горе. С по-различима подкрепа сред тях се открояват \"Воля\" на Веселин Марешки - 1.7%, и \"Коалиция за България\"  1.2%. \"Трудно е да се определи дали проектовотът за коалицията около АБВ се дължи на самата партия, или и на името, с което БСП се явяваше в поредица предишни избори. Ако има такова влияние, то до изборите БСП може да си върне частично този вот\", прогнозират от социологическата агенция. Данните от проучването показват, че сумарната подкрепа за независимите кандидати е в рамките на 3.5%, като към момента нито един от тях не се откроява като мобилизиращ достатъчен вот, който да му осигури представителство в Европейския парламент потенциал. 2.2% биха отбелязали позицията \"не подкрепям никого\", въведена с обявяването на гласуването за задължително.", "date": "2019.05.03", "title": "\"Алфа рисърч\": Кампанията започва с падаща избирателна активност и паритет между ГЕРБ и БСП (допълнена)"}
{"url": "https://www.dnevnik.bg/bulgaria/2019/05/03/3428920_borisov_durjavata_shte_podpomaga_vuzstanovenoto_visshe/", "text": "Бойко Борисов обеща автомагистрала \"Хемус\" да стигне до Плевен през октомври следващата година пред курсанти от Националния военен университет \"Васил Левски\" в Долна Митрополия, предаде пресслужбата на Министерския съвет. Изявлението на Борисов беше предавано на живо и в страницата му във \"Фейсбук\". \"Догодина, октомври месец, магистрала \"Хемус\" ще дойде тука до Плевен - между Плевен и Ловеч. Колкото от \"Младост\" до Военна академия се ходи с кола, толкова и като излезеш от София, до военното училище ще се ходи. И за преподавателите, и за родителите ще е голямо предимство. А има ли път, има развитие\", заяви Борисов. Висшето военновъздушно училище \"Георги Бенковски\" в Долна Митрополия ще бъде възстановено от 1 януари 2020 г. То ще бъде подпомагано от държавата, като за нова техника ще бъдат дадени 2 млрд. лева. Борисов заяви, че училището има голяма перспектива, като това не се отнася само за подготовката на пилотите. \"Ще се възстанови производството – дали ще е на самолети, дали ще е на дронове. Това означава и по-добри битови условия. Защото, като ви гледам какви сте сладури - сте млади хора\", каза на курсантите премиерът.", "date": "2019.05.03", "title": "Борисов: С кола до училището в Долна Митрополия ще отнема колкото от \"Младост\" до Военната академия"}
{"url": "https://www.dnevnik.bg/bulgaria/2019/05/03/3428285_ot_1_juni_se_promeniat_cenite_na_klinichnite_puteki/", "text": "От 1 юни се променят цените на част от клиничните пътеки, като приоритетно ще бъдат увеличени тези, свързани с детското и майчино здравеопазване. Това съобщи здравният министър Кирил Ананиев след среща с премиера Бойко Борисов и Българския лекарски съюз (БЛС), съобщава агенция \"Фокус\". \"Някои от тези клинични пътеки с десетилетия не са изменяни. Не е оценен достатъчно добре и трудът на медицинския персонал, който ги използва. Заедно с БЛС ще преценим кои клинични пътеки ще бъдат увеличени и с колко, като ще акцентираме върху разходите за персонал\", заяви Ананиев. Увеличението на клинични пътеки в педиатрията влиза в сила от 1 юни и на обща стойност 50 млн. лева, които са от резерва на Националната здравноосигурителна каса (НЗОК). Тепърва ще бъдат разпределени още 30 млн. лв. лева, обещани още  през февруари за общински болници и за спешната помощ . По думите му държавата ще използва само законоустановените механизми за финансиране на лечебните заведения – чрез наредба, която регулира финансирането на дейности извън задължителното здравно осигуряване. Това се отнася за лечебни заведения в труднодостъпни райони, белодробни болници, психиатрични болници и спешната помощ, както и финансиране чрез НЗОК по клинични пътеки. \"За първата група от лечебни заведения, които се финансират през Министерството на здравеопазването, финансирането на болниците ще стане на база на преминали болни и обслужвано население. Това са обективни критерии, с които парите ще стигнат до съответните лечебни заведения\", заяви Ананиев. Той посочи, че за болниците, които ще бъдат финансирани от здравната каса, ресурсът ще определи увеличението на клиничните пътеки, като той е 50 млн. лв. \"Самото разпределение в лечебните заведения се извършва на база на вътрешни правила. Ситуацията в различните лечебни заведения е различна\", обясни министърът. Здравното министерство е готово с определяне на индивидуалните работни заплати. \"На финала сме да приключим работата и по тази методика, надявам се да бъдем готови и преди 15 май\", уточни здравният министър. Тази методика цели справедливо недискриминационно разпределение на разходите за медицински персонал, каза още Ананиев. На 18 април лекарите от специализираната болница по детски болести \"Проф. д-р Иван Митев\" в София  излязоха на протест  срещу условията, при които са принудени да лекуват деца. Работещите в единствената съществуваща в момента детска специализирана поискаха достойно заплащане за труда си, отпадане на лимитите, за да могат да приемат и лекуват болните деца спокойно и изработената от тях работа да се плаща от здравната каса. Те настояваха и за специален статут за болницата, който да я отличава от останалите търговски дружества и да позволи по-сериозна подкрепа от държавата за педиатричните грижи. Тогава здравният министър увери, че лекарите от детската болница ще получат отстъпки по отношение на лимитите на здравната каса за прием на пациенти. Освен това се ангажира част от отпуснатите от кабинета допълнителни пари за болниците и повишаването на сестринските заплати, да достигнат и до болницата по детски болести \"Проф. д-р Иван Митев\". По думите на министъра няма да остане нито едно дете, което е прието в болницата за лечение и за него не е платено.", "date": "2019.05.03", "title": "След протестите кабинетът вдига от 1 юни цените на клиничните пътеки за детско здраве"}
{"url": "https://www.dnevnik.bg/bulgaria/2019/05/03/3428934_geshev_i_durjavni_slujiteli_shte_budat_obvineni_v/", "text": "И държавни служители ще бъдат обвинени, ако се установи, че са осъществили престъпления по програмата за къщи за гости. Това каза на брифинг заместник главният прокурор Иван Гешев, съобщи агенция \"Фокус\". \"Няма пречка да бъде ангажирана наказателна отговорност и на държавни служители, ако се установи, че са осъществили престъпления по програмата за къщи за гости – независимо от техния ранг, дали са бивши или настоящи\", заяви Гешев. Във връзка с  проверките на министъра на земеделието, храните и горите Румен Порожанов  Гешев уточни, че той е бил ръководител на Държавен фонд \"Земеделие\" (ДФЗ) в периода 2014 – 2018 г. \"Ще бъде проверено дали е осъществен необходимият контрол, защото той е принципал\", обясни зам. главният прокурор. По-рано днес  прокуратурата уточни , че проверките на къщите за гости, финансирани с евросредства, не се извършват съвместно с Министерството на земеделието, храните и горите (МЗХГ), нито с ДФЗ. \"Работи се на ръба на възможностите\" Във връзка с  проверките на апартаментите, купени от управляващи на цени под пазарните , Гешев информира, че се работи активно. \"Надявам се да се справим в доста кратки срокове. Но обемът на тези проверки е изключително голям и ангажира голям човешки и технически ресурс. Но се работи на ръба на възможностите, за да може да се достигне до конкретен резултат, който да бъде оповестен на българските граждани\", заяви зам. главният прокурор. Иван Гешев уточни, че се проверяват доста случаи, като \"всеки един от тях не е елементарен\", и че \"разследването изисква продължителни усилия\". ", "date": "2019.05.03", "title": "Гешев: И държавни служители ще бъдат обвинени в случай на престъпления с къщите за гости"}
{"url": "https://www.dnevnik.bg/sport/2019/05/03/3428935_ljuboslav_penev_napusna_cska_s_ostri_kritiki_kum/", "text": "Старши треньорът на ЦСКА Любослав Пенев потвърди, че  напуска поста . Той си тръгва от стадион \"Българска армия\" след само три месеца начело на отбора. 52-годишният специалист обяви, че причината за решението му е липсата на подкрепа, коректност и професионализъм от хората в ръководството на клуба. \"Напускам ЦСКА с високо вдигната глава и много огорчен\", заяви Пенев в обръщение, адресирано до \"привържениците на ЦСКА и цялата спортна общественост\". По-рано днес се появиха слухове, че той е подал молба за разтрогване на договора. По-късно изненадващо беше отменена традиционната пресконференция на треньора преди кръга в Първа лига, която беше насрочена за 13.45 часа. Това беше обявено в кратко съобщение на сайта на клуба. Причина обаче не се посочваше. В своето съобщение Пенев обясни, че е опитвал да си върши работата по най-добрия възможен начин, но през цялото време е срещал \"тиха, но яростна опозиция вътре в клуба\". \"През годините съм доказал, че имам нетърпимост към непрофесионализъм и некоректност. Винаги съм бил открит и честен, с риск да печеля врагове, но съвестта ми винаги да бъде чиста. Няма да позволя на когото и да било да се подиграва с моя труд и да опетнява името ми и открито или тайно да се опитва да ме дискредитира, независимо от своята позиция в клуба\", каза той. Пенев заяви, че е подобрил значително състоянието на отбора - спортно-технически и ментално, въпреки че е поел поста в \"много труден за клуба момент\". \"Не съм се замислял и за миг дали да приема предложението да водя любимия си клуб. В този момент всички виждахме, че ЦСКА отново нямаше да бъде там, където му е мястото. Имах огромното желание и воля да направя всичко по силите си, за да постигнем това, което подхожда на ЦСКА - шампионска титла и купа на България. Положих големи усилия да стабилизирам отбора спортно-технически и ментално. Вярвам, че работата ми в тази насока доведе до много добри резултати, неочаквани за мнозина.\" Бившият нападател изрази и разочарование, че ръководството на клуба е отказало да го подкрепи в \"битката за справедливост и срещу некоректните съдийски отсъждания, които решително ощетяваха ЦСКА\". След завръщането си той често отправяше остри критики към съдийството и Българския футболен съюз (БФС), за което получи и няколко солидни глоби. \"В тази несъвместима с позицията ми на треньори битка бях подкрепян единствено от привържениците. Ръководството на футболния клуб не застана зад мен и не зае никаква позиция срещу тази явна несправедливост. Вярвах, че ЦСКА е единен в защита на своята позиция, но в нито един момент аз не бях подкрепен от ръководството. Нещо повече, станах свидетел на поведение, което, вместо да обединява нашите футболисти, води до демотивация на част от тях и разделяне на отбора на групички\", продължи Пенев. \"Всички знаем, че поех отбора с приключена селекция и зимна подготовка, но никога не си позволих да коментирам качествата на моите футболисти и кондиционното им състояние. Напротив, аз единствен казах, че след необходимите спортно-технически корекции този отбор ще се бори за трофей. Така и стана. В тази връзка не мога да приема критики и негативи и не съм отговорен за селекцията. Считам, че работата на екипа ми през последните три месеца доведе до една пълна промяна в отбора и показа правилния път, по който трябва да се върви\", заяви още той. \"За да си шампион и победител обаче, трябват още няколко неща: време, търпение, професионализъм на всички нива и единност в клуба. Не намерих част от тези фактори в ЦСКА. За три месеца аз не мога да изчистя грешки, допускани през последните три години, особено когато срещам тиха, но яростна опозиция вътре в клуба. Благодаря на всички за подкрепата и най-вече на привържениците - сърцето на ЦСКА\", завърши Пенев. Малко след това в сайта на ЦСКА се появи съобщение, в което  . \"Въпреки желанието на клуба да работи в дългосрочен план с наставника Любослав Пенев, днес ние бяхме изненадани от неговото желание за напускане\", заявиха от ръководството. В предстоящия двубой с \"Черно море\" във Варна в събота отборът ще бъде воден от досегашния асистент треньор Добромир Митов с консултанти Димитър Пенев и Люпко Петрович. ", "date": "2019.05.03", "title": "Любослав Пенев напусна ЦСКА с остри критики към ръководството"}
{"url": "https://www.dnevnik.bg/evropa/2019/05/03/3428936_konservatori_ot_avstriia_i_bavariia_othvurliat_priziva/", "text": "Австрийският канцлер Себастиан Курц и премиерът на германската провинция Бавария Маркус Зьодер отхвърлиха призива на унгарския министър-председател Виктор Орбан тяхната десноцентристка група в Европейския парламент да се съюзи с популистки националистически партии преди европейските избори този месец, предаде \"Ройтерс\". Курц и Зьодер оглавяват партии, които са част от Европейската народна партия (ЕНП) - главния консервативен блок в европарламента. През март ЕНП  замрази членството на националистическата партия \"Фидес\"  на Орбан заради обвинения в нарушаване на принципите на Европейския съюз за върховенството на закона, свободата на медиите и правата на малцинствата. Преди изборите за европарламент на 23-26 май  Орбан призовава ЕНП  да спре да се отвращава от крайната десница и да изгради съюз след гласуването. \"Никакво сътрудничество в Европа с крайнодесните популисти, разбира се\", заяви Зьодер на обща пресконференция с Курц след среща във Виена. \"Нищо добро няма да произлезе от това\", каза той. Лидерът на италианската крайнодясна партия \"Лига\" Матео Салвини  се опитва да изгради  в Европа съюз между националистически, антиимигрантски партии, включително \"Алтернатива за Германия\" (АзГ) и френската Национален сбор на Марин льо Пен. \"Не мисля нищо за сътрудничество с партии като АзГ и Льо Пен, които искат да напуснат ЕС\", каза Курц. \"Тези партии отдавна се изключват със своята антиевропейска позиция\", заяви той.", "date": "2019.05.03", "title": "Консерватори от Австрия и Бавария отхвърлят призива на Орбан за съюз на ЕНП с популисти"}
{"url": "https://www.dnevnik.bg/photos/2019/05/03/3428972_fotogaleriia_koroniasvaneto_na_novata_kralica_na/", "text": "Три дни преди коронацията си новият тайландски крал се ожени. Съпругата му, генерал Сутхида, е негова дългогодишна приятелка, стюардеса и доскорошен заместник-ръководител на личната му охрана.", "date": "2019.05.03", "title": "Фотогалерия: Коронясването на новата кралица на Тайланд и бивш охранител на краля"}
{"url": "https://www.dnevnik.bg/sport/2019/05/03/3429059_citat_na_denia_ako_stana_pomoshtnik_v_cska_triabva_da/", "text": "Това заяви почетният президент на \"ЦСКА-София\" Димитър Пенев пред медиите, попитан дали ще бъде \"нещо като помощник\" на новия треньор Добромир Митов. По-рано днес Любослав Пенев напусна  треньорския пост на \"Българска армия\".  Той отправи остри критики към ръководството  и обвинения в липса на подкрепа, коректност и професионализъм. От клуба завиха, че са изненадани от решението на 52-годишния специалист. На негово място беше назначен Митов, който досега бе асистент в първия отбор. Пенев и Люпко Петрович бяха обявени за консултанти на новия треньор. \"А съм почетен президент. Винаги съм помагал - и треньор съм бил, и в ръководството съм бил. Няма как и сега да не помагам. Виждате, че днес съм тук. Няма да играя аз, но отвън ще бъде от значение, полезно все пак да дадем оценка на нашите състезатели\", каза още Пенев пред репортерите. И допълни: \"Няма да се бъркаме на новия треньор, но когато разговаряме помежду си, говорим за името на ЦСКА и за успеха на ЦСКА\".", "date": "2019.05.03", "title": "Цитат на деня: Ако стана помощник в ЦСКА, трябва да стана и на бате Бойко, президента и премиера"}
{"url": "https://www.dnevnik.bg/bulgaria/2019/05/03/3429065_osem_dushi_svurzani_s_vinprom_karnobat_sa_obvineni_za/", "text": "На брифинг днес зам.-главният прокурор потвърди информацията, че прокуратурата, ДАНС и МВР  разследват бизнесмена Миню Стайков  за злоупотреба с евросредства. \"Фирмите, които са кандидатствали по двете програми - касаещи развитие на селските райони и конверсия на лозята, формално не са били свързани с реалните собственици. Но всичките собственици на тези търговски дружества са роднини, служители, деца на служители, свързани с бизнес империята \"Карнобат\", така да я наречем. Като реалните пълномощници – т.е. хора, които могат да извършват реални действия,са роднини на собствениците на тази бизнес империя или приближени лица\", обясни Гешев, цитиран от \"Фокус\". Осем души са обвинени за престъпно сдружение с цел злоупотреби с еврофондове, информира той. \"Става въпрос и за различни програми от \"Млад фермер\", обясни той. Иван Гешев уточни, че за двете програми са отпуснати средства от еврофондове, като разпоредител с тези европейски средства е Държавен фонд \"Земеделие\" (ДФЗ). \"По програмата за селските райони са поискани и одобрени от ДФЗ за плащане 11.5 млн. лв., като в резултат от действията на прокуратурата, макар и доста трудно, тези пари не са платени до момента. По втората програма – конверсия на лоза, са поискани над 7 млн. лв., а са получени малко над 5 млн. лв. Като пак заради активната ни комуникация с ДФЗ, не са платени 2 млн. лв.\", обясни зам. главният прокурор. Наблюдаващите прокурори ще преценят какви мерки за неотклонение ще бъдат взети по отношение на осемте обвиняеми, уточни Гешев и добави, че петима от тях са задържани за 72 часа. \"Шестият е Миню Стайков. Другите двама в момента са извън страната. Доколкото ми е известно, едното лице е дама, която има определени полицейски проблеми и се намира в Турция. Другият се намира в страна от ЕС. Ще предприемем всички възможни процедури да бъдат призовани. Както виждате, прибираме обвиняеми от целия свят, имаме пълно съдействие от нашите европейски партньори. Нямам съмнение, че това щеше да се случи и с Цветан Василев, ако се намираше в страна от ЕС\", заяви той. Гешев посочи, че обект на тези дела са и самите служители в ДФЗ, участвали в тези процедури. \"Дали са съдействали, дали е имало \"чадър\" е обект на проверка и в случай на събиране на доказателства, ще бъдат привлечени съответните длъжностни лица от ДФ \"Земеделие\", каза още зам. главният прокурор.", "date": "2019.05.03", "title": "Осем души, свързани с \"Винпром Карнобат\", са обвинени за злоупотреби с еврофондове"}
{"url": "https://www.dnevnik.bg/evropa/2019/05/03/3428903_otvedi_me_na_lunata_germaniia_iska_parche_ot/", "text": "Изправена пред жестоката конкуренция на Китай, САЩ и дори на малкия Люксембург, Германия бърза да изготви нови закони и да привлече инвестиции, за да си осигури парче от нововъзникващия космически пазар, който би могъл да достигне 1 трилион долара годишно до 40-те години на века. Усилията Германия да получи по-голяма роля в Космоса идват на фона на стремежа на европейски, азиатски и американски компании да разчертаят границите в един активно развиващ се сегмент, който обещава договори за всичко - от проучвания до добив на полезни изкопаеми и космически ресурси. Компаниите вероятно ще имат полза от всяко бъдещо увеличение на разходите в Германия, включително Airbus, който е съсобственик на производителя на европейските космически ракети Ariane, както и компанията от Бремен OHB. Новият закон ще ограничи финансовите и законовите задължения на частните компании при инциденти в орбита, ще определи стандарти за космически операции и ще предложи стимули за нови проекти, посочи пред \"Ройтерс\" германското икономическо министерство. Томас Ярцомбек, който отговаря за аерокосмическите въпроси към министерството, може да внесе законите в парламента по-късно тази година. Стъпката се прави в момент, когато компаниите и секторните асоциации настояват германските власти да създадат регулаторна рамка за доходоносния нов пазар, за да насърчат частните инвестиции. Бием тревога, че Германия и Европа изостават в Космоса спрямо Китай и САЩ, посочи пред \"Ройтерс\" Дирк Хоке, директорът, отговарящ за отбраната и Космоса във френско-германската аерокосмическа група Airbus. \"Намираме се в изключително важен момент да гарантираме, че оставаме в челните редици\", допълни той. Германия е двигателят на европейската икономика и четвъртата по големина икономика в света. Страната обаче се нарежда на седмо място по бюджет за космическа дейност през 2018 година с 1.1 милиарда долара, което е малко над половината сума, заделяна от Франция, според предварителните данни на парижката компания за проучвания Euroconsult. Сумата, като се изключат вноските по паневропейските програми, е съвсем малка спрямо заделяната от САЩ, които засега са водят по бюджет за тази сфера с близо 40 милиарда долара. По ирония на съдбата американските космически амбиции могат да предложат спасение. Хоке каза, че новата лунна програма Gateway, подкрепяна от американската космическа агенция НАСА, е предложила възможност на Германия и други в Европа да се стремят към ключова роля на пазара. Според мен е изключително важно, че участваме като равноправни партньори и това ни ентусиазира да разработваме и изграждаме технологии за такава станция, допълни той. Програмата предвижда проектирането и разработването на малък космически кораб, който ще кръжи около Луната и ще служи като временен дом на космонавтите и като база за работа на лунната повърхност, а по-късно и за мисии до Марс. НАСА искаше да приключи изграждането на Gateway до 2026 година, но Вашингтон сега се стреми да изпрати отново хора на Луната до 2024 година, което може да ускори графика. Още преди това Германия се сблъсква с изтичане на мозъци, тъй като компаниите по света търсят начини как да извлекат полезни изкопаеми от астероидите и вода от Луната през следващото десетилетие. Някои компании вече обмислят да се преместят в Люксембург, който зае водеща позиция в сектора в Европа, като прие закони да ограничаване на задълженията и облекчаване на рестрикциите в добива на полезни изкопаеми. Освен това създаде инвестиционен фонд за проекти на стойност 100 милиона евро (112 милиона долара). \"Това е световен пазар. Имаме си клиенти и ще ги запазим, дори ако трябва да управляваме компанията от друго място\", каза Валтер Балхаймер, главен изпълнителен директор на германския стартъп за малки сателити Orbital Systems, чиято централа е в Берлин. \"Германия е изпреварена отдавна, коментира той. Но не е прекалено късно, ако са достатъчно смели и приемат ясна политика за Космоса (...) тогава все още ще можем да си вземем парчето от тортата, което би трябвало да имаме като водещ износител\", допълни Балхаймер. Двама други ръководители на малки космически компании казаха пред \"Ройтерс\", че обмислят да напуснат страната. Базов закон за Космоса Германия обаче не бездейства. Отговарящият за космическите въпроси в германското икономическо министерство Ярцомбек работи с асоциации от сектора, компании и други експерти, за да бъдат изготвени космическите закони, които планира да внесе в парламента след септември. \"Стремим се към един компактен, основен закон, който е отворен към бъдещето\", каза говорител на Ярцомбек и на министерството на икономиката. \"Националният закон за Космоса трябва да бъде съсредоточен преди всичко върху стимули и да даде възможност на германската космическа индустрия да играе по-голяма роля в случващото се в световен мащаб\", допълни тя. Берлин също така настоява ООН да определи стандарти за добива на полезни изкопаеми на Луната, астероидите и другите обекти в Космоса. САЩ приеха през 2015 година закон, който насърчава частните компании да развиват минна дейност отвъд Земята, а също така дава на фирмите си правото да претендират за ресурсите, които един ден биха могли да добиват от небесни тела. Ярцомбек помогна да бъдат осигурени още 269 милиона евро в планираното финансиране за Европейската космическа агенция (ЕКА) за периода 2020-2023 година. Не се очаква обаче общото германско финансиране за космически проекти, включващо националните програми и програмите на ЕКА, да се повиши през този период. За 2019 година то е намалено до 1.57 милиарда евро. ЕКА, която има 18 членове, отговаря за сътрудничеството в космическите проучвания, но отделните страни имат свои проучвания и интереси, финансирани извън бюджета на ЕКА. Матиас Вахтер, аерокосмически експерт към Федерацията на германската индустрия, каза, че напредъкът в космическия сектор е от решаващо значение за бъдещите технологии като безпилотните автомобили. \"Германия изостава\", допълни той. Плановете за разходи ще трябва да преодолеят нарастващия бюджетен натиск и икономическото забавяне. Германия отчита икономически растеж вече 10 години, но миналата година се размина на косъм с рецесията. Високопоставени представители на Deutsche Bank, Munich Re и други компании се срещнаха в Берлин миналия месец, за да потърсят начини за финансиране и осигуряване на нови космически проекти. Един от проблемите е консервативният подход на Германия в инвестирането и финансирането, когато предприемачите търсят капитал, коментира Себастиан Щраубе, главен изпълнителен директор на компанията Interstellar Ventures. Щраубе прави инвестиционен фонд на стойност 100 милиона евро, който ще финансира проекти. Той работи и с компании като железопътния оператор Deutsche Bahn, за да ги насърчи да подкрепят нови компании, които правят приложения, като се възползват от по-големия достъп до Космоса чрез сателити в ниска околоземна орбита. Битката SpaceX Марко Фукс, главен изпълнителен директор на OHB, каза, че Германия се нуждае от по-голямо увеличение на националното космическо финансиране, за да покрива разходите за новаторски разработки на фона на все по-голямата конкуренция в света. Компанията изпълни с Китай търговска мисия, която бе с частно финансиране, за извеждане в орбита около Луната през 2014 година, а тази година работи с Israel Aerospace Industries, за да предложи търговски доставки на товари до повърхността на Луната за ЕКА. OHB е ключов играч в битката между новата европейска ракета-носител Ariane 6 и Falcon 9 на компанията на Илон Мъск SpaceX за пускането на първия от двата нови шпионски сателита на OHB, наречен Георг, за германската служба за външно разузнаване през 2022 година. Договорът, който е на стойност десетки милиони долари, привлича политическото внимание, след като SpaceX и Ariane си размениха нападки за достъпа съответно до европейския и американския пазар, което може да е предзнаменование за трансатлантически търговски спор през идните години. OHB и германското правителство се очаква да изберат победителя до края на 2020 година, като Фукс каза, че решението ще се основава на много фактори, включително пусковите дати и наличния бюджет. \"В крайна сметка винаги е въпрос на цена или на политическо решение\", допълни той.", "date": "2019.05.03", "title": "Отведи ме на Луната: Германия иска парче от доходоносния космически пазар"}
{"url": "https://www.dnevnik.bg/bulgaria/2019/05/03/3429066_maia_manolova_atakuva_pred_konstitucionniia_sud_sedem/", "text": "Промяната в Изборния кодекс, с която се отмени възможността всички актове на Централната избирателна комисия (ЦИК) да бъдат обжалвани, е една от седемте разпоредби, която омбудсманът Мая Манолова атакува пред Конституционния съд, съобщи пресцентърът на омбудсмана. В жалбата на Манолова до Конституционния съд се обръща внимание, че въвеждането на необжалваемост на важни актове на ЦИК е нарушение на основни конституционни принципи за \"всеобщо, равно и пряко избирателно право с тайно гласуване\" и \"създава опасност за свободното и демократично провеждане на изборите.\" Манолова изтъква и че по този начин извън възможността за съдебно обжалване ще останат актовете на ЦИК, с които се осигурява възможност на всеки избирател да прави справка в регистъра със своя единен граждански номер. Така при съмнение за манипулиране на програмите на машините за гласуване никой избирател или политическа сила, участваща в изборите, няма да има възможност да атакува пред съд методическите указания на ЦИК. Манолова твърди, че с тази промяна се допуска ЦИК да тълкува и прилага Изборния кодекс, без актовете й да могат да бъдат обжалвани за законосъобразност пред съдебен орган. \"При подобна ситуация съществените пороци в методическите указания биха рефлектирали върху изборния резултат, а той ще може да бъде оспорван едва след изборите пред Конституционния съд\", пише тя в жалбата си до Конституционния съд. Омбудсманът атакува и новоприетите текстове, с които актове на ЦИК вече ще се обжалват в местните административни съдилища, а не пред Върховния административен съд. Според нея това би довело до различни съдебни решения по еднакви казуси, а Върховният административен съд няма да може да осъществява отреденото му в Конституцията право на върховен съдебен надзор за точното и еднакво прилагане на законите в административното правораздаване. Мая Манолова атакува пред Конституционния съд и отмяната на изискването избирателните комисии да се произнасят с квалифицирано мнозинство, което според нея осигурява политически плурализъм. \"Именно политическата неутралност на изборната администрация е гаранция за принципа на политическия плурализъм при провеждането на свободни и демократични избори\", изтъква тя.", "date": "2019.05.03", "title": "Мая Манолова атакува пред Конституционния съд седем разпоредби от Изборния кодекс"}
{"url": "https://www.dnevnik.bg/sviat/2019/05/03/3429067_roiters_bulgarskite_pravoslavni_sa_edni_ot/", "text": "Българската православна общност поддържа една от най-твърдите линии в отношенията с католическата църква. Това е единствената общност, която бойкотира последните срещи на диалога между православните и католическите църкви, както и Всеправославния събор от 2016 г. заради несъгласие с подговените текстове. Това пише \"Ройтерс\" в текст по повод предстоящото посещение на папа Франциск в България и Северна Македония. Според агенцията това ще е \"деликатно пътуване\" в двете православни страни и причината отчасти е във вътрешноцърковни борби, разпрострели се и върху отношенията с Ватикана. На започващата в неделя визита папата ще трябва да внимава на всяка крачка заради чувстителните отношения с доминиращата православна църква в двете държави, където католиците са много малък брой, допълва \"Ройтерс\". В Северна Македония сред население около 2 милиона души, например, те наброяват не повече от 15 000 души - по-малко от вярващите в някои райони на Париж. В 7-милионна България католиците са едва около 58 000. Това е едва втората визита на папа в България през този век, напомня агенцията. Една от целите на тридневната визита е да подобри връзките с православните църкви като част от усилието на Светия престол за евентуално единство на разделените от схизмата през 1054 г. източна и западна части на християнския свят. Но предводителите на БПЦ наредиха на духовенството да не участва в молитви или служби с папата, защото законът им не го позволявал. Среща на Франциск и патриарх Неофит ще има в \"Св. Александър Невски\", но според проф. Тамара Грдзелидзе \"е вътрешно противоречие да приемеш папата, но да не се молиш с него\". Тя е преподавател по Екуменическо богословие и изследовател в Колежа \"Сен Мишел\" в Университета на Торонто в Канада. Според нея изглежда причините за това решение на БПЦ са вътрешни спорове между българите. \"Ройтерс\" припомня, че миналия медец българската църква е подчертала, че поканата за папската визита е от държавата, което предполага, че на БПЦ е била отредена второстепенна роля в планирането. Що се отнася до Северна Македония самият православен свят смята, че местната православна църква е в схизма, след като се обяви за независима от Сръбската. Вероятно за да не се намесва в този спор и да разочарова и раздразни православните църкви, не е предвидена среща на Франциск с архиепископ Стефан в Скопие, макар за пръв път в страната да идва папа. \"Това е голям политически жест от папата към страните, които се борят да се отворят религиозно и политически след падането на комунизма и изчезването на съветския блок\", коментира Грдзелидзе. \"Не е изключено също така да се окуражават местните католически църкви - независимо от размера им - да бъдат по-активни в обществения живот и въвеждането на западните ценности, като в същото време не противоречат на православието\", допълва грузинката, която е била посланик на страната си във Ватикана.", "date": "2019.05.03", "title": "\"Ройтерс\": Българските православни са едни от най-консервативните спрямо католиците"}
{"url": "https://www.dnevnik.bg/sviat/2019/05/03/3429070_ciklonut_fani_otne_jivota_na_nai-malko_trima_dushi_v/", "text": "Най-малко трима души загинаха в Индия от мощния циклон \"Фани\", който днес връхлетя източния щат Одиша, изтръгна дървета и прекъсна електрически кабели, съобщи телевизия Ен Ди Ти Ви, цитирана от ТАСС. Според телевизията големи райони в град Пури и други населени места са залети от вода. Циклонът се движи по крайбрежието на север към щата Западна Бенгалия. В Източна Индия бе отменено движението на 220 влака, затворено бе летището в град Бхубанешвар и бе обявено предстоящо затваряне на летището в Калкута. По-рано властите в Одиша евакуираха 1 милион души. Те са подслонени в лагери за временно настаняване далече от крайбрежието. Циклонът \"Фани\" дойде откъм Бенгалския залив. Той е придружен от поройни дъждове и ветрове със скорост 200 км/ч. През 1999 г. подобна буря погуби повече от 10 хил. души, затова правителството на щата реши да евакуира жителите на крайбрежните села. Стихията може да нанесе сериозни щети на зърнените култури и плодовите насаждения. Циклонът може да засегне някои райони на щатите Андхра Прадеш и Западна Бенгалия, а също и съседен Бангладеш, отбелязва ТАСС. /БТА", "date": "2019.05.03", "title": "Циклонът \"Фани\" отне живота на най-малко трима души в Индия"}
{"url": "https://www.dnevnik.bg/photos/2019/05/03/3428223_fotogaleriia_svetovnite_snimki_na_denia_-_3_mai_2019_g/", "text": "Талисманът на Айнтрахт Франкфурт, сниман преди футболния мач от Лига Европа с Челси във Франкфурт, Германия.", "date": "2019.05.03", "title": "Фотогалерия: Световните снимки на деня - 3 май 2019 г."}
{"url": "https://www.dnevnik.bg/sviat/2019/05/03/3429072_do_10_godini_amsterdam_se_zatvaria_za_koli_i_motori_na/", "text": "От 2020 г. в Амстердам няма да се допускат дизелови автомобили, произведени преди 2005 г. Това е първата крачка за реализиране на решението на общината до 2030 г. напълно да се затвори градът за коли и мотори с горива от петрол. Програмата е част от политиката за прочистване на въздуха, който е толкова мръсен, че според властите съкращава очакваната продължителност на живота на местните жители с една година, разказва \"Гардиън\". Шарон Дейксма, която отговаря за трафика в града, обясни, че от догодина дизеловите автомобили няма да могат да навлизат отвъд околовръстното А10. Автобуси на обществения и частния транспорт, които изхвърлят вредни газове, няма да се допускат в центъра от 2022 г. До 2025 г. ограничението ще се разшири върху увеселителните корабчета в каналите и мотопедите. До 2030 г. целият район, в който има сгради, трябва да стане зона, в която транспортните средства не отделят парникови газове. За стимулиране прехода на гражданите към електрически и водородни коли общината обещава много нови зарядни станции и се надява в следващите години да процъфти вторичният пазар за електромобили. В момента има около 3000 зарядни станции, а до 2025 г. ще са необходими между 16 и 25 хиляди, за да има ефект от проекта. Сдружения на автоиндустрията критикуват решението като опит Амстердам да бъде превърнат в град на богаташите, защото десетки хиляди семейства нямат средства да си купят скъпи електрически коли: \"Към 2030 г. очакваме една трета от автомобилите да са на ток, но също така и ще има много гора, които няма да могат да си ги позволят\".", "date": "2019.05.03", "title": "До 10 години Амстердам се затваря за коли и мотори на петролни горива"}
{"url": "https://www.dnevnik.bg/sport/2019/05/03/3429074_ludogorec_napravi_nova_greshna_stupka_v_bitkata_za/", "text": "Шампионът \"Лудогорец\" направи нова грешна стъпка в борбата за титлата в Първа лига. Тимът от Разград завърши 1:1 при гостуването си на \"Берое\". Лидерът в първенството беше много близо до втора поредна загуба, но измъкна точка с гол в 93-ата минута. \"Лудогорец\" събра 71 точки и поведе с шест пред ЦСКА, който е с мач по-малко. В събота от 17.30 ч. червените гостуват на \"Черно море\" във Варна, само 24 часа след като старши треньорът  Любослав Пенев напусна с остри критики към ръководството на клуба. Равенството в Стара Загора даде нов шанс на тима от \"Българска армия\" да намали разликата на върха преди директния двубой между претендентите за първото място. Той ще се изиграе в следващия кръг - на 11 май от 20.15 ч. След това за двата отбора ще останат по три мача до края на сезона. \"Имаше повече напрегнатост в нашия отбор. Може би отдавна не е бил в такава ситуация, тъй като в предните години първенството отдавна е било решено. Може би са отвикнали да има това напрежение. Не знам, не знам. Разсъждавам си за себе си. Доста говоря с играчите. Надявам се малко да се поотпуснат, защото когато си напрегнат, трудно играеш\", коментира Стоев пред \"Диема спорт\" след мача с \"Берое\". \"Лудогорец\" отбор отново не убеди с играта си и имаше късмет да стигне до равенството. През първото полувреме \"Берое\" беше по-агресивният тим на терена и шампионите имаха доста трудности при разиграването на топката. Домакините създадоха няколко чисти ситуации за гол, но не се възползваха. Те започнаха по-активно и втората част. В 65-ата минута влезлият като резерва Мартин Камбуров беше близо до откриване на резултата, но на два метра от голлинията се размина с остро центриране на Леони отляво. \"Лудогорец\" постепенно наложи превес, но трудно стигаше до добри възможности пред Душан Перниш. В 74-ата минута Джоди Лукоки прати топката във вратата на \"Берое\", но попадението правилно беше отменено заради засада. Три минути по-късно Иван Бандаловски можеше да отбележи при опит за центриране, но топката срещна гредата. Пет минути преди края на редовното време \"Берое\" поведе след страхотен изстрел от дистанция на Педро Еуженио. Домакините обаче не успяха да удържат трите точки. В третата минута на добавеното време вратарят Перниш допусна грешка, като изпусна топката при удар с глава на Адриан Попа след центриране от корнер. След третото поредно равенство между двата отбора в Стара Загора \"Берое\" събра 51 точки и излезе на четвърта позиция. Тимът на Александър Томаш поведе с една точка пред \"Ботев\" и с три пред \"Черно море\", които са с мач по-малко.", "date": "2019.05.03", "title": "\"Лудогорец\" направи нова грешна стъпка в битката за титлата"}
{"url": "https://www.dnevnik.bg/bulgaria/2019/05/03/3429083_boiko_borisov_vseki_ot_gerb_poddal_se_na_mantaliteta/", "text": "Министър-председателят Бойко Борисов увери в интервю за БНТ, че всички членове на партия ГЕРБ, която той председателства, които са извършили нарушения с купуването на апартаменти на цени под пазарните и строителството на къщи за гости с евросредства, ще си понесат отговорността. \"Всеки, попаднал в такава ситуация, всеки немислил с главата си, всеки поддал се на манталитета си или решил, че всичко му е позволено, ще си понесе най-тежкото наказание и отговорност\", заяви Борисов и добави, че \"подаването на оставка е половината от работата\". \"В момента МВР, мога да говоря за МВР, прокурорите също действат, но не мога да говоря от тяхно име... Една програма, която извън големите курорти на тези китни, прекрасни наши природни забележителности да се направят подобни къщи за гости, да идват българи, чужденци... само че някои тарикати решили да се възполват от това. Или ще върнат парите, или ще им бъдат конфискувани, а тези, които са злоупотребили, им се търси наказателна отговорност. Виждате, че повдигнатите обвинения са и със сто хиляди лева гаранция. Това мога да гарантирам на българите\", обеща премиерът. \"Яд ме е, срам ме е. Грешката е моя, защото аз нито веднъж не отидох на гости на нито един мой министър, кмет, областен управител. Ако бях отишъл да видя, сигурно щях да взема много по-рано мерки\", смята Борисов и благодари на свободните медии в България \"защото те показаха, че са свободни\". \"Ще бъде направено всичко, за да се възцари справедливостта и да се върнат парите\", декларира Борисов. Той изрази съжаление, че скандалите нанасят тежки щети на ГЕРБ въпреки големите постижения по време на участието й във властта. Запитан дали тези действия и злоупотреби не са диагноза за цялата партия ГЕРБ и цялата власт и дали това не е повече от грешка, а именно отговорност, че го е допуснал, Борисов каза: \"Отговорност за това, че не знам кой къде живее може би имам и затова казвам, че греша. Защото всеки попълва данъчна декларация и всеки си носи отговорност. Аз съм се родил, живея и ще си живея в къщата си в Банкя. Там съм се родил, там си живея и там ще си умра. Колко ми остават - 10-15 години, Господ знае - ще бъда там! Аз не съм позволил един лев да се даде там, където обитавам.\" Премиерът сравни злоупотребите на ГЕРБ с тези на БСП. \"Всички национални катастрофи кога са ставали? Стават, когато БСП управлява или БКП. И за един апартамент с асансьор или за една къща у Сандански за гости на фона на милиардите приватизации, които са правили и са приели\", възмути се Борисов. По думите му избирателите на ГЕРБ искат те да са честни, чисти, не като другите и \"затова се разделям с толкова много хора. Аз съм направил ГЕРБ и досега той работеше перфектно. Трябва да съществува само ако е честна народна партия. Аз съм си дете на народа, израстнал съм си в... нито съм станал по-богат, нито ще стана по-богат. И си се знае какво имам. Нека да минат сега изборите, да не ги разстройвам предварително\", спря се Борисов. На въпрос дали заместникът му Цветан Цветанов е наказан завинаги, Борисов каза, че винаги си го е обичал като дете и че е свършил много работа. \"Но ние за такива случаи имам една много хубава българска поговорка: когато в кацата с меда... и майка винаги ми я казваше: Внимавай, дете, да не сложиш лъжицата с катран в кацата с меда. А той точно това направи\". Той подчерта, че \"денят на прошката\" за Цветанов ще е на 26 май - денят на европейските избори. \"От човек с изключителен авторитет, той заличи всичко добро с това, което направи\", смята Борисов. Цветанов подаде оставка като  председател на парламентарната група на ГЕРБ  и като депутат след публикация за новия му апартамент в столичния квартал \"Изток\", купен от строителната компания \"Артекс\" на  по-ниски от пазарните цени . Той обаче запази поста си на заместник–председател на ГЕРБ и е председател на предизборния щаб за европейските избори. На въпрос дали ще подаде оставка, Борисов подчерта, че ще приключи мандата си, защото \"нищо няма от другата страна\", защото от БСП не можели да сформират правителство и се ненавиждали един друг. Той отново отхвърли твърденията, че следващата му цел е президентският пост и заяви, че след като приключи мандата си като премиер, ще се оттегли в партията. По думите му ГЕРБ има още сила и потенциал за работа. Министър-председателят коментира и  очаквания избор на \"Фолксваген\"  за инвестиция в нов завод в Югоизточна Европа, където България, Сърбия и Турция са възможни места за построяването му. Борисов съобщи, че до две седмици бордът на директорите на германският автомобилостроител ще пристигне в България за оглед на възможния терен. Борисов информира още, че на 7 май българската делегация по преговорите за купуване на нов самолет за бойната авиация ще замине за преговори в САЩ. Ако се постигне договореност, искане за промяна в бюджета за депозиране на първа вноска за покупката ще бъде внесено в Народното събрание. \"До 2-3 години Северна България ще бъде напълно променена\", увери още премиерът. Тогава ще бъде завършена магистрала \"Хемус\". До края на годината  тя ще стигне до Плевен и Ловеч , смята Борисов. Министър-председателят заяви, че миграционната опасност стои пред България \"с пълна сила\", но че в момента миграционен натиск у нас няма.", "date": "2019.05.03", "title": "Бойко Борисов: Всеки от ГЕРБ, поддал се на манталитета си, ще бъде наказан"}
