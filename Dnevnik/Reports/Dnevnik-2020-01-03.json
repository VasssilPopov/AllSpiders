{"url": "https://www.dnevnik.bg/bulgaria/2020/01/03/4012211_novo_ognishte_na_afrikanska_chuma_po_svinete_e_otkrito/", "text": "Българската агенция по безопасност на храните (БАБХ) констатира огнище на африканска чума по свинете (АЧС) в индустриална ферма в шуменското село Никола Козлево. Положителният резултат от пробите е потвърден днес от Националната референтна лаборатория в Националния диагностичен научноизследователски ветеринарномедицински институт в София, съобщиха от БАБХ. В засегнатия свинекомплекс се отглеждат 24 хил. животни. Предприети са мерките за контрол и ликвидиране на заболяването съгласно правилата на европейското и националното законодателство и Плана за спешни действия при контрол на АЧС. Предстои умъртвяването на всички заразени и контактни свине в засегнатия обект. Определена е трикилометрова предпазна зона около огнището, в която влизат селата Каравелово и Пет могили. Въведена е и десеткилометрова наблюдавана зона, в която влизат гр. Никола Козлево и селата Красен дол, Хърсово, Вълнари, Цани Гинчево, Векилски и Писарево.", "date": "2020.01.03", "title": "Ново огнище на африканска чума по свинете е открито край Шумен"}
{"url": "https://www.dnevnik.bg/regioni/2020/01/03/4012214_policai_e_zadurjan_zaradi_uchastie_v_shema_za_falshivi/", "text": "Полицай е задържан по подозрение в участие в схема за фалшиви регистрации на тежкотоварни автомобили. Акцията е проведена в КАТ- Велико Търново късно снощи, съобщава БНТ. Операцията се е провела заедно с партньорски служби от Европейския съюз. Предстоят проверки и в други звена на \"Пътна полиция\" в още три дирекции на МВР в страната, като задържаният служител ще бъде отстранен от работа дисциплинарно. Сигналът за злоупотреби с регистрациите на 15 камиона и 15 ремаркета, собственост на фирма от Великотърновско, е получен вчера. Оказва се, че регистрационни табели са предназначени за товарни автомобили, които са извън територията на България. Процесуално следствените действия по случая продължават. Предстои прокуратурата да прецени колко и на кои лица ще се повдигнат обвинения.", "date": "2020.01.03", "title": "Полицай е задържан заради участие в схема за фалшиви регистрации на камиони"}
{"url": "https://www.dnevnik.bg/sport/2020/01/03/4012187_fotogaleriia_kapitanut_grigor_dimitrov_i_negovite/", "text": "България  , като го направи още в първия си мач. Капитанът Григор Димитров и съотборниците му се наложиха с 2:1 успеха срещу Великобритания.", "date": "2020.01.03", "title": "Фотогалерия: Капитанът Григор Димитров и неговите момчета"}
{"url": "https://www.dnevnik.bg/sviat/2020/01/03/4012115_desetki_hiliadi_v_iran_skandiraha_smurt_za_amerika/", "text": "Десетки хиляди иранци изразиха гнева си след убийството на смятания за герой в Техеран командир от Революционната гвардия Касем Солеймани и проирански бойци от Ирак при американски въздушен удар, а ислямската република нарече случилото се \"акт на международен тероризъм\". Часове по-късно, след  неспирни заплахи за жестоко отмъщение , бе назначен и наследникът на човека, смятан за архитект на иранската политика в Близкия изток. Неназовани представители на властите в САЩ казаха за  Си Ен Ен , Ен Би Си и други телевизии, че още поне 3000 войници ще бъдат изпратени в Близкия изток като предпазна мярка. Такава възможност бе заложена още след обсадата на посолството в Багдад тази седмица. Тогава министърът на отбраната Марк Еспър заяви, че незабавно в Персийския залив (по друга, неофициална информация - в Кувейт) ще бъдат разположени още 750 души от 82-ра въздушно-десантна бригада,  а други 3000 ще бъдат \"в готовност\" . Обсадата бе в отговор на атака срещу лагер на шиитската милиция \"Катаиб Хизбула\", оглавянана от убития при удара Абу Махди ал Мухандис. Тогавашният удар бе причинен на свой ред от убийството на американски наемник от ракета на милиции. Междувременно американски граждани напускат Ирак, а Турция издаде предупреждение да се избягва пътуване до югоизточния ѝ съсед. Безпокойството от възможен ответ на Иран достига дори Ню Йорк, чиито власти обявиха повишена тревога. Пред журналисти кметът Бил де Блазио обясни, че макар градът винаги да е нащрек за възможни терористични атаки (особено от 11 септември насам), характерът на евентуалната заплаха се е променил значително - все пак Иран разполага с несравнимо по-сериозни ресурси от организации като \"Ал Кайда\" и \"Ислямска държава\". \"Разликата е като между дветове. Трябва да приемем, че това действие ни привежда във фактическо състояние на война\". \"Погребахме мнозина... като Тръмп\" Часове след удара Иран избра приемник на Солеймани. Досегашният му заместник, бригаден генерал Есмаил Каани, поема поста. Програмата на \"Ал Кудс\" няма да се промени с този ход, заяви аятолах Али Хаменей в изявление за \"Ройтерс\". В съобщение на сайта си Хаменей описва Каани като един от най-удостояваните с отличия командири по време на войната с Ирак. Каани заместваше Солеймани, откакто последният стана командир през втората половина на миналото десетилетие. Американски медии отбелязаха, че през 2017 г. той е  казал , че заплахите срещу Иран \"ще навредят на Америка\". \"Погребахме мнозина... като Тръмп и знаем как да се сражаваме с Америка.\" \"Не сме войнолюбива страна. Но ще съжалявате за каквото и да било военно действие срещу Иран,\" казва още той.  \"Нюзуик\"  цитира радио \"Фарда\" - иранския канал на \"Свободна Европа\" - според който Каани е известен с яростната си критика срещу Израел и със сериозното си влияние в Сирия. Той  отправи и преди малко заплаха : \"Бъдете търпеливи... скоро ще видите телата на американците из целия Близък изток.\"      По-малко от ден след удара представители на американските институции дават разнопосочни сведения за инцидента. В \"Туитър\" президентът Доналд Тръмп заяви, че Солеймани е \"убил или нарил тежко хиляди американци за дълъг период от време\" и заговорничел за още убийства, но не даде подробности. В интервюта за Си Ен Ен и \"Фокс нюз\" държавният секретар Майк Помпео заяви, че целта на удара е била да се предотврати \"предстояща атака\", застрашаваща американците в Близкия изток. Той отказа да даде повече информация, но каза, че оценката е била \"базирана на разузнавателна дейност\". Американският сенатор Марко Рубио обаче обяви, че Солеймани е планирал преврат в Ирак по инструкции на върховния водач и скорошни атаки срещу американски граждани, съюзници и интереси. Иран също продължи с коментарите за жесток ответ, а Върховният съвет за национална сигурност на страната предупреди, че Вашингтон ще понесе отговорност за \"най-големия си стратегически гаф в Западна Азия\", от чиито последствия трудно ще избяга. Комуникацията със САЩ, изглежда, тече по два канала. Освен публичните изказвания тече и дипломатическа активност - за ден Иран два пъти предаде на посланика на Швейцария съобщения за американската администрация. Швейцария представлява интересите на САЩ в Иран. В Иран хиляди демонстрираха в памет на Солеймани, а някои отидоха до резиденцията на върховния водач Али Хаменей, за да поднесат съболезнованията си. Според кореспондент на \"Франс прес\" мнозина са скандирали \"Смърт на Америка\" с плакати, изобразяващи Хаменей или Солеймани.      В самия Ирак мненията са разнопосочни. Помпео даде по-рано днес пример с иракчани,  танцуващи на улицата от радост , но не всички смятат Солеймани и убитият заедно с него ръководител на една от активните паравоенни групи Абу Махди ал Мухандис за врагове въпреки подкрепата им за използване на оръжия срещу протестиращите в последно време. Някои ги смятат за герои, други критикуват Вашингтон за това, че убийството е станало на иракска земя и това може да въвлече страната във война. Сред държавите в региона, където смъртта на Солеймани има силен отзвук, е и Израел, съпротивата срещу който е част от идеологията на Ислямската република и на поделението на Солеймани \"Ал Кудс\". Страната обяви, че привежда армията си в готовност, ако иранската реакция се насочи именно към Израел. За значението му за иранската политика  четете тук . Повече за приближения до него командир Абу Махди ал Мухандис можете да  откриете тук . ", "date": "2020.01.03", "title": "Десетки хиляди в Иран скандираха \"Смърт за Америка\", САЩ изпращат още войници в региона"}
{"url": "https://www.dnevnik.bg/sport/2020/01/03/4012117_minuta_za_razmisul_dumite_na_princ_uiliam_za/", "text": "В живота, както и във футбола, всички минаваме през възходи и трудни моменти. Понякога сме разтревожени или стресирани. На моменти дори малките неща може да изглеждат трудни. Но всички ние можем да започнем промяна\". Тези думи на принц Уилям са част от кампанията, която цели да привлече вниманието на футболните фенове към психичното здраве. Видеото ще бъде излъчено по стадионите в Англия преди мачовете от ФА къп през уикенда, като двубоите ще започнат минута по-късно.", "date": "2020.01.03", "title": ""}
{"url": "https://www.dnevnik.bg/sport/2020/01/03/4012199_vulshebniiat_mig_na_bulgarskite_tenisisti_na_starta_na/", "text": "Българският отбор спечели по зрелищен начин мача с Великобритания на старта на новия турнир по тенис \"АТП къп\". Успехът дойде след  победата на Григор Димитров и Александър Лазаров в мача на двойки . Българите спасиха два мачбола и сътвориха обрат, а организаторите показаха вълнението в отбора след последната точка.", "date": "2020.01.03", "title": ""}
{"url": "https://www.dnevnik.bg/photos/2020/01/03/4012153_fotogaleriia_svetovnite_snimki_na_denia_-_3_ianuari/", "text": "Посетители на Международния фестивал за скулптура на лед и сняг в китайския град Харбин разглеждат част от експозициите.", "date": "2020.01.03", "title": "Фотогалерия: Световните снимки на деня - 3 януари 2020 г."}
{"url": "https://www.dnevnik.bg/bulgaria/2020/01/03/4011882_rejimut_na_vodata_v_pernik_se_zatiaga/", "text": "По предложение на ВиК живеещите в Перник ще имат един час по-малко вода. Идеята е тя да достига до всички квартали и населени места, така че да няма усещането в обществото, че някои от кварталите са привилегировани, коментира пред \"Фокус\" кметът на Перник Станислав Владимиров. Дружеството се е ангажирало за 7 часа на ден да осигури подаването на вода до всички квартали на града. Новият график предвижда в централната част, кварталите \"Тева\", Мошино\", \"Изток\" и селата Люлин, Мeщица и Витановци водоподаването да бъде от 15.00 до 22.00 ч. В град Батановци, селата Кладница, Драгичево и Рударци и комплекса \"Делта хил\" водоподаването ще е в същия интервал. В селата Бучино и Дивотино, в кв. \"Църква\", Профилакториума и кв. \"Ралица\", кв. \"Могиличе\", кв. Кало в село Рударци гражданите ще могат да ползват водата в интервала от 16.00 до 23.00 ч. Пред Нова телевизия кметът изрази надежда, че до два месеца водоподаването ще се нормализира. ", "date": "2020.01.03", "title": "Режимът на водата в Перник се затяга"}
{"url": "https://www.dnevnik.bg/bulgaria/2020/01/03/4011881_sled_smurt_na_24-ma_dushi_v_dom_sacheva_napomni_che/", "text": "След като вчера прокуратурата беше сезирана за смъртта на 24-ма души за година в дом за хора с деменция, министърът на труда и социалната политика Деница Сачева напомни в интервю за \"Нова телевизия\", че Народното събрание отложи с половин година влизането в сила на Закона за социалните услуги, който дава критерии за качество на социалната услуга. Действието на закона беше отложено с половин година след слухове за отнемане на деца, протести и критики от църквата. Новият закон за социалните услуги бе приет през февруари 2019 г. след повече от 5 години дебати и обсъждане на различни концепции за реформа в социалната сфера и трябваше да заработи на 1 януари. Неговата основна цел е да повиши достъпността и качеството на социалните услуги, които държавата делегира като дейност на общините. Техният брой е 1356 и касаят хора с увреждания, възрастни хора, децата в риск и др. (още четете  тук ). Една от тези услуги е и предлаганата в Дома за хора с деменция в община Сухиндол. Какво се съдържа в сигнала на омбудсмана, по който прокуратурата започна проверка, четете  тук. \"Съвсем скоро отложихме влизане в сила на Закона за социалните услуги, а там се предвиждаше създаването на агенция за качеството на социалните услуги, нови стандарти за тях и за заплащането на персонала. Колкото по-бързо започнем да работим по тях, ще имаме и решения\", каза Сачева. \"Трябва да ни бъде дадена възможност да изградим тази агенция за качеството на социалните услуги, за да отговорим по-комплексно на тези проблеми, а не за всеки казус да се срещаме по телевизиите\", добави тя. За конкретния случай Сачева коментира, че настаняването на нови пациенти в дома ще бъде преустановено, за част от живеещите там ще се потърси ново място, а общината се е ангажирала да потърси подходящи помещения в съседни села за изграждане на център за настаняване от семеен тип. В контекста на критиките към закона и опасенията, че социалните ще отнемат деца от семействата, Сачева беше помолена да коментира казус с осемгодишно дете, постъпило в болница след алкохолно отравяне на Нова година. \"Не е нужно от всеки казус да правим скандал\", отговори министърът и допусна, че в конкретния случай може да става дума и за случаен инцидент. \"Ако лекарите преценят, че има риск за детето, могат да сезират социалните. Не във всеки случай, в който има инцидент с дете, то трябва да бъде класифицирано като дете в риск, а да говорим за децата, които са бити, насилвани, системно неглижирани и има заплаха за тяхното здраве и живот\", подчерта тя.", "date": "2020.01.03", "title": "След смърт на 24-ма души в дом Сачева напомни, че няма закон за социалните услуги"}
{"url": "https://www.dnevnik.bg/evropa/2020/01/03/4011884_bez_zabradki_v_uchilishte_do_14_godini_i_oshte_ot/", "text": "Доминиращата позиция на австрийските консерватори, водени от Себастиан Курц в новия им управленски съюз със Зелените, пролича ясно при представянето на коалиционната сделка, пълна с мерки, които няма да се харесат на електората на Зелените, предаде \"Ройтерс\". Три месеца след като  спечели парламентарните избори , в сряда Курц  постигна коалиционна сделка  със Зелените, за да си гарантира връщането на власт, като по този начин за пръв път вкара лявата партия в правителството. \"Ройтерс\" отбелязва, че новият съюз ще се следи внимателно в Германия като потенциален модел за консерваторите на Ангела Меркел. Курц заяви вчера, че коалиционното споразумение е еднакво печелившо и за двете партии, като ще им позволи да изпълнят основните си предизборни обещания. Сделката, публикувана в четвъртък, включва мерки, подкрепяни от предишното му правителството, в което участваха и крайнодесните. То падна след скандала \"Ибисагейт\", свързан с видеозапис, на който тогавашният лидер на крайната десница Хайнц-Кристиан Щрахе обещава облаги срещу финансиране на жена, представяща се за племенница на руски олигарх. Курц почти не беше засегнат от скандала и дори спечели гласоподаватели на изборите на 29 септември. Сделката включва вдигане на възрастта, до която на момичетата е забранено да носят забрадки в училище на 14 от около 10 години – продължение на политика, въведена от предишната коалиция на Курц. Споразумението съживява и оспорван план за превантивно задържане на потенциално опасни индивиди, дори и те да не са извършили престъпление. Той беше предложен от предходната коалиция след смъртоносно намушкване през февруари, за което се смята, че е извършено от търсещ убежище. Подобни мерки ще бъдат по-трудни за преглъщане от много поддръжници на Зелените, отколкото такива като намаляване на корпоративния данък от 25 до 21 процента. В събота коалиционната сделка трябва да бъде одобрена от органа за взимане на решения на Зелените – Федералния съвет. Макар като цяло да не се очаква той да блокира споразумението, имиграцията и сигурността по всяка вероятност ще бъдат постоянни източници на търкания в коалицията. Сделката предвижда също така понижение на ставката за първите три категории подоходно облагане от 25%, 35% и 42% до съответно 20%, 30% и 40%, каза Курц на съвместна пресконференция с лидера на Зелените Вернер Коглер. Единствената опция Коглер, който ще стане вицеканцлер, се похвали с успехи като увеличаването на таксите за полетите извън Австрия и инвестициите в разширяване на обществения транспорт. Според плана освен това Австрия трябва да стане неутрална по отношение на климата до 2040 г. \"Ще ви позволя да решите дали пропорцията – ние я изчислихме – е точно 1 към 2.7\", каза той, имайки предвид мерките на всяка от партиите в сделката и съответния процент гласове, който те получиха на изборите – 37.5% и 13.9%. Това е приблизително отразено и в дела на министерствата им – Зелените ще контролират четири от общо 15. Сред министерствата, които Австрийската народна партия на Курц ще получи, са тези на външните работи, на вътрешните работи и на финансите. Зелените ще поемат министерствата на околната среда, на правосъдието, по социалните въпроси и на културата и спорта, посочва \"Франс прес\". \"Летенето ще стане малко, но все пак ще стане по-скъпо\", заяви още Коглер. \"В средносрочен план пътуването с влак ще стане по-евтино\", допълни той. Сегашната такса върху полетите извън Австрия, варираща от 3.50 до 17.50 евро на пътник според разстоянието, ще бъде заменена с фиксирано плащане от 12 евро, което на практика представлява увеличение. Съществуващите пътни такси за камиони ще се увеличат за най-замърсяващите превозни средства. Предвижда се Австрия да произвежда 100% от електричеството си от възобновяеми източници до 2030 г. За Коглер това е най-добрата възможна сделка, защото партията нямаше няколко възможни коалиционни партньора за разлика от Курц. \"Зелените имат само тази възможност да осъществят това, за което бяха избрани\", подчерта той. В коалиционната сделка е включено и изискване 40% от членовете на бордовете на държавни предприятия да са жени, давайки пример на частния сектор.", "date": "2020.01.03", "title": "Без забрадки в училище до 14 години и още от коалиционната сделка на Курц и Зелените"}
{"url": "https://www.dnevnik.bg/bulgaria/2020/01/03/4011886_durjavata_shte_proveri_kolko_sa_bolnichnite_mejdu/", "text": "Министърът на труда и социалната политика Деница Сачева е поискала от Националния осигурителен институт справка за това колко болнични са издадени за работните дни, прекъснали серията празници около Коледа и Нова година. Това съобщи министърът в интервю за Нова телевизия. Тези и други данни ще подпомагат взимането на решението за режима на първите три дни болнични. Работодателите не искат да ги плащат, защото смятат, че има много злоупотреби, а Националният осигурителен институт не може да поеме този допълнителен разход заради техния увеличаващ се брой. Синдикатите пък заявиха, че няма да допуснат орязване на права на работещите. До казуса се стигна след като по настояване на работодателските организации беше премахната практиката за сливане на почивни дни. В резултат след трите почивни дни на Коледа имаше един работен - 27 декември, а след последвалите събота и неделя - още 2 работни дни на 30 и 31 декември. Предстои среща с Българския лекарски съюз и Агенцията за медицински одит, каза Сачева и добави, че преценката на конкретните диагнози е от компетенцията именно на медиците. По думите на министъра никое решение няма да е работещо докато не се изяснят причините за явлението - дали има работодатели, които не дават достатъчно почивки или недобросъвестни работници. Причините трябва да са точно установени, за да са ясни решенията, иначе би било само общи приказки\" подчерта тя. Сачева съобщи, че започва подготовка за промени в Кодекса на труда за почасовото заплащане и насърчаване на гъвкавата заетост, но не даде повече подробности, защото идеите са на ранен етап. Вижте повече гледни точки за болничните във видеото от рубриката \"С две думи\".", "date": "2020.01.03", "title": "Държавата ще провери колко са болничните между Коледа и Нова година"}
{"url": "https://www.dnevnik.bg/sport/2020/01/03/4011889_tomas_bah_predupredi_sportistite_da_izbiagvat/", "text": "Президентът на МОК Томас Бах се обяви срещу политическите протести по време на олимпийските игри в Токио 2020. По думите му събитието никога не трябва да е платформа, която да служи за послания, водещи до разделение. В новогодишната си реч Бах призова спортистите да уважават съперниците си в Токио. Германецът заговори за \"увеличаващо се политизиране на спорта\". Според него то не води до резултат, а единствено задълбочава съществуващите разделения. \"Олимпийските игри винаги са били глобална платформа за спортистите и спортното им представяне. Те не са и никога не трябва да бъдат платформа за политически или други послания, водещи до разделение\", каза Бах. Олимпийските игри в Токио са от 24 юли до 9 август. Един от акцентите е свързан с  наказанието на Русия , което донесе и  коментари за политическо влияние .", "date": "2020.01.03", "title": "Томас Бах предупреди спортистите да избягват политически протести в Токио 2020"}
{"url": "https://www.dnevnik.bg/na_put/2020/01/03/4011890_rim_zabrani_shtandovete_za_suveniri_pred_turisticheski/", "text": "Щандовете за сувенири пред някои от най-забележителните монументи в Рим ще бъдат премахнати, предаде \"Гардиън\". Според кмета на града Вирджиния Раджи щандовете, които продават богат асортимент от дреболии, например тениски, чаши, миниатюрни Колизеуми и фигурки, представящи личности от папа Франциск до Доналд Тръмп, са несъвместими със заобикалящата ги среда. Седемнадесет сергии ще бъдат премахнати от места като фонтана \"Ди Треви\", Испанските стълби, Пантеона и площад \"Навона\". Осем от 17-те все пак е могат да продават стоката си по улиците, но далеч от забележителностите, се посочва в съобщение на римските власти. По думите на Раджи решението цели да се защити наследството на Рим, като в същото време се подобри сигурността на най-посещаваните места. Миналата година тя каза, че сергиите опетняват образа на Рим. Законодателството трябваше да влезе в сила на 1 януари, но в четвъртък две сергии все още стояха пред фонтана \"Ди Треви\". Като част от мерките, обявени през лятото, Раджи също така забрани незаконната улична търговия, но около туристическите забележителности все още свободно се осъществява такава. Тя забрани сядането и храненето на Испанските стълби, разхождането на голи до кръста хора из града и влаченето на куфари по исторически стълбища, въведе и глоби за къпане в градските фонтани. Много от мерките са трудни за прилагане, но сред една от успешните е забраната на модерните центуриони - хора, които се обличат като войници от Римската империя и предлагат да позират за снимки на туристите срещу пари.", "date": "2020.01.03", "title": "Рим забрани щандовете за сувенири пред туристически забележителности"}
{"url": "https://www.dnevnik.bg/bulgaria/2020/01/03/4011892_specprokuraturata_poiska_sudut_da_otstrani_kmeta_na/", "text": "Специализираната прокуратура внесе днес в Специализирания наказателен съд искане за отстраняване от длъжност на кмета на община Несебър Николай Димитров, обвинен като ръководител на организирана престъпна група за престъпления срещу изборните права на гражданите, съобщи държавното обвинение. Спецсъдът промени мярката за отклонение на Димитров от \"задържане под стража\" в \"парична гаранция\" на 23 декември 2019 г. На 27 декември той е внесъл сумата от 50 хил. лв, беше освободен и така вчера той можа да встъпи в длъжност.  Сега Специализираната прокуратура иска отстраняването му от длъжност до приключване на досъдебното производство, тъй като в качеството си на кмет той е основен работодател на голям брой фирми и лица в общината и разполага с възможности да повлияе на свидетели.", "date": "2020.01.03", "title": "Спецпрокуратурата поиска съдът да отстрани кмета на Несебър"}
{"url": "https://www.dnevnik.bg/sviat/2020/01/03/4011861_elitniiat_iranski_general_sjuleichani_e_ubit_v_raketen/", "text": "Генерал Касем Солеймани, командващ елитните части \"Ал Кудс\" на Иранската революционна гвардия и фигура с почти легендарна репутация в страната си и района, е бил убит при ракетен удар на САЩ до летището на Багдад по нареждане на президента Доналд Тръмп. Минути след първото съобщение на иракската държавна телевизия американски представител заяви за \"Ройтерс\", че САЩ са нанесли в Багдад удари срещу две цели, свързани с Иран, но без да дава подробности. Около час по-късно отново представител на администрацията на САЩ каза, че Солеймани е ликвидиран от американски удар. В 18:32 местно време президентът Доналд Тръмп пусна в профила си в \"Туитър\" само американското знаме, докато журналистите очакваха изявление от Пентагона. Почти веднага министерството на отбраната на САЩ потвърди, че е убило Солеймани, за да предотврати нови удари и плановете на Иран за бъдещи атаки. \"По нареждане на президента американските военни предприеха решителни отбранителни действия за защита на американските служители зад граница като убиха Касем Солеймани, ръководител на корпуса \"Ал Кудс\" на Иранската революционна гвардия, който САЩ обявиха за чуждестранна терористична организация\", се казва в съобщението. \"Ген. Солеймани разработваше планове за нападения срещу американски дипломати и служители в Ирак и района. Той и неговите части \"Ал Кудс\" са отговорни за смъртта на стотици американци и техни партньори от международната коалиция, както и за раняването на още хиляди хора. Той оркестрира нападенията срещу бази на коалицията в Ирак през последните няколко месеца, включително на 27 декември, в които загинаха и бяха раени американци и иранци. Той е одобрил и нападението срещу американското посолство в Багдад тази седмица.\" Иранската телевизия потвърди малко преди 5 часа сутринта българско време, че Солеймани е станал жертва на ракетни удари на американски хеликоптери. Сред загиналите е и Абу Махди ал Мухандис (боен псевдоним на Джамал Джафар Мохамед Али Ебрахими), зам.-командир на Хашд ал Шааби - подкрепяни от Иран шиитски милиции в Ирак.      Ликвидирането на ген. Солеймани, смятан за ръководна сила зад множество задгранични операции на Техеран, на чужда територия и най-вероятно без знанието на правителството на Ирак създава безпрецедентна с неизвестностите си ситуация в Близкия изток. Това може да предизвика масово кръвопролитие - от акции на отмъщение по цял свят до избухване на гражданска война в Ирак. Касем Солеймани е архитектът на стратегията на Иран за т.нар. прокси конфликти чрез подкрепата, въоръжаването и финансирането за проирански милиции в целия район. Той бе и вероятно най-важният ирански фактор в Близкия изток през последните 30 години, се казва в първите коментари на анализатори. В първите минути цари объркване защо САЩ правят тази стъпка в момент, когато атаките срещу посолството им в иракската столица бяха прекратени, шиитските милиции се оттеглиха и се очакваше фаза на преговори. Подобна операция трудно се връзва и с непрекъснатите обещания на президента Доналд Тръмп, че иска страната му да се оттегли от толкова голямо ангажиране с безкрайните конфликти в Близкия изток и последните му думи ,че не желае война с Иран. Късно в четвъртък министърът на отбраната Марк Еспър каза, че САЩ няма да приемат атаки срещу техни служители в раойна, и обвини Иран за насилието при посолството. \"Атаките срещу нас ще бъдат посрещнати с ответни реакции във време, по начин и на място, което ние изберем. Настояваме режимът в Иран да прекрати зловредната си дейност\", се казва още в изявлението му. Ахмед ал Асади, говорител на Хашд ал Шааби, заяви тази нощ, че \"американският и израелският враг са отговорни за убийството на муджахидин Абу Махд ал Мухандис и Касем Солеймани\". По думите му, цитирани от \"Ройтерс\", три ракети са ударили международното летище на Багдад, убивайки трима членове на неговата групировка и двама \"гости\". Ударите са били до товарен терминал и са унищожили два автомобила. Сред петимата убити се твърди, че е и ръководителят на връзките с обществеността на шиитските милиции. Екипи на спешната помощ съобщават и за 9 ранени. [                         ", "date": "2020.01.03", "title": "Елитният ирански генерал Солеймани е убит в ракетен удар на САЩ в Багдад"}
{"url": "https://www.dnevnik.bg/analizi/2020/01/03/4011505_kljuchovite_subitiia_na_2020_g_izborite_v_sasht_i/", "text": "                         Едва ли някой има еднозначен отговор, но това ще бъде ключова година. Ще има ключови избори в различни страни и специално изборът на президент в САЩ. Ще станат по-ясни определен тип развития, наблюдавани през последните две-три години. През 2020 г. стават вече 10 години след финансовата криза и въпросът е дали ще наблюдаваме нов цикъл, дали светът ще влезе в нова икономическа криза. Има и конфликти – като този в Близкия изток – Иран и Ирак, които могат да променят света по драматичен начин. Изборът на Доналд Тръмп беше израз на огромната поляризация на американското общество. В момента социологическите проучвания показват, че нежеланието на голяма част от демократите техните син или дъщеря да се оженят за син или дъщеря на републиканец е Става дума за едно общество, което е в скрита гражданска война със себе си. Въпросът е как може да бъде преодоляно това голямо разделение, което има и своите териториални измерения – голяма разлика между между големите метрополни градове, между източния и западния бряг, от една страна, и средните щати. Кой ще бъде президент ще има изключително голямо значение за вътрешната политика на САЩ. А това ще има голямо значение и за икономическата политика, и за политиката на климатични промени, и особено за здравната политика. С президент демократ тонът по отношение на Европа най-вероятно ще бъде променен, отношението към ЕС ще бъде по-позитивно. Но да се предполага, че изборът на когото и да било ще превърне Европа отново в най-важния стратегически регион за САЩ, е илюзия. Американската политика от тази гледна точка е рязко променена. Отношенията между САЩ и Китай са това, което ще формира американската политика през следващото десетилетие. Нямам отговор на въпроса дали Тръмп ще стане отново президент и една от причините е, че в САЩ не е важно колко гласове ще вземеш на изборите, а в кои щати. В момента президентът има повече негатив, отколкото позитив, но въпросът е какво ще се случи в три или четири щата.  Психологически всички се умориха от Брекзит. Но въпросът е, че когато на 31 януари - предполагам, че това ще бъде факт, Великобритания официално препотвърди напускането си на ЕС, започват едни много тежки преговори между двете страни. Тук е иронията на историята – ако си представите последните 50 години от 20 век, деколонизацията, Великобритания непрекъснато преговаря със свои бивши колонии за тяхната независимост. Е, в тези преговори, специално що се отнася до търговия, цялата експертиза е в Лондон, а това, което е от страна на тези новоосвободени държави, е желанието за суверенитет. Тъй като през последните 30 години всички търговски преговори са водени в Брюксел, понеже Европа има обща търговска политика, в момента Великобритания назначава 10 хиляди нови експерти в различни търговски сфери, за да може да има капацитета да преговаря с Европейския съюз. Но, от друга страна, преговорите ще са изключително тежки и за Европейския съюз, защото ако досега той по-добре успяваше да удържа своето единство, сега преговорите ще са в различните сфери на икономиката, а там различните страни имат различни интереси и различни страхове. Потенциалът за разделение в рамките на тези търговски преговори ще бъде много по-силен. Проблемът е как, разделяйки се, Европа и Великобритания да запазят нормални отношения. Защото Островът не се премества географски по-далеч от Европа. Всички, които познават логиката и динамиката на разводите, знаят, че щастливият развод се случва рядко. Ако погледнете как гласуват западноевропейците, ще видите не просто че консерваторите и зелените са представители на две различни идеологии, на две разични поколения. Хората, по-млади от 35-40 години, в много по-голяма степен са готови да гласуват за зелените партии. Хората над 55 години имат доверие на християндемократически, консервативни партии. тъй като много от основните политически различия между консерватори и социалдемократи са размити, все повече това започва да става поколенческа коалиция. В Германия имаме много силни очаквания, че следващата коалиция ще бъде между християндемократи и зелени. В последната година от управлението си Ангела Меркел ще трябва да направи по-ясно как ще изглежда Германия след Меркел. Има сериозна критика, че тя не позволява появата на нов силен лидер в рамките на собствената си партия, а и в страната, и това започва да създава определен тип несигурност. Големият проблем на Европа е времето. До каква степен Европа ще успее през следващите 3-4 години да се препозиционира в един свят, който е доста по-различен от света, който беше в 2010 г. В този смисъл Меркел остава най-предсказуемият политически лидер. Френският президент Еманюел Макрон има вярната интуиция, че много неща в Европа трябва да се променят, ако ЕС иска да остане конкурентен. Но две неща се оказват проблемни за желанието му да бъде лидер в Европейския съюз. Първо, и това е свързано с характера на френската президентска система, какво и как иска да постигне. Той много бързо декларира визии и инициативи и поставя останалите лидери напълно неподготвени за това, което иска. Това силно ограничава способността му да постига реални промени. Подобно на президента Тръмп той успява да промени разговора, но много трудно успява да го доведе до решенията, които иска. За първи път го има усещането, че страни от проблемни региони има какво да кажат в рамките на европейската политика. Отвън България изглежда по-добре, отколкото отвътре, и една от причините е, че България не е от страните, които са създали проблеми на ЕС. Малките страни никога нямат потенциала да решат голям проблем, но те могат да дадат гледна точка, която отсъства в политиката на големите. Много често отношенията между държавите са и отношения между техните лидери. В този смисъл фактът, че българският министър-председател е на власт почти 10 години, засилва влиянието му при взимане на решения както в Европа, така и извън Европа. Това може да бъде видяно и в Холандия, където премиерът Марк Рюте управлява от дълго време и това вероятно е една от причините той да е най-влиятелният европейски политически лидер извън Меркел и Макрон. Проблемът на малките страни е, че много често в тези страни хората знаят едно име.", "date": "2020.01.03", "title": "Изпитанията през 2020 г.: Брекзит и опасността от нова финансова криза"}
{"url": "https://www.dnevnik.bg/analizi/2020/01/03/4011839_borisov_radev_dps_kakvo_predrichat_zvezdite/", "text": "                         Звездата на Бойко Борисов ще продължи да изразходва ядрените си ресурси и от фазата на син гигант ще преминава към червено джудже с тенденция да се превърне в гигантска черна дупка. Гравитацията на тази дупка ще е толкова голяма, че ще бъде в състояние да погълне цялата управленска мрежа и прокурорския ѝ чадър, а при злощастно развитие на нещата и парите на някои спестители, както стана в случая \"КТБ\". Глътне ли нещо черната дупка, оттам и светлина не се връща. Най-много да се появи някое калпаво прокурорско обвиненение от 10 хиляди страници, което обаче е просто звезден прах в очите на хората. За да предотврати подобно развитие на нещата, премиерът ще продължи да търси инвеститори за ядрените си мощности в АЕЦ \"Белене\". Ще продължат и молитвите за дъжд, които - за разлика от търсенето на инвеститори - все пак ще дадат някакъв резултат, особено през пролетните месеци. В първата част на годината ще се появят руски влъхви, предрешени като инвеститори, които всъщност ще искат да ни продадат останалото оборудване за въпросната централа. От баницата с късметите на премиера му се падна \"ДПС\", което означава, че движението ще продължи да го подкрепя при определени взаимноизгодни условия. Астрологията потвърждава късмета от баницата, защото медийният асцендент на Борисов си остава във фазата на полумесеца. Тоест дори да е червено джудже, на синия екран и в кафявата преса той пак ще изглежда като син гигант.      Политическата звезда на Корнелия Нинова има уникалната способност да изгрява и да залязва на изток. И през 2020 година тази звезда отново ще кръжи около звездата на Спаската кула в Кремъл. Поради тази неадекватност на траекторията си БСП няма да успее да убеди хората, че е автентична алтернатива на ГЕРБ, а не просто опит да се наложат Путинови политики в относително демократична среда. И тъй като и самата ГЕРБ се вдъхновява от Путин в областта на съдебната система и медиите, съвсем не става ясно на какво точно е опозиция БСП. От новогодишната баница на Корнелия Нинова отново ѝ се падна \"Виктор Орбан\". На БСП пък се падна \"консервативен социализъм\", в което мнозина виждат лош знак за предстояща политическа суша. ДПС навлиза във фазата на комерсиалния Меркурий. Движението ще продължи да кешира успешно политическото си влияние. Медийната му империя не само ще се запази, но и ще завладява Нова територия. Пристанището на Ахмед Доган ще привлича все повече държавни инвестиции и лека-полека ще започне да измества пристанищата във Варна и Бургас. В крайна сметка от тази политика ще спечелят ДПС и пристанището в Констанца, а България ще загуби инвестиции, правова държава и медиен плурализъм (доколкото все още ги има). На ДПС от новогодишната баница му се падна самата баница. Паднаха му се още баклавата, суджукът и разпределението на порциите. Патриотите ще продължат да се разединяват и през 2020, защото звездите им следват различни траектории. Звездата на Волен Сидеров дърпа силно в евразийска посока и се връща в европейска орбита само срещу кеш. Звездата на Валери Симеонов върви на запад с регулярни избухвания, които застрашават да изпепелят цялата малка коалиция-мъглявина, прикриваща алъш-вериша между звездите на ГЕРБ и ДПС. Най-интересна е звездата на ВМРО, която през 2019 г. изпадна в протуберанс заради покупката на осем F-16 за българската авиация. След инцидента с евродепутата Ангел Джамбазки в края на годината звездата на ВМРО взе да криволичи по политическия небосклон, поради което посоката ѝ през 2020 г. остава неясна. От новогодишната баница на \"Патриотите\" се падна \"зелева чорба за изтрезняване\", което мнозина свързват с необходимост от охлаждане на страстите. Само че в страната няма толкова зелева чорба, която да охлади \"патриотичното\" опиянение. Звездите предричат влизане на ДБ в следващия парламент. Но само ако черна котка не им мине път и не решат пак да се явяват на изборите поотделно. Звездите на ДБ не излизат от жълтопаветния спектър, което силно ограничава политическата гравитация на формацията. За да разширят спектралното си покритие, демократите ще трябва да надскочат специализираните теми и да представят цялостна алтернативна концепция за управление. Що се отнася до традиционната баница, \"Демократична България\" я замени с щолен, кристмас пудинг и панетоне, при което късметите някъде се загубиха и хората ги глътнаха, без да ги прочетат. През 2020 година ще има изгряващи звезди и падащи метеори. Още не е ясно в коя от тези две групи ще се окаже Слави Тифонов, въпреки че асцендентът му е възходящ (което е тавтология, допустима в астрологията). И през 2020 година генералската звезда на президента Румен Радев трудно ще се трансформира в политическа. Едно е да светиш на пагон и фуражка, друго нещо са политическият небосклон и синият екран. Но с дисциплина и постоянство звездата на Радев направи през 2019 серия успешни коремни възхождания при налагането на вето и връщането на кандидатурата на Иван Гешев за главен прокурор. От особена важност беше позицията на президента по рокадата Цацаров-Гешев, с която Радев даде сериозна заявка, че се възприема като алтернатива на ГЕРБ. Но след като не получи подкрепа от БСП в това си начинание, решителността му се сломи. В резултат президентът бързо подписа втория указ и започна консултации за промяна на конституцията - като един вид компромис между решимост и безсилие. Този компромис със сигурност ще маркира и 2020 година. От новогодишната баница на президента се паднаха трохите, защото ГЕРБ и ДПС лакомо излапаха лъвския пай, \"Патриотите\" се сбиха за остатъка, а парчето на Корнелия Нинова бе изядено от Георги Гергов и енергийните лобита в БСП.", "date": "2020.01.03", "title": "Борисов, Радев, ДПС: какво предричат звездите"}
{"url": "https://www.dnevnik.bg/analizi/2020/01/03/4011624_ktb_i_sudut_edin_za_vsichki_i_vsichki_za_edin/", "text": "Бившият подуправител на БНБ и главен директор на \"Банков надзор\" по времето, когато бе поставена под специален надзор Корпоративна търговска банка (КТБ) - Нели Кордовска, е  окончателно оневинена  от Върховния административен съд (ВАС) за конфликт на интереси. Тази новина от системата на правосъдието в последните дни на старата година отмина в информационния поток само с припомнянето какво е извършила Кордовска в последния ден преди поставянето на КТБ под специален надзор на 20 юни 2014 г. А именно: На 19 юни 2014 г. тя изтегля от влог в КТБ 64 195 евро, а след четиригодишно разследване антикорупционната комисия (КПКОНПИ) заключава, че това е станало в конфликт на интереси, тъй като тя е разполагала с вътрешната информация за състоянието на банката, което я поставя в привилегировано положение спрямо останалите вложители. Софийският административен съд обаче отменя решението с мотив, че към оня момент имало достатъчно публична информация за състоянието на банката и Кордовска не е извършила нищо по-различно от останалите граждани, които също изтеглили парите си, без да разполагат със служебна информация на банката. Върховният административен съд потвърждава решението на първата инстанция, посочвайки, че \"няма доказателства, че на 19 юни Кордовска е имала служебна информация, че ден по-късно КТБ ще бъде поставена под особен надзор\". И че изводите за нарушението й били направени от комисията \"единствено на базата на предположения въз основа на разписани задължения в длъжностната характеристика на жалбоподателката и с оглед функциите й по заместване\". (Цялото решение на съда -  тук ) Че директорът в \"Банков надзор\" и изпълняващ функциите на подуправител на БНБ, която само след часове ще заседава, за да постави под специален надзор банката, в която от 18 юни действа надзорна инспекция именно от дирекцията на Кордовска, може да е била длъжна да има информация (според длъжностната й характеристика), но да е нямала такава информация де факто. И това го смятат върховни съдии! И го намират за основание да бъде отхвърлен конфликтът на интереси... Извън това, че подуправителят на БНБ е поставена наравно с другите граждани, които се втурнали да теглят парите си... Не само оневиняване от съда, но не застигна Кордовска - напротив, тя стана заместник-председател на Фонда за гарантиране на влоговете, след като напусна БНБ. Защо ме занимава Кордовска ли? Не, не ме занимава тя персонално.", "date": "2020.01.03", "title": "КТБ и съдът: един за всички и всички за един"}
{"url": "https://www.dnevnik.bg/sport/2020/01/03/4011855_tiki-taka_ala_klop_istoricheskiiat_mach_za_livurpul/", "text": "Директна игра, хевиметъл футбол, преса, контрапреса - с това Юрген Клоп стана известен с английския футбол, където започва своята пета година начело на \"Ливърпул\". При  победата над \"Шефилд\"  с 2:0 в 21-ия кръг обаче тимът на германеца показа нещо заимствано от философията на големия му съперник Пеп Гуардиола. Мърсисайдци направиха 970 подавания в рамките на 90 минути срещу \"остриетата\", което е рекорд за Висшата лига. Откакто технологичният партньор на английското първенство Opta отчита статистически данни, няма отбор, който да е постигнал подобен брой подавания. Това е близо три пъти повече от подаванията на съперника, който записа 326 паса. В рамките на 90 минути \"Ливърпул\" има и общо 1105 докосвания до топката. Петима играчи на мърсисайдци успяват да направят повече от 100 точни подавания в двубоя, като това са четиримата бранители Трент Александър-Арнолд (111), Андрю Робъртсън (113), Джо Гомез (120) и Върджил ван Дайк (135), както и капитанът Джордан Хендерсън (121). В двубоя \"Ливърпул\" записа и друго знаменито постижение, след като в пети пореден мач не допусна гол в мрежата си. За пръв път от 2007 г. тим от Висшата лига успява да запише пет поредни сухи мрежи, а за мърсисайдци този период съвпада с използването на централна двойка бранители Ван Дайк и Гомез.", "date": "2020.01.03", "title": "Тики-така ала Клоп: историческият мач за \"Ливърпул\""}
{"url": "https://www.dnevnik.bg/evropa/2020/01/03/4011514_evrozonata_prez_2020_v_opit_da_izprevari_buriata/", "text": "След седем години растеж перспективите на еврозоната се влошават, пише  EurActiv . Има риск от рецесия, ако търговската война с Вашингтон се задълбочи, докато държавите от ЕС не постигат съгласие за завършването на икономическия и паричен съюз, който би им помогнал да се справят с кризата. Миналата година беше отбелязана 20-та годишнина на еврото. Но валутният блок ще започне 2020 г. разединен в своите цели, без пътна карта за напредък и с намаляваща амбиция на някои от ключовите му страни. Членовете на еврозоната бяха принудени да оставят извън дневния ред значителни подобрения. А лесните цели, включително укрепването на Европейския механизъм за стабилност, спасителния фонд на ЕС, останаха неизпълними заради вътрешните проблеми на Италия. На този фон Европа ще опита до подкрепи своите компании срещу нелоялни практики от чужбина, особено от Китай. Реформа в еврозоната След \"разочароващия\" напредък по отношение на банковия съюз една от първите задачи за министрите на финансите на еврозоната ще бъде да се споразумеят за пътна карта за укрепване на еврозоната. Списъкът с приоритети включва укрепване на механизма за стабиlност и европейската схема за гарантиране на влоговете (EDIS). Работата по тези въпроси стана по-трудна, защото политическата ситуация в Италия и  Германия  не е стабилна. Това ще ограничи всякакви възможности за маневриране. \"ЕС трябва да се подготви за следващата криза\", коментира Ерик Морис, който е ръководител на офиса на фондация \"Шуман\" в Брюксел. \"За съжаление отслабването на управляващата коалиция в Германия ще попречи на всеки шанс за напредък\", допълва той. Германия настоява банките да бъдат принудени да трупат повече собствен капитал, за да балансират експозициите си в държавни ценни книжа. Италия блокира първия опит за реформи в механизма за стабилност в опит да договори за себе си по-добри условия при пласирането на бъдещи дългови облигации. Лидерите на ЕС трябва да се споразумеят за средствата за бюджетния инструмент за конвергенция и конкурентоспособност (BICC), създаден за да подкрепя икономиката на еврозоната. Средствата възлизат на около 12.9 милиарда евро за следващите 7 години, но могат и да бъдат увеличени при нужда. Търговско напрежение Проблемите на търговския фронт ще притискат европейците през 2020 г. От една страна, те ще имат само 11 месеца, за да се споразумеят за бъдещи отношения с Обединеното кралство преди края на преходния период на Брекзит. От друга – ще се сблъскат с по-нататъшното напрежение с американския президент Доналд Тръмп, който заплаши европейските стоки с нови мита. Малкото време за постигане на споразумение за бъдещите отношения между ЕС и Великобритания вероятно ще наложи удължаване на периода на преговори след декември 2020 г. Това вече бе предложено от комисаря по търговията Фил Хоган. Междувременно спорът на ЕС с Вашингтон за митата може да се влоши още през януари. Администрацията на Тръмп ще реши дали да наложи мита за френски продукти, включително вино и луксозни стоки, в отговор на  цифровия данък на Франция . Европа предупреди, че ще отмъсти, като отговори на субсидиите, дадени от Вашингтон на \"Боинг\". Преди изборите в САЩ, които предстоят през ноември, Тръмп може да реши да наложи мита и за европейските автомобили, за да привлече повече гласове. \"Ако всичко това се случи, европейската икономика \"вероятно ще изпадне в рецесия\", предупреждава Мария Демерцис, която е заместник-директор на мозъчния тръст \"Брюгел\". Рецесия? През 2019 г. Европа регистрира седма поредна година на икономически растеж. Данните за заетостта достигат рекордно високи стойности, а публичният дефицит е под контрол. Въпреки това задлъжнялостта остава висока, производителността не се подобрява и европейската икономика е изправена пред трансформация, за да стане по-екологична и по-дигитална. Европейската комисия и Европейската централна банка вече ревизираха прогнозите си за растеж за еврозоната през 2020 г. до 1.2% и 1.1%. Напускащият комисар по икономиката Пиер Московиси предупреди през ноември, че европейската икономика навлиза в \"нов режим\". За първи път не се очаква БВП на региона да възстанови темпа си на растеж в рамките на двугодишен период. Когато картината стана по-мрачна, \"трябва да сме подготвени за всички сценарии\", каза Московиси. Ако най-накрая митата за автомобили предизвикат рецесия, държавите членки със здрави икономики, особено Германия, ще бъдат подложени на натиск да започнат големи инвестиционни планове за стимулиране на икономиката и да излязат от канавката. Докато Европа се опитва да се справи с търговското и икономическото напрежение, трябва да удвои усилията си да настигне на дигиталния фронт американските и китайските фирми.", "date": "2020.01.03", "title": "Еврозоната през 2020 – в опит да изпревари бурята"}
{"url": "https://www.dnevnik.bg/sviat/2020/01/03/4011753_koi_sa_boicite_v_irak_podkrepiani_ot_iran/", "text": "От години насам Иран въоръжава, финансира и обучава мощни въоръжени фракции в Ирак. През 2014 г. те се включиха в \"Хашд аш Шааби\" - коалицията, сформирана за подкрепа на военните срещу \"Ислямска държава\", и също така бяха интегрирани в иракските сили за сигурност. Основните милиции, съставени само от бойци и командири иракчани, са използвани от Техеран, за да укрепва влиянието си в своята съседка. Една от тях, \"Бригадите на партията на бога\" - \"Катаиб Хезбола\" (или \"Хизбула\"), стана мишена на американски въздушни удари в края на миналата седмица.Тя е извършила първата си акция - срещу американски войници, през 2003 г., в началото на инвазията, която свали от власт Саддам Хюсеин, заяви пред АФП нейният говорител Джаафар ал Хусейни. След оттеглянето на американците през 2011 г. \"Бригадите\" са интегрирани през 2014 г. в борбата срещу джихадистите в Ирак в рамките на \"Хашд аш Шааби\". Част от членовете ѝ обаче продължават да действат независимо от иракските власти по-конкретно в Сирия, където служат като подкрепление за силите на режима на Башар ал Асад. Хусейни, който отказа да посочи точен брой на бойците, твърди, че групата притежава \"дронове, дистанционно управляеми ракети и други оръжия с разнообразен обсег\". Командирът на \"Бригадите\" е известен с името Абу Ахмед ал Басри, криещо истинската му самоличност, която групата не желае да обяви. Броят и степента на подготовка на нейните бойци я правят според експерта Майкъл Найтс \"третата сила от иранската \"ос на съпротива\" в Близкия изток наред с иранските Гвардейци на ислямската революция и ливанската Партия на бога (Хизбула), с която имат общо име, но не са свързани организационно. Безброй други проирански фракции, всяка наброяваща няколко хиляди бойци, са част от Хашд, като Ал Нуджаба, водена от Акрам Кааби - иракчанин, който е в черния списък на американците. \"Бригадите на Имам Али\" начело с Шебел ал Зайди, който също е определен като \"терорист\" от Вашингтон, бригадите \"Джунд ал Имам\", бригадите \"Сайед аш Шуада\" и бригадите \"Харасани\". Зедно с \"Бригадите на Хизбула\" те съставляват твърдото ядро на проиранската \"Хашд\", най-близкия съюзник на Гвардейците на ислямската революция - идеологическата армия на Иран. Те рядко се намесват в политиката, оставяйки този терен на други фракции, които имат повече членове - някои от които са свалили униформата, за да облекат костюма на министър или депутат. Асаиб Ахл ал Хак, или \"Лигата на праведните\", е плод на разцепление в Армията на Мехди, мощната милиция на шиитския лидер Муктада Садр, която тероризираше американците по време на окупацията на Ирак (2003-2011 г.), преди да бъде заклеймена и официално разпусната. Американците я обвиняват, че е отговорна за няколко ракетни атаки срещу техни интереси в Ирак. Нейният командир Каис ал Хазали неотдавна беше поставен под американски санкции за \"многобройни отвличания, убийства и изтезания\". Асаиб е представена в парламента от партията Садикун, която има няколко депутати. Организациятата Бадр, ръководена от Хади ал Амири - водач на на листата на \"Хашд\" в парламента и ветеран от опозицията срещу Саддам Хюсеин в емиграция в Иран, наброява десетки хиляди бойци. Най-голямата фракция в Ирак и най-старата (основана през 1982 г., за да воюва на страната на иранските сили във войната с Ирак от 1980-1988 г.), тя е и най-интегрирана в редовните сили за сигурност. Вече повече от десетилетие много от нейните членове са включени в полицейските сили, а нейни водачи са заемали министерски постове във всички скорошни правителства. Амери е един от лидерите на \"Хашд\", които са най-близки приближени на иранския генерал Касем Солеймани, отговарящ за операциите в чужбина на Корпуса на гвардейците на ислямската революция и емисар на Техеран във вътрешните работи на Ирак. Двамата отдавна поддържат приятелски отношения. /БТА", "date": "2020.01.03", "title": "Кои са бойците в Ирак, подкрепяни от Иран"}
{"url": "https://www.dnevnik.bg/sviat/2020/01/03/4011584_nai-interesnoto_delo_sreshtu_trump_niama_da_e/", "text": "Председателят на Върховния съд на САЩ Джон Робъртс ще бъде централна фигура в продължаващата драма за президента Доналд Тръмп през следващите месеци. Той ще ръководи делото за импийчмънт в Сената, а Върховният съд трябва да постанови решение по ключово дело за опитите на президента да запази в тайна досиетата за финансовите си операции. Очакваното дело за импийчмънт ще се фокусира върху обвиненията, че  Тръмп е злоупотребил с властта си , като е поискал от Украйна да разследва бившия вицепрезидент Джо Байдън от Демократическата партия. Контролираната от демократите Камара на представителите одобри на 18 декемвр и повдигането на две обвинения , което подготви почвата за дело в контролирания от републиканците Сенат. Робъртс, който е известен със сдържаността и учтивостта си, ще изпълнява предимно символичната роля на председател, като решаващи ще бъдат гласовете на сенаторите. Но в мраморните коридори на Върховния съд, намиращ се точно срещу  сградата на Капитолия  и скрит от телевизионните камери, Робъртс разполага с реална власт. Съдията, известен с внимателния си подход към ключовите дела, разполага с един от деветте гласа, които в Конгреса и пред прокурор в Ню Йорк. Решенията на съда по тези дела - дали Конгресът и местните прокурори имат право да разследват действащ президент - ще създадат прецеденти, които ще засегнат не само Тръмп, но и бъдещите президенти. Делото за импийчмънт ще бъде необикновен и потенциално неудобен период за Робъртс, който не обича показността и предпочита да остава незабелязан, въпреки че повече от десетилетия и половина тласка съда (в който консерваторите имат мнозинство) надясно. \"Според мен председателят не иска да привлича вниманието към себе си\", казва Сара Биндър, изследовател в института \"Брукингс\". Робъртс отказа да коментира. По време на една от редките му публични прояви в Ню Йорк през септември Робъртс изрази безпокойството си от партийно пристрастната политика във Вашингтон при Тръмп. \"Когато живееш в атмосфера на политическо противопоставяне, хората виждат всичко в тази светлина. Това не е начинът, по който работим ние в съда\", каза той. Хората, които познават Робъртс, сред които бивши съдебни помощници, казват, че той ще се отнесе със сериозност към ролята си и предвид интереса му към историята вероятно ще прочете  делата за импийчмънт  срещу президентите Андрю Джонсън и Бил Клинтън. Робъртс, консерватор, назначен от президента републиканец Джордж У. Буш, се ползва във Вашингтон с репутацията на традиционен консерватор и силен защитник на Върховния съд като независим клон на властта. По време на безпроблемното му израстване в кариерата той бе служител в правителството на президента Роналд Рейгън, а след това стана един от най-известните адвокати във Върховния съд. Буш го назначи през 2003 г. за съдия във федералния апелативен съд във Вашингтон, а две години по-късно го номинира за председател на Върховния съд. Робъртс често е възприеман във философията си на юрист като привърженик на постепенните реформи, който си дава сметка, че Върховният съд ще постави под въпрос легитимността си, ако консервативното мнозинство в него (петима от общо девет съдии) бъде определено за твърде агресивно при тласкането на закон надясно. Въпреки това той заедно с колегите си консерватори демонстрира последователност при гласувания по въпроси като правата на гейовете,  абортите , религиозните свободи и правата за носене на огнестрелни оръжия. През 2012 г. обаче той се разграничи от другите консерватори и реши да подкрепи закона  Обамакеър , ключовото постижение на президента Барак Обама във вътрешната политика. Той отново гласува заедно с либералите в съда срещу опита на правителството да включи въпрос за гражданството в преброяването тази година. Робъртс влезе в по-директен сблъсък с Тръмп през ноември 2018 г., когато направи необичайно изявление в защита на федералните съдии, след като президентът разкритикува съдии, постановили решения срещу правителството му. Делата във връзка с финансовите досиета на Тръмп, по които се очаква да има решения до края на юни, Специалисти по право твърдят, че Тръмп, който за разлика от предишните президенти отказа да оповести  данъчната си информация , упражнява президентските си правомощия, за да постави ограничения на възможностите на Конгреса да издава призовки, с които да иска информация за президента. Ако гласовете на съдиите са поравно, този на Робъртс може да се окаже решаващ. В делото в Сената, планирано за този месец, ролята на Робъртс като председател ще бъде да ръководи процеса. Въпреки това от него може да бъде поискано да се произнесе по това дали определени свидетели да бъдат призовани. Ако мнозинството от сенаторите са несъгласни с решенията му, те могат да гласуват за отмяната им. В делото за импийчмънт на Клинтън през 1999 г. председателят на Върховния съд Уилям Ренкуист \"не играеше особена роля\", заяви Нийл Ричардс, който участваше в процеса като един от съдебните помощници на Ренкуист и сега е професор в юридическия факултет на Вашингтонския университет в Сейнт Луис. \"Мисля, че председателят на Върховния съд Робъртс вероятно ще изиграе ролята си по начина, по който се справя с юридическата си кариера досега: Ще направи всичко възможно, за да бъде безпристрастен и да положи максимални усилия, за да съхрани достойнството на професията на съдията\", каза Ричардс.", "date": "2020.01.03", "title": "Най-интересното дело срещу Тръмп няма да е импийчмънтът"}
{"url": "https://www.dnevnik.bg/evropa/2020/01/03/4011495_shte_vurne_li_s_noviia_si_plan_gruckoto_pravitelstvo/", "text": "                         В разгара на финансовата криза Димитрис и шестима от най-близките му приятели напускат Гърция - решават да си потърсят работа в някоя от страните от ЕС. А след като лявото правителство пада от власт, той и приятелите му се замислят дали да не се върнат обратно в родината. Четирима от тях са се решили на тази стъпка и са се върнали в Атина. Намерили са си работа или са си основали собствена фирма. Минимум 3000 евро заплата Димитрис е на 33 години. Завършил е икономика във Великобритания и през последните три години е работил в Испания по инвестиционни проекти за няколко международни компании. Той още изчаква - все още не вярва на амбициозния инвестиционен план на правителството в Атина. Този план цели да сложи край на най-голямото изтичане на специалисти от една индустриална страна в наше време - с обещания за добре платена работа и с месечни заплати от най-малко 3000 евро. \"Това е добра стъпка\", смята Димитрис. Той не иска да посочваме истинското му име, защото се страхува това да не му навреди във фирмата, за която работи. \"Умните хора печелят пари. Ако се върнат в Гърция, ще печелят за себе си и за страната.\" Лично той обаче все още се колебае - иска първо да види как ще потръгнат нещата. От встъпването си в длъжност през месец юли гръцкият министър-председател Кириакос Мицотакис отново съживи старите планове за приватизация. По такъв начин той иска да разкрие още работни места, да поощри растежа и да укрепи съсипаната икономика след осем години на строги финансови ограничения. Гарантирано от държавата Новият курс на гръцкото правителство вече жъне успехи: само за една година водещият гръцки индекс Атекс скочи на Атинската борса с 40%. Най-голямото предизвикателство обаче си остава привличането обратно в страната на талантливите млади гърци, подгонени от финансовата криза. Програмата \"Rebrain Greece\" гарантира на завърналите се най-малко две години работа, като 75 на сто от заплащането през първата година ще се финансира от държавата. Във фокуса на акцията са квалифицирани специалисти и учени на възраст между 25 и 40 години. До февруари правителството очаква да привлече общо 500 кандидати. Ако програмата тръгне добре и има достатъчно кандидати за връщане, рамката на проекта може допълнително да бъде променена и да се помисли и за други привилегии. Бягството на квалифицираните Около 470 000 гърци са напуснали страната от 2008 година насам. 270 хиляди от тях са квалифицирани кадри, сред които лекари и инженери на възраст между 20 и 39 години. Според данни на гръцката централна банка те са намерили работа главно в Германия, Великобритания и Обединените арабски емирства. При сформирането на правителството през юли Мицотакис привлече в кабинета си много сътрудници на технологични гиганти като \"Гугъл\" и \"Майкрософт\". \"Не очакваме положението да се промени от днес за утре\", казва Григорис Зарифопулос, бивш мениджър в \"Гугъл\", който сега оглавява Министерството на дигиталната политика. Този план дава стимул на младите да се върнат и е стъпка в правилната посока, допълва той. Изследвания от последните години сочат, че всеки четирима от десет гърци, напуснали страната заради кризата, не възнамеряват да се върнат. Половината от запитаните споделят, че ще размислят дали да се върнат, ако в родината имат сходни заплати и условия на труд, както в чужбина. За едни три хиляди евро? Не, благодаря! Йоргос Гоцинас, който днес е главен съветник по фирмена комуникация, е заминал преди осем години във Великобритания и в Западен Съсекс е развил успешен бизнес в областта на компютрите и роботиката. Навремето напуснал Гърция не защото заплатата му не достигала, а защото не виждал перспективи за \"нормален живот\" за себе си и семейството си. \"Нереалистично е да се опитваш да привлечеш с не толкова висока заплата някого, който здравата е работил в чужбина, за да осигури на семейството си стабилност и перспективи за по-добро бъдеще. 3000 евро, за да се върна пак вкъщи? Не, благодаря.\"", "date": "2020.01.03", "title": "Ще върне ли нов план на гръцкото правителство избягалите в чужбина"}
{"url": "https://www.dnevnik.bg/politika/2020/01/03/4011188_kakvo_ne_ni_iznenada_v_politikata_prez_2019_godina/", "text": "Някои събития и тенденции в българската политика през 2019 ще имат ефект върху случващото се и през тази година. През 2020 няма да има избори, поне не редовни. А заради особеностите на управлението и на опозицията - прогнозите са трудни, но какво да запомните и да следите - вижте във видеото.", "date": "2020.01.03", "title": ""}
{"url": "https://www.dnevnik.bg/photos/2020/01/03/3997866_fotogaleriia_nai-populiarnite_snimki_na_roiters_v/", "text": "Агенция \"Ройтерс\" представи кои са нейните най-популярни снимки за 2019 година в \"Инстаграм\". На снимката: Всяка година в края на лятото се провежда среща на върха на Г7. Най-голямо внимание обаче привлече снимка, на която първата дама на САЩ Мелания се поздравява с целувка с канадския премиер Джъстин Трюдо.", "date": "2020.01.03", "title": "Фотогалерия: Най-популярните снимки на \"Ройтерс\" в \"Инстаграм\""}
{"url": "https://www.dnevnik.bg/sviat/2020/01/03/4011877_izdirvaneto_na_bulgarskite_moriaci_e_prekrateno/", "text": "Норвежкият Съвместен спасителен координационен център (ССКЦ), ръководещ спасителната операция в Норвежко море, е уведомил снощи посолството на България в Осло, че прекратява издирването на двамата моряци – български граждани, паднали от борда на товарния кораб \"Стара планина\". Това съобщи Министерството на външните работи. Преценката на центъра е, че при настоящите климатични условия няма шанс падналите във водата да оцелеят толкова дълго време. Операцията няма да бъде подновявана днес. Норвежката полиция поема разследването на случая. Корабът се намира на 400 км югозападно от град Будьо. Спасителната операция с два хеликоптера започна вчера в ранния следобед, но дейностите бяха силно затруднени поради лошото време – силен вятър и високи, 8-метрови вълни. Сигналът към норвежките власти за инцидента е подаден от капитана на \"Стара планина\". Екипажът на товарния кораб \"Стара планина\" е в състав 19 души – 18 български граждани и един гражданин на Украйна.", "date": "2020.01.03", "title": "Издирването на българските моряци е прекратено"}
{"url": "https://www.dnevnik.bg/evropa/2020/01/03/4011879_nai-goliamata_katalunska_partiia_otkri_putia_za_novo/", "text": "И.д. премиер на Испания Педро Санчес получи вчера решаващата подкрепа на най-голямата каталунска партия, разполагаща с 13 места в испанския парламент в опита си да оглави новото правителство на страната, предаде ДПА. Каталунската сепаратистка партия - Републиканска левица на Каталуня (РЛК), се споразумя вчера с испанските социалисти да се въздържи при гласуването на вот на доверие в парламента, потенциално откривайки пътя за ново правителство на премиера Педро Санчес, предадоха световните агенции. Националният комитет на РЛК заяви в изявление, че партията е решила да се въздържи при гласуването на вота на доверие в неделя и идния вторник, предаде \"Асошиейтед прес\". Решението на РЛК премахва сериозно препятствие пред опитите на и.д. премиер Педро Санчес да сформира водено от социалистите коалиционно правителство, след месеци на протакане, отбелязва АП. Двете формации са се договорили бъдещият кабинет на социалиста Санчес да започне открит диалог за бъдещето на Каталуня. Резултатите от диалога ще бъдат подложени на граждански вот в североизточната испанска област. Първото парламентарно гласуване за нов премиер на Испания ще се състои в неделя. На Санчес му е необходимо абсолютно мнозинство от 176 гласа, които той едва ли ще събере. Но според испанската конституция трябва да се състои второ гласуване след 48 часа. На него на Санчес ще му е достатъчно да събере обикновено мнозинство, за да стане премиер, каквото вероятно ще получи, ако РЛК гласува за него или, което е по-вероятно, ако се въздържи, отбелязва ДПА. \"Очаква се Санчес да бъде одобрен за премиер на 7 януари\", съобщи след новината за решението на РЛК испанската телевизия, цитирана от ДПА. Социалистите на Санчес спечелиха произведените на два пъти парламентарни избори в Испания миналата година. В парламента обаче така и не се оформи мнозинство и четвъртата икономика в еврозоната изпадна в продължителна политическа криза, припомня \"Ройтерс\". /БТА", "date": "2020.01.03", "title": "Най-голямата каталунска партия откри пътя за ново правителство на Педро Санчес"}
{"url": "https://www.dnevnik.bg/sport/2020/01/03/4011894_zrelishtnite_zabivki_koito_vpechatliha_v_nba_prez/", "text": "НБА представи подбора на най-добрите забивки за последния месец на 2019 г.", "date": "2020.01.03", "title": ""}
{"url": "https://www.dnevnik.bg/sviat/2020/01/03/4011897_kasem_soleimani_-_momcheto_ot_iranska_ferma_ovladialo/", "text": "Операциите му в трите близкоизточни държави със силно иранско влияние звучат почти митично за експертите, а в страната си той е герой с милиони последователи в \"Инстаграм\" - докато профилът му не бе свален. Убититият ръководител на могъщото звено \"Кудс\" (\"Ерусалим\")  към Революционната гвардия  Касем Солеймани е неочакван претендент за това описание, когато избухва революцията от 1979 г. За няколко десетилетия всичко се променя. Ударът срещу 62-годишния Солеймани , архитект на регионалното влияние на Иран, може да промени много в Близкия изток. Всъщност командирът, който неведнъж е бил на прицел, отдавна е интересен на Вашингтон и всички близкоизточни служби, възприемащи Иран като враг. \"За близкоизточните шиити той е Джеймс Бонд, Ервин Ромел и Лейди Гага на едно място,\" написа бившият аналитик от ЦРУ Кенет Полак в профил за изданието на \"Таймс\" със стоте най-влиятелни личности през 2017 г. \"За Запада той е... отговорен за износа на Ислямската революция на Иран (от 1979 г.), подкрепата за терористи, подривната дейност срещу прозападни правителства и воденето на войните на Иран.\" Мрежа от контакти Ирански издания са го спрягали като възможен кандидат-президент, но той е отхвърлял тези слухове; интересът, показван от него, е повече към политиката на други държави. Почти до края на миналия век е сравнително слабо известен извън Иран и Ирак. Роден в семейство на земеделци в Източен Иран през 1957 г., по време на монархията, той твърди, че още на 13 г. е принуден да работи в друг град, за да плати дългове на баща си към властите. Не участва в революцията, но след нея става част от Корпуса на гвардейците на ислямската революция. Това е структура с  влияние в политиката и в икономиката , замислена, за да пази създадения тогава режим и  обявен от САЩ за терористична организация  миналата година. Солеймани се сражава във войната с Ирак (1980-1988 г.) и се прочува с мисиите си, а около десетилетие след нея (1997-а или 1998 г.) оглавява \"Кудс\". По това време вече е започнал да гради мрежата си от контакти в Близкия изток, който ще помогне за очертаването на \"полумесеца\" или \"дъгата\" на иранското влияние - от Ирак и Сирия до Ливан, на брега на Средиземно море - и за войните с посредници в региона, от които Техеран е част.      Ръководителят на \"Кудс\" вече е на поста през 2001 г., когато САЩ нахлуват в Афганистан и според бивш американски дипломат е \"човекът, който взема решенията\" за иранската политика там (за кратко работи с Вашингтон срещу \"Ал Кайда\" и талибаните, но това приключва, след като Иран е опрелен от Джордж Буш като част от \"оста на злото\". В едно от редките си интервюта - през октомври - каза, че е бил в Ливан през 2006 г. заради конфликта между Израел и ливанското шиитско движение \"Хизбула\". Западни служби са говорили за контактите му с \"Хамас\", макар връзките на групировката с Техеран да отслабват за сметка на тези с Катар (ислямската република  днес стои зад конкурентна на \"Хамас\" организация ). Влиянието му нараства по-късно и особено след като иракският премиер Нури ал Малики иска помощ от Иран за справяне с екстремисти. Той става чест гост в Багдад, но и в други градове, поддържа част от шиитските милиции, известни като \"Хашд аш Шааби\" (Народни мобилизационни сили), формирани след призива на шиитското духовенство в страната към вярващите да се включат в борбата срещу \"Ислямска държава\". \"Страхотният слушател,\" който \"винаги получава каквото иска\" Според  \"Франс прес\"  мигът, в който Солемайни започва да упражнява публично влиянието си, е 2018 г. - около преговорите за съставянето на иракското правителство. И преди това обаче, отвъд борбата с \"Ислямска държава\", той е стоял зад Багдад и по други въпроси; например отговора на  опитите на Иракски Кюрдистан да се съобрази с референдума , на който над 90% от избирателите поискаха независимост. Освен това документи, публикувани от \"Ню Йорк таймс\",  хвърлиха още светлина върху известната му роля във въпроси , свързани с политиката и на Сирия (в чиято война присъствието му стана видимо през 2013 г.) и Ливан. Ирак си остава страната, в която най-често се появява - влиянието на Иран се разгърна заедно с това на САЩ след свалянето на Саддам Хюсеин. И Вашингтон, и Техеран на практика са търсени за помощ от Багдад по различни въпроси, а в иракската столица това се случи за последно, когато многохилядно множество излезе на улиците, за демонстрации срещу елита  със стотици жертви и хиляди ранени . За неговата дейност се оказват благоприятни и хаосът след Саддам Хюсеин в Ирак, и началото на конфликта в Сирия след протестите от 2011 г. - Техеран е съюзник на режима в Дамаск, но със собствени интереси. Именно посещението му в Москва през 2015 г. отвори вратата за руската интервенция в Сирия, помогнала на Башар ал Асад да запази властта си. В портрет за  \"Ню Йоркър\"  високопоставен представител на иракските власти го описва с думите: \"Той седи там, в другия край на стаята, сам, много тихо. Не говори, не коментира, само седи и слуша. И, разбира се, всеки мисли само за него.\" Днес друг иракски представител казва за \"Ройтерс\": \"Солеймани е страхотен слушател. Не се налага. Но винаги получава каквото иска.\"      \"По-важен бе от президента, говореше с всички фракции в Иран, имаше директна връзка с върховния водач (аятолах Али Хаменей) и ръководеше регионалната политика на Иран,\" казва за  \"Гардиън\"  Дина Есфандиари от мозъчния тръст Century Foundation. \"Не би могъл да стане по-важен и влиятелен от това.\" Изданието припомня и две предупреждения на Солеймани. Едното е в писмото му от 2007 г. до американския командир Дейвид Петреъс: \"Генерал Петреъс, трябва да знаете, че аз, Касем Солеймани, контролирам политиката на Иран по отношение на Ирак, Ливан, Газа и Афганистан. Посланикът в Багдад е член на силите \"Кудс. Човекът, който ще го замести, е член на силите \"Кудс\".\" Другото, от 2018 г., е до наредилия удара срещу него американски президент Доналд Тръмп. \"Казвам ви, знайте, че сме близо до вас на място, където не мислите, че сме. Вие ще започнете войната, но ние ще я приключим.\"", "date": "2020.01.03", "title": "Касем Солеймани - момчето от иранска ферма, \"овладяло\" Ирак, Ливан и Сирия"}
{"url": "https://www.dnevnik.bg/video/2020/01/03/4011919_natam_shte_snimash_da_mu_pokaja_na_putin_kak_se_raboti/", "text": "Поредното включване на живо във \"Фейсбука\" на премиерът Бойко Борисов днес беше от борда на хеликоптер, с който облиташе трасето на българския участък на газопровода \"Балкански поток\", както е известна частта през България на проекта \"Турски поток\". Влизайки в ролята на гид и режисьор едновременно, той разказа какво е направено и даваше насоки на фотографа на борда и снимащия с телефона какво да покажат. \"На 215 км са разкарани тръбите. \"Балкански поток\" се строи на пълна мощност, няма нова година, няма събота, няма неделя. Ще ги пратя на президента Путин тези кадри да знае какво се прави в България\", каза още Борисов. Както е известно, преди месец руският президент обяви, че България умишлено бави изграждането на газопровода \"Турски поток\" на своя територия. Това заяви руският президент Владимир Путин. Подробности вижте във видеото.", "date": "2020.01.03", "title": ""}
{"url": "https://www.dnevnik.bg/sviat/2020/01/03/4011925_zaev_podade_ostavka_do_polunosht_shte_ima_slujeben/", "text": "Македонският премиер Зоран Заев обяви, че е подписал оставката си и предстои парламентът в Скопие да я гласува днес. Това предаде сайтът МКД, като цитира коментари на Заев пред сутрешния блок на \"Слободна ТВ\". Той очаква процедурата да премине гладко и още днес да се формира служебното правителство, за което се водеха преговори с опозиционната ВМРО-ДПМНЕ и албанските партии още откакто премиерът обяви, че ще напусне поста. Според сайта \"Нова ТВ\" това ще се случи не по-късно от полунощ место (1 ч. българско) време. Заев  взе решението , след като лидерите от Европейския съюз не успяха да дадат на Северна Македония и Албания дата за начало на преговори. Именно днес бе обявената дата за оставка, а служебният кабинет трябва да ръководи държавата през стоте дни до предстоящите избори на 12 април. Опозицията определя такова правителство като гарант за свободни и честни избори. Същото се случи преди няколко години, когато решението за вота помогна за решаване на политическа криза и когато Социалдемократическият съюз на Македония (СДСМ) на Заев бе в опозиция. Очаква се служебният премиер да е Оливер Спасовски и президентът Стево Пендаровски да предложи тъкмо това име - досегашният вътрешен министър има подкрепа и от ВМРО-ДПМНЕ. Опозиционната партия предложи вътрешния министър Наке Чулев и министъра на труда и социалната политика Рашела Мизрахи, пише държавната агенция МИА.", "date": "2020.01.03", "title": "Заев подаде оставка, до полунощ ще има служебен кабинет"}
{"url": "https://www.dnevnik.bg/bulgaria/2020/01/03/4011935_iazovirite_se_snimat_spekulativno_i_se_nasajda_strah/", "text": "Язовирите в страната се снимат спекулативно, като се насажда страх. Искам да успокоя, че воден апокалипсис в България не се задава, каза днес министърът на регионалното развитие и благоустройството на пресконференция днес. Според нея е нормално в този период на годината всички водоеми да имат намален обем. Петя Аврамова изрази мнение, че БСП използват темата политически, като подгрява за дебатите по темата в парламента. Както е известно,  левицата планира да поиска вот на недоверие на кабинета  заради провала в управлението на околната среда и водите Министърът посочи, че според данните на Министерството на околната среда и водите в язовир \"Тича\" (снабдяващ Шумен и Търговище) има воден обем за 30 месеца ползване за питейно-битови нужди, в \"Камчия\" (Варна и Бургас) има вода за 10 месеца, а в \"Асеновец\" (област Сливен) за четири месеца и половина. За язовир \"Бебреш\", който осигурява вода за Ботевград, обемът стигал за три месеца. Както е известно,  кметът на града алармира , че градът може да стигне до ситуацията в Перник. Вчера той  беше приет от премиера  Бойко Борисов и успокоен, че всички нужни мерки ще бъдат взети. Петя Аврамова посочи, че в момента режим на вода има в села в областите Габрово, Ловеч, Сливен. В министерството имало и справки от ВиК дружества с предупреждения за евентуални въвеждания на нови водни режими. \"Където е необходимо, ще се реагира своевременно. По-добре да има режим по-рано, вместо да има по-строг режим по-късно\", обобщи тя. Като проблем в страната Петя Аврамова посочи, че битовите абонати дължат на ВиК дружествата над 80 млн. лева, а общите дългове са за над 100 млн. лв. В \"Студена\" има вода за 56 дни По повод ситуацията в Перник министърът посочи, че след въвеждането на едноразовото спиране на водата авариите са намалели от 14 на 6 на ден, което беше отчетено като добра новина. Заместник-министърът на регионалното развитие Николай Нанков посочи, че в момента в язовир \"Студена\" има 3.8 млн. кубика вода общо, която би стигнала за един месец и 25 дни. Продължавало обаче търсенето на варианти за увеличаване на притока.", "date": "2020.01.03", "title": "Язовирите се снимат спекулативно и се насажда страх, обяви министър Аврамова"}
{"url": "https://www.dnevnik.bg/v_pamet/2020/01/03/4011946_pochina_sekretariat_na_prezidenta_po_vunshna_politika/", "text": "На 61-годишна възраст внезапно почина секретарят на президента по външна политика Димитър Арнаудов, съобщи прессекретариатът на държавния глава. Професионалният му път започва през 1986 г. в Министерството на външните работи, където заема различни постове в дипломатическата си кариера. Бил е трети и първи секретар в посолството ни в Атина, Гърция, съветник и временно управляващ посолството ни в Дъблин, Ирландия. В периода 2012 г. - 2017 г. е извънреден и пълномощен посланик на Република България в Република Албания. Президентът Румен Радев поднася искрените си съболезнования на семейството, близките и приятелите на Димитър Арнаудов. \"Трудно е да повярваме, че един толкова деликатен, ерудиран човек и професионалист си тръгна от нас завинаги. Ще го запомним като любящ баща и съпруг, добър колега и приятел, отдаден на кариерата дипломат\", заявява държавният глава, цитиран в прессъобщението. Погребението ще бъде днес, 3 януари, петък, от 15.00 ч. в родния град на дипломата - Гоце Делчев.", "date": "2020.01.03", "title": "Почина секретарят на президента по външната политика Димитър Арнаудов"}
{"url": "https://www.dnevnik.bg/zdrave/2020/01/03/4011945_pikut_na_gripa_shte_e_v_kraia_na_fevruari_vse_oshte_ne/", "text": "Общо шест са доказаните случаи на грип в началото на новата година – при деца от 3 до 12 г. Основания за притеснения няма, заболеваемостта в момента е близка до тази от миналата есен, просто грипът се забавя в Европа и в България, коментира пред Би Ти Ви директорът на Националния център по заразни и паразитни болести Тодор Кантарджиев. Той добави, че все още не е късно да се постави противогрипна ваксина. Пикът на грипа тази година ще бъде след средата на февруари – в последната една трета от месеца, обяви епидемиологът. По думите му в момента повечето регистрирани вируси са характерни за късната есен – парагрипни вируси, които протичат много по-леко от грипа. Той напомни, че сезонният грип може да се разпознае по бързото начало – от напълно здрав човек в рамките на два часа получава общите симптоми – болки в ставите, болки в мускулите, загуба на сили, главоболие и повишена температура. Други симптоми са силна болка в гърлото или тежест в гърдите. Основно цируклират два щама грип тази зима – \"Свински грип\" (H1N1) и \"Канзас\" (H3N2). Те протичат по подобен начин, но определянето на типовете е важно за методите за лечението. У нас се прилагат основно два препарата по лекарско предписание, които не са антибиотици. С антибиотици се лекуват само бактериалните усложнения от грипа, уточни епидемиологът.", "date": "2020.01.03", "title": "Пикът на грипа ще е в края на февруари, все още не е късно за ваксини"}
{"url": "https://www.dnevnik.bg/sport/2020/01/03/4011914_snimka_na_denia_neuspeshnoto_bulgarsko_nachalo_v_atp/", "text": "Българският отбор по тенис започна с грешна стъпка участието си в новосъздадения турнир \"АТП къп\". Димитър Кузманов, който е 423-и в света, положи много усилия и желание,но отстъпи с 1:6, 6:3, 2:6 срещу Камерън Нори (53-и) от Великобритания в първия двубой от мача между двата отбора.", "date": "2020.01.03", "title": "Снимка на деня: Неуспешното българско начало в \"АТП къп\""}
{"url": "https://www.dnevnik.bg/detski_dnevnik/2020/01/03/4011426_s_decata_v_pochivnite_dni_4_i_5_ianuari/", "text": "                         За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само регистрация в id.capital.bg и абонамент. Събота  - Деца до 3-годишна възраст са поканени на ателието \"Бебешко Рисуване: Снежковци\" от 11 часа в \"При Вики и Ели\". Можете да видите подробности  тук . -  Куклените спектакли в The Mall  продължават и през новата година. От 11 часа на партера децата могат да гледат \"Снежинката\" на театър \"Троливуд\". - Деца от 4 до 11 г. могат да се включат в арт занимания с художника и арт-терапевт Диана Гърланова-Славкова. Занятията са от 10 часа на ул.\"Веслец\" 18 в офиса на \"Институт Милтън Х.Ериксън-София\". Повече -  тук .        Работилничка за весели снежни човечета  очаква децата в Мега мол от 11 часа.  - Отворена лаборатория \"Има ли нишесте в млякото\" ще се проведе в детския научен център \"Музейко\" от 12, 13.30 и 15.30 часа. Децата правят експерименти, с които могат да установят дали в различни видове кисело мляко има добавено нишесте. Ателието е подходящо за деца над 5 г. Още от заниманията за деня можете да разгледате  тук . Неделя  - Едни от най-мелодичните и красиви откъси от световната класика и песенния репертоар ще представят за първи път на публиката си  детската образователната поредица \"Концерти на възглавници\" . Пианистката Венета Нейнска, сопраното Доротея Доротеева, кларинетистът Павел Стойчев, както и младите виолончелисти Сион и Наума Найман ще пренесат децата и техните родители в света на класическата музика с  два концерта  от 11 и 17 ч. Те ще се проведат в залата на Съюза на архитектите на ул. \"Кракра\" 11 в столицата.  - Моноспектакълът на Георги Спасов \"Клоунът и неговите деца\" могат да гледат деца над 3 години и техните родители в \"Семейната неделя\" в \"Гранд Хотел София\", етаж 1. Вижте повече  тук . - Готвачи над 4-годишна възраст са поканени да похапнат вкусно крекери - пингвинчета, които те сами са приготвили. Ще се научат как да замесят тесто, ще режат, пекат и декорират, докато се забавляват. Вижте подробности  тук .  - Винаги сте се чудили защо носът на Рудолф е червен? Защо очите му през зимата са сини, а през лятото – златни? Не му ли е студено на полюса? Идете на коледната работилница в \"Музейко\", за да разберете. Ще можете и да си изработите и занесете Рудолф у дома. Работилницата \"Научният Рудолф\" започва в 12 часа и е подходяща за деца над 7 години. Още занимания в детския научен център можете да разгледате  тук .", "date": "2020.01.03", "title": "С децата в почивните дни (4 и 5 януари)"}
{"url": "https://www.dnevnik.bg/kultura/2020/01/03/4010977_otkus_ot_chui_pesenta_na_viaturapinbol_na_haruki/", "text": "                         През пролетта на 1978 г. младият Харуки Мураками, тогава собственик на джаз бар в Токио, сяда на масата в кухнята си и започва да пише. Старомодно – първо с писалка, после на пишеща машина. Така се раждат новелите \"Чуй песента на вятъра\" (1979) и \"Пинбол\" (1980), първите в творчеството на един от най-известните съвременни японски писатели, забележителна фигура на световната литературна сцена през последните четиресет години. Те са и началните две книги от поредицата за Плъха, в която следва романът \"Преследване на дива овца\" (1982) и своеобразният епилог \"Танцувай, танцувай, танцувай\" (1988). През историята за съзряването на двама млади мъже – анонимния разказвач и неговия приятел Плъха – двете ранни новели представят необичайно реалистичен за творчеството на писателя разказ за самота, натрапчива маниакалност и спонтанна еротика, но вече съдържат и особеностите на неговия по-късен стил. Дистанцираният и безстрастен повествовател нерядко е в ярък контраст с поведението на другите герои, а силно интроспективният разказ е изпъстрен със сюрреалистични елементи, които създават характерната атмосфера на литературния свят на чародея Мураками. Роден през 1949 г. в Киото. Впоследствие семейството му се преселва в Кобе, където се пробужда интересът му към чуждестранната литература. Завършва успешно литературния факултет на токийския университет, а по-късно става съдържател на джазклуб в Шибоя. Като студент взема участие в антивоенното движение и се обявява срещу войната във Виетнам. Прекарва три години в Гърция и Италия, след което се установява в Принстаун и в продължение на четири години преподава в местния университет. През 1995 г., след земетресението в Кобе и атентата в токийското метро, решава да се завърне в Япония. Още първата му книга \"Чуй песента на вятъра\" (1979) е отличена с престижна награда. Сам той признава, че е повлиян не толкова от японските литературни кодове, колкото от попкултурата, която му е открила прозорец към света. Преводач е на Чандлър, Фицджералд и други големи американски автори, които иска да открие за японската култура. Харуки Мураками е признат от световната литературна критика за един от най-добрите съвременни японски автори. Той със сигурност e най-превежданият в чужбина и с най-високи тиражи на книгите си, издавани и преиздавани многократно не само в САЩ и Западна Европа, но и в Русия, Румъния, Сърбия и пр. Творчеството му е изпълнено с поезия и ониризъм, което обяснява факта, че всяка от книгите му се продава в повече от 2 000 000 екземпляра. \"Идеален текст не съществува! Точно както няма и идеално отчаяние!\" Думи на писател, с когото се запознах като студент. Проумях напълно смисъла им много по-късно, но въпреки това твърдението му, че няма идеален текст, ми донесе утеха. И все пак се отчайвах всеки път, когато седна да пиша. Съумявах да се справя с твърде ограничен тематичен обхват. Способен бях да напиша нещо за слон, да кажем, но главата ми нищо не раждаше за треньора на слона. Такива работи. Останах в клещите на тази дилема осем години Осем години. Дълго време. Ако те движи принципът, че всичко е поучителен опит, тогава остаряването не е непременно толкова мъчително. Така поне ни внушават. От двайсетата си година нататък се стараех да живея съгласно тази философия. В резултат ме мамеха и разбираха погрешно, употребяваха ме и злоупотребяваха с мен, и то неведнъж. Освен това обаче имах и немалко необикновени преживявания. Всякакви хора ми разказваха своите истории. После си тръгваха и не се връщаха, сякаш не бях нищо повече от мост, по който прекосяваха отвъд. Аз обаче си държах езика зад зъбите. Затова моите истории останаха с мен, докато не започна последната година от десетилетието на моите двайсет. А сега е време да ви разкажа своята история, струва ми се. Разбира се, това не означава, че съм разрешил дори един свой проблем, нито че ще бъда различен, след като приключа. Може би изобщо няма да съм се променил. В крайна сметка писането не е широка крачка към самоизцелението, а мъничко и колебливо пристъпване в тази посока. Да пишеш откровено обаче, е адски трудно. Колкото по-откровен се старая да бъда, толкова по-навътре в мрака потъват думите ми. Не го приемайте като извинение. По-хубаво от това в момента не мога да разкажа историята си. Нямам какво да добавя, обаче не преставам да си мисля следното: ако всичко мине благополучно, може да настъпи момент след години или дори след десетилетия, когато ще бъда спасен, избавен. Тогава слонът ще се върне в саваната, а аз ще разкажа историята на света с много по-красиви думи. * Много от нещата, които знам за писането, научих от Дерек Хартфийлд. Почти всичко всъщност. За жалост, като автор Хартфийлд беше стерилен във всеки смисъл на думата. Достатъчно е да прочетете нещо от него, и ще се уверите. Прозата му е заплетена, сюжетите му са небрежни, темите му са детински. Той обаче беше борец като малцина други, човек, който си служеше с думите като с оръжие. Според мен му се полага високо място в бойната йерархия, редом до Хемингуей и Фицджералд. За жалост обаче, той така и не проумя напълно срещу какво се бори. Допускам, че в крайна сметка точно това означава да си стерилен. Хартфийлд води безполезната си битка осем години и два месеца, после умря. През юни 1938 година в слънчева неделна сутрин скочи от Емпайър Стейт Билдинг, стиснал в дясната си ръка портрета на Адолф Хитлер, а в лявата – чадър. Ала малцина забелязаха – той се оказа пренебрегнат и в смъртта, както и приживе. През последната ми лятна ваканция в прогимназията – време, белязано в спомените ми от неприятни гъбички в слабините – ми попадна отдавна изчерпаната дебютна книга на Хартфийлд. Чичото, който ми даде книгата, почина три години по-късно от рак на червата. Когато го видях за последен път, лекарите така го бяха накълцали, че от цялото му тяло стърчаха пластмасови маркучета, които вливаха или отвеждаха течности. Беше се съсухрил и кожата му беше станала червеникавокафява, заприличал беше на хитра стара маймуна. * Имах всичко на всичко трима чичовци. Единият загинал край Шанхай няколко дни след края на Тихоокеанската война, когато стъпил на противопехотна мина, поставена от самия него. Единственият ми жив чичо работи като фокусник в японския цирк по топлите минерални курорти. * Ето какво казва Хартфийлд за доброто писане: \"На практика писането е установяване какво е разстоянието между самите нас и нещата, които ни заобикалят. Нужна ни е не чувствителност, а измерителна линийка\" (От \"Какво лошо има да се чувстваш добре\", 1936). Започнах плахо да оглеждам околния свят с измерителна линийка в ръка в годината, когато застреляха Кенеди, преди вече петнайсет години – петнайсет години, прекарани в изхвърляне на едно подир друго. Като самолет с повреден двигател най-напред изхвърлих товара, после седалките, накрая – клетите стюардеси, отървах се от всичко, без да взема нищо ново. Правилно ли беше така? Откъде да знам, по дяволите! Разбира се, животът е по-лесен по този начин, но аз се уплаших, когато си представих как ще остарея и ще застана на прага на смъртта. Какво ще остане, след като изгорят трупа ми? Дори костица няма да има. Покойната ми баба казваше: \"Хората с тъмни сърца имат тъмни сънища. Онези, чиито сърца са още по-тъмни, изобщо не могат да сънуват\". В нощта, когато тя почина, най-напред протегнах ръка и нежно склопих очите ѝ. И в този момент всички сънища от нейните седемдесет и девет години изчезнаха беззвучно (пуууф) като летен дъжд върху нагорещен път. Нищо не остана. * И последно за писането. За мен писането е много мъчително. Способен съм цял месец да не напиша нито ред, или да пиша три денонощия без прекъсване, а накрая да установя, че написаното не става за нищо. Въпреки това обичам да пиша. Да приписваш смисъл на живота е фасулска работа в сравнение с това действително да го живееш. Бях юноша, струва ми се, когато го установих, и толкова се изумих, че цяла седмица мълчах като риба. Имах усещането, че ако си поразмърдам мозъка, ще принудя целия свят да се подчини на волята ми, ще отхвърля ценностната система и ще променя хода на времето. За жалост, отне ми цяла вечност, докато проумея, че това е капан. Когато най-сетне разбрах, взех празна тетрадка и прокарах черта по средата на листа, после отляво изредих всичко, което съм спечелил от този принцип, а отдясно – всичко, което съм изгубил. Оказа се, че съм изгубил толкова много – отдавна изоставени неща, стъпкани, пожертвани, предадени, – че дори не мога да ги запиша всичките. Дълбока пропаст разделя онова, което се опитваме да осъзнаем, от онова, което действително успяваме да осъзнаем. Всъщност толкова дълбока, че никога не може да бъде измерена, колкото и дълга линийка да имате. Тук мога да изготвя само списък. Не е роман, нито литература, нито изкуство. Просто тетрадка с черта по средата на листа. Може би все пак съдържа някаква поука. Ако се интересувате от литература или от изкуство, препоръчвам да прочетете гърците. Чистото изкуство съществува само в робовладелските общества. Гърците са имали роби да им обработват нивите, да приготвят храната им, да гребат на галерите, докато те се излежават по слънчевите средиземноморски брегове, съчиняват стихове и си блъскат главите над математически задачи. Ето това е изкуство. Ако сте човек, който напада хладилника в притихналата кухня в три сутринта, точно по същия начин и ще пишете. Аз съм такъв.", "date": "2020.01.03", "title": "Откъс от \"Чуй песента на вятъра/Пинбол\" на Харуки Мураками"}
{"url": "https://www.dnevnik.bg/sviat/2020/01/03/4011908_iran_obeshta_na_sasht_bezmilostno_otmushtenie_te/", "text": "Иранският министър на външните работи Мохамад Джавад Зариф обяви, че днешното американско нападение в Багдад е \"акт на международния тероризъм\" и \"изключително опасна и безразсъдна ескалация\", след като командирът на основното външно поделение на Иранската революционна гвардия Касем Солеймани  бе убит при удар на САЩ . Върховният водач на Иран аятолах Али Хаменей обеща \"безмилостно отмъщение\" срещу \"престъпниците, които напълниха ръцете си с негоата кръв и тази на други мъченици\". Посолството на Вашингтон в Багдад междувременно призова американските граждани да потеглят от страната \"незабавно\". Мисията, спряла консулските услуги заради обсада на привърженици и членове на проирански милиции преди няколко дни, обяви, че прекратява и останалите след убийството. Иракските власти потвърдиха, че десетки американски граждани, работещи за петролни компании в Басра, вече се готвят да напуснат. Реакциите, които заваляха след атаката с още 11 жертви (сред тях командира на милицията \"Катаиб Хезбола\", известен като Абу Махди ал Мухандис), издават напрежението заради опасността убийството да се превърне в повратна точка в Близкия изток. В Иран междувременно е обявен тридневен национален траур, а бригаден генерал Есмаил Гаани бе назначен за наследник на  Солеймани  в гвардейското поделение \"Кудс\". \"Опустошителна война в страната и в региона\"  премиер в оставка Адел Абдел Махди заяви, че ударът ще предизвика опустошителна война в страната и в региона. Той обърна внимание и на другия командир - Абу Махди ал Мухандис - на проиранските паравоенни, загинал в ударите. \"Убийството на иракски военен командир, който заема официален пост, е агресия срещу Ирак, иракския държавен апарат, иракското правителство и иракския народ\", заяви Махди. Убитият Абу Махди ал Мухандис беше вторият човек в \"Хашд аш Шааби\", организацията, обединяваща шиитските милиции, сражавали се срещу \"Ислямска държава\" и включена миналата година в силовите структури на Ирак. \"Уреждането на сметки с иракски ръководни лица или с приятелска страна на иракска територия е крещящо нарушение на условията, позволяващи присъствието на американските военни,\" се казва в изявление на премиера. Заради развитието на събитията Махди призова иракския парламент да се събере на извънредна сесия. В   външното министерство, цитирано от ТАСС, предупреди, че убийството ще засили напрежението в целия регион. Според съобщението на ведомоството това е \"авантюристична стъпка\" и е нужно да се помни \"преданата служба на Солеймани\" в защита на иранските национални интереси. Китай призова за сдържаност и отново се обяви срещу използването на сила в международните отношения. \"Всички страни в конфликта и особено САЩ\" трябва да запазят хладнокръвие, за да бъде избегната нова ескалация, каза говорителят на министерството Гън Шуан, предаде \"Ройтерс\".  външно министерство, заяви, че Дамаск остро осъжда \"вероломната и престъпна американска агресия\". Тя \"само ще засили решимостта да се последва примера на убитите водачи на съпротивата\", казва източник от сирийското външно министерство пред държавната агенция САНА, цитиран от БТА.  шиитска групировка \"Хизбула\", подкрепяна от Иран (и близка със Солеймани), обяви, ще продължи по пътя на Солеймани, а лидерът ѝ Хасан Насрала редупреди САЩ, че няма да постигнат целите си в Близкия изток. В   - съпротивата срещу който е официална идеология на Иран и обявена цел на Революционната гвардия - убийството доведе до спешно съвещание началника на генералния щаб на армията с други представители на силовите структури. Премиерът Бенямин Нетаняху спешно прекъсна посещението си в Гърция заради ситуацията, а анализатори започнаха да коментират възможността страната им да е мишена на иранския отговор. На запад Американският президент Доналд Тръмп още не е коментирал публично случващото се. Държавният секретар   обаче заяви, че е видял клипове, според които иракчаните танцуват на улицата \"благодарни, че генерал Солеймани вече го няма\" (информация за кадрите се появява в някои международни издания). Във   обаче не всички приветстват удара, осъществен, без да е бил информиран Конгресът, и според демократа Елиът Енгъл това предизвиква \"сериозни правни въпроси\". Демократът, бивш вицепрезидент и евентуален опонент на Тръмп на президентските избори Джо Байдън  нарече  убийствата опасен ход в \"и без това опасен регион\": \"Президентът Тръмп току-що вкара пръчка динамит в буре с барут и дължи на американзците обяснение за стратегията и плана да държим в безопасност войниците и персонала от посолството си, хората и интересите си както у нас, така и в чужбина.\"  външен министър Доминик Рааб призова всички страни към деескалация. \"Винаги сме съзнавали агресивната заплаха, която носят иранските сили \"Ал Кудс\", водени от Касем Солеймани. След смъртта му призоваваме всички страни към деескалация. Допълнителната ескалация на конфликта не е в наш интерес\", написа министърът в имейл, предаде \"Ройтерс\". Лондон разполага с близо 400 души военен персонал в Ирак, които помагат във военната подготовка на иракската армия. Повечето от тях се намират в базата \"Таджи\", северно от Багдад.  и   предупредиха гражданите си в Иран да избягват публични прояви. Париж обяви, че приоритет за нея ще е да стабилизира Близкия изток. \"Случващото се е това, от което се опасявахме: напрежението между САЩ и Иран се повишава\", заяви заместник външният министър Амели дьо Моншален. Според нея предстоят контакти на френски представители с важни играчи в региона. за убийства, извършени извън рамките на закона, Агнес Каламар постави под въпрос ударите на САЩ и ги  нарече  \"незаконни\" в серия туитове, питайки дали те са \"пропорционална\" реакция на плановете на Солеймани за нападения в региона.", "date": "2020.01.03", "title": "Иран обеща на САЩ \"безмилостно отмъщение\", Вашингтон призова американците да напуснат Ирак"}
{"url": "https://www.dnevnik.bg/analizi/2020/01/02/4006146_2020_g_-_vlastta_vse_e_na_ruba_da_padne_no_puk_vsichki/", "text": "                         - Фрустрираща. Очаквам мащабно разпищолване на участниците в модела на номенклатурата, безогледни нарушения на законите, присвояване на ресурси, превземане на фирми, нарастващ тормоз над несъгласни, изтребление на природата и източване на язовири (което е очевидно новото им хоби). Срещу това очаквам да се появява епизодична и неефективна съпротива, която обаче да продължи да функционира на принципа на припламванията. Очаквам нашите партньори от ЕС да продължават да не постигат мащабни резултати с натиска си върху режима в България, макар да очаквам все пак този натиск да продължи. Няма как дори Фон дер Лайен да намери ефективен начин източноевропейските сатрапи да бъдат оставени съвсем на спокойствие. На този фон очаквам да продължи позорната поредица от предателства на интелектуалци, аналитици и демократични политици, които да изоставят функциите си на критичен коректив на властта срещу придобиването на порции във властта. В края на 2019 наблюдавахме масовизиране на това явление; то очевидно тепърва набира скорост. - Да продължи да е на власт. Парадоксът е, че от самото начало на сегашния си мандат властта на ГЕРБ се \"клати\"; мандатът отдавна трябваше да е прекратен предсрочно. Но през цялото време ефективната опозиция срещу ГЕРБ отслабва по-бързо, отколкото самото управление. Така се получава картината, вече позната от управлението на Любен Беров: властта е все на ръба да падне, но затова пък всички наоколо усърдно я подпират, за да не падне.  - По време на европейските избори се видя, че ВМРО просто успява да събере в себе си гласа на всички фашисти, ксенофоби и човекомразци - гласове, дотогава разпръснати из няколко формации. На местните избори обаче се видя, че това не води до някакво голямо нарастване на подкрепата за ВМРО. Тази партия има реална власт дотолкова, доколкото успешно изнудва Борисов.  Колкото до онези рядко невъзпитани ксенофоби, които наричат себе си \"Обединени патриоти\", картината е ясна: \"Атака\" отиде на бунището на историята, натам върви и НФСБ. На сцената явно ще остане ВМРО, но с влияние, много по-малко от съвкупното влияние на ОП през 2017 година. Възраждащият се източноевропейски фашизъм вероятно ще ни подмине; проблемът ни ще бъде авторитарното управление на номенклатурния модел. - Има някаква възможност, ако съберат целия \"русофилски\" (т.е. путинофилски) вот и повторят популизма на \"Воля\". - ...или как несполучливият израз \"жълтопаветна общност\" се обърна срещу своите автори, имиджово затваряйки ДБ в \"жълтите павета\". Истината е, че извън София имаме упорито политическо, идейно и организационно присъствие на ДСБ, епизодично - на Зелените, и пренебрежимо - на \"Да, България\". Макар предимно чрез ДСБ, налице е основата за изграждане на значимо национално присъствие на цялата коалиция. Въпросът е нейното ръководство да разпознае тази ситуация и да има уменията да надгражда над нея, вместо (както често се случва) да ми се цупи за горенаписаното.  - Под ръководството на Корнелия Нинова БСП е най-ефективният съюзник на ГЕРБ. Първо, деградира по-бързо от ГЕРБ и така отслабва натиска върху властта; второ - лута се между различни варианти на компрадорски капитализъм и националсоциализъм, без изобщо да усеща духа на времето, който е ляв по един нов начин; трето - деградацията плюс идейната немощ дават като резултат нарастващ контрол на задкулисието, изградено от ГЕРБ, над БСП. Перспективи пред тази партия в сегашния й вид няма. Което е лошо, тъй като единствено засилва властта на режима и следователно заплахите за сигурността и качеството на живот на гражданите. - Новото е старото: продължаващо реално влияние върху властта и икономиката, далеч надхвърлящо всякакви реални изборни резултати. ДПС е вече партия, за която изборните резултати нямат съществено значение, тъй като нейната сила идва от други източници. - Макар да изглежда изхабен и нерешителен, има потенциала да повтори кратките политически кариери на Бареков, Яне Янев и Марешки. - Продължи да има поведение, илюстриращо поговорката \"Шило в торба не стои\". - Да съумее най-сетне да осмисли събитията, които му се случват в политиката, като политически опит: да стане политик, какъвто продължава да не е. - Всичко. Зависи от степента на изнервеност на публиката към съответния момент. А тя е доста изнервена напоследък.", "date": "2020.01.03", "title": "2020 г. - Властта все е на ръба да падне, но пък всички я подпират"}
{"url": "https://www.dnevnik.bg/kultura/2020/01/03/4011927_juliia_krusteva_shte_stane_oficer_na_pochetniia_legion/", "text": "Френската интелектуалка от български произход Юлия Кръстева ще бъде повишена в степен \"Велик офицер на Почетния легион\" на Франция, пише вестник \"Фигаро\". 78-годишната авторка на над 40 художествени книги и научни трудове - по философия, семиотика, психоанализа, литературна теория, влиза в списъка с 487 души, които ще бъдат удостоени с отличието тази година. Кръстева, която е философ, лингвист, психоаналитик, писател и феминист, вече е награждавана с по-ниски степени на ордена - \"Кавалер на Почетния легион\" (1998 г.) и \"Офицер на почетния легион\" (2008 г.). Тази година лауреатите са от сферите на културата, науката, спорта, технологичното развитие, журналистиката и икономиката. Сред тях попадат носителят на Нобелова награда за физика за 2018 г. Жерар Муру, актрисите Жеан Балибар и Марина Андс и бившият треньор на футболния отбор \"Арсенал\" Арсен Венгер. Орденът на Почетния легион е създаден от Наполеон Бонапарт през 1820 г. по подобие на рицарските ордени. Той е най-високото отличие във Франция и знак за отличие, почит и официално признание за особени заслуги към страната. Приемането на негови членове се осъществява от президента на Франция, който се явява Велик магистър на ордена. До най-голямата степен \"Кавалер на големия кръст\" ще бъдат издигнати двама членове на Френската съпротива - Едгар Тюпе-Томе и Пиер Симоне. \"Офицер на Почетния легион\" е втората степен и освен Кръстева с нея ще бъдат удостоени писателят Исмаил Кадаре, социологът Клаудин Ерцлих и египтологът Кристиан Циглер.  В края на март 2018 г.   Комисията по досиетата разкри, че Кръстева е била агент и секретен сътрудник на Държавна сигурност . Тя беше проверена, защото е била член на редакционния екип на \"Литературен вестник\". Според документите Кръстева е била вербувана през 1971 г., 5 години след пристигането й във Франция, и никога не е била свалена от отчет. Според комисията по досиетата е струдничила на III и IV отдел (\"Европейски страни\" и \"САЩ, Англия и Канада\") под псевдонима Сабина.  Кръстева оспори информацията  пред френското издание \"Нувел обсерватьор\", окачествявайки я като клеветническа, \"не само гротескна и невярна\", но и \"атака срещу нейната чест\". Интелектуалката обяви още, че тя е била наблюдавана от тайните служби. Разкритието п редизвика бурни дебати . В архива на Комисията по досиетата обаче  няма собственоръчно написани документи от Кръстева , а единствено донесения от оперативни работници.  Тя е почетен професор в Университета \"Париж 7 - Дидро\" и пълноправен член на Парижкото психоаналитично общество. През 2004 г. става първата носителка на наградата \"Холберг\" (създадена от правителството на Норвегия, за да попълни липсата на хуманитарните науки в предвидените области на Нобеловата награда). Получава наградата на името на Хана Аренд през декември 2006 г. и на името на Вацлав Хавел през 2008 г. Автор е на трийсет книги, сред които \"Революцията в поетичния език\", \"Истории на любовта\", \"Сили на ужаса\", \"Черно слънце. Депресия и меланхолия\" (преведена на български), \"Сетивното време. Пруст и литературният опит\", трилогията \"Женският гений: Хана Аренд, Мелани Клайн и Колет\", \"Омраза и прошка\", \"Тази невероятна нужда да вярваме\", \"Нагони на времето\", както и на романите \"Самураите\", \"Убийство във Византия\" (преведен на български) и др. Нейното творчество е преведено на десетки езици и изцяло на английски език.", "date": "2020.01.03", "title": "Юлия Кръстева ще стане Велик офицер на Почетния легион"}
{"url": "https://www.dnevnik.bg/sviat/2020/01/03/4011784_folksvagen_zapochna_pregovori_za_purviia_kolektiven/", "text": "Фолксваген\" и германската организация за защита на потребителите vzbv съобщиха, че са започнали преговори за уреждане на исковете на клиенти във връзка със скандала за манипулиране на вредните емисии от автомобили на компанията. Става дума за първия в историята на Германия колективен иск на около 444 хиляди души пред Върховния съд на град Брауншвайг в Долна Саксония. Преговорите увеличават шансовете те да получат обезщетение за загубите, причинени им от скандала, коментира агенция ДПА. В краткото съобщение се казва само, че общата цел е \"намиране на прагматично решение в интерес на клиентите\". Преговорите са в съвсем начален етап и \"е отворен въпросът дали ще бъде постигнато споразумение\". Досега от \"Фолксваген\" определяха подобно търсене на извънсъдебно решение за \"почти невероятно\". Компанията се позоваваше на това, че в колективния иск има всевъзможни индивидуални казуси, а документите на ищците са непълни. Сдружението vzbv представлява интересите на много собственици на дизелови автомобили, смятащи, че са били измамени от компанията, след като се е разбрало, че вредните емисии са доста над декларираното при продажбата. В много от случаите те искат компенсация за това, че след скандала от 2015 г. цената, на която биха могли да продадат колите си, е намаляла. Това е един от исковете, повдигнати пред различни съдилища из Германия. В някои случаи съдът вече разпореди обезщетение за потребителите или обратно изкупуване на колите, но в други претенциите бяха отхвърлени.", "date": "2020.01.03", "title": "\"Фолксваген\" започна преговори за първия колективен иск в Германия"}
{"url": "https://www.dnevnik.bg/sviat/2020/01/03/4011971_rusiia_spria_vnosa_na_petrol_za_belarus/", "text": "От 1 януари Русия е прекратила износа на петрол за Беларус и рафинериите там са приведени в режим на минимално потребление, а запасите са достатъчни за около 20 дни. Причината е, че въпреки телефонните разговори на 30 и 31 декемвир между президентите Владимир Путин и Александър Лукашенко двете страни не се договориха за условията след изтичането на досегашния договор, най-спорното от които е цената. От руския монополист \"Транснефт\" обясниха днес, че транзитният пренос не е засегнат, а внос за клиенти в Беларус няма, защото руски компании не са поискали такъв за новата година. \"Ройтерс\" съобщи за задаващия се проблем в последните дни на 2019 г. Позовавайки се на 6 източника от бизнес средите, агенцията посочи, че руските компании са започнали да складират близо 2 млн. тона петрол по танкери, рафинерии и в системата на \"Транснефт\" или да пренасочват количествата за Беларус към други направления, включително към черноморските пристанища. Това може да създаде излишък от обеми от сорта Urals на някои пазари. Москва призова в края на декември медиите да не разпространяват \"апокалиптични сценарии\", защото има договорка с Минск за преминаване към временно споразумение до постигането на окончателно. Но на 31 декември Лукашенко възложи на правителството да търси алтернативни доставки от места като Саудитска Арабия и САЩ. В интервю на 24 декември той говори за реверсивно използване на две от трите тръби на транзитния петролопровод \"Дружба\". От \"Транснефт\" определиха подобни заявления като политически. По \"Дружба\" преминават около 10% от вноса на петрол в Европа. Това са над 1 милион барела дневно за държави като Полша, Чехия, Словакия, Унгария и Германия. Евентуалните преговори може да бъдат подновени най-рано следващата седмица, тъй като Русия е в коледни празници до 9 януари.", "date": "2020.01.03", "title": "Русия спря износа на петрол за Беларус"}
{"url": "https://www.dnevnik.bg/sviat/2020/01/03/4011982_petrolut_poskupna_riazko_sled_udara_na_sasht_v_irak/", "text": "Ударът на САЩ в Ирак, убил 12 души,  сред тях иранският командир Касем Солеймани , повиши цената на петрола и златото, а \"сигурните\" валути поскъпнаха. Анализатори отбелязват, че случилото се може да повиши напрежението в региона и да се отрази на глобалното производство на петрол, съобщава Би Би Си. Цената на сорта брент от Северно море скочи с близо 3 долара, достигайки по-рано днес 69.16 долара за барел, или най-високата му стойност от септември насам (към 13 ч. българско време цената бе 69 за барел). Скочиха и акциите на компании като BP и Royal Dutch Shell на Лондонската борса (с по 1.5% и 1.4%). Ситуацията е тревожна за някои експерти, тъй като ударът повдига въпроси за доставките в региона. Някои от най-големите производители на света работят там, а възможността за конфронтация с Иран застрашава дейността им. Само в Ирак се произвеждат 4.7 млн. барела петрол дневно, в съседна Саудитска Арабия (основен противник на Иран) - 9.8 млн. Около една пета от глобалните доставки на петрол минават през Ормузкия проток, осигуряващ достъп до Персийския залив (на който и Ирак има излаз). В Басра, Южен Ирак, американските граждани, работещи за петролни компании,  се готвят да напуснат . За последно петролът достигна  такива (и по-високи) стойности  след атаката с дронове, извадила от строя най-голямата саудитска рафинерия на 17 септември и създала риск за доставките. Най-високите нива от месеци Междувременно валутите, оценявани като безопасни убежища като японската йена, повишиха курсовете си днес до най-високите нива от месеци след американските въздушни удари по летището на Багдад, при което бе убит ирански генерал, предадоха \"Ройтерс\" и БТА. Суверенните облигации на САЩ и златото също поскъпнаха. Японската йена достигна двумесечен максимум от 107.92 йени за долар, отбелязвайки дневно повишение от 0.5 на сто. Йената често се определя като убежище от рискове за инвеститорите предвид статута на Япония като страната, която е най-голям световен кредитор. Възходящата тенденция бе засилена и от факта, че японските борси все още са затворени заради празниците и пазарът е лишен от гъвкавост. Швейцарският франк, друга \"сигурна\" валута, поскъпна до четиримесечен максимум от 1.0828 франка за евро. Американският долар достигна едноседмичен максимум спрямо еврото. Доходността на американските държавни облигации с 10-годишен падеж се понижи до най-ниското равнище от три седмици до 1.814 процента, след като в предходната сесия бе 1.946 процента. Цените на облигациите се увеличават при понижение на доходността. По-силният долар доведе до поевтиняване на британската лира с 0.2 на сто до 1.3117 долара и с 0.1 на сто спрямо единната европейска валута до курс от 85.10 пенса.", "date": "2020.01.03", "title": "Петролът поскъпна рязко след удара на САЩ в Ирак"}
{"url": "https://www.dnevnik.bg/sviat/2020/01/03/4011994_kralsko_bebe_nosi_shapkata_vi_idvat_deset_puti_poveche/", "text": "Зимната шапка на Арчи – сина на принц Хари и херцогинята на Съсекс Меган – стана такъв хит, че новозеландските ѝ плетачки са затрупани с поръчки. Кралската двойка публикува в инстаграм акаунта си снимка с нея наскоро и само за няколко дни социалният бизнес Make Give Live получи десет пъти повече поръчки, отколкото получава обикновено за месец. \"Нямахме представа, че ще стане така\", коментира една от основателките на групата Беки Смит пред Би Би Си. \"Не мисля, че си давахме сметка какъв ефект ще има това върху продажбите. Беше прекрасно да видим, че шапките ни се носят и да популяризираме каузата си.\" Социалният бизнес е създаден с цел да намери занимание на самотни хора и да подобри психичното им здраве. Той има общо 11 групи за плетене в Нова Зеландия и общо около 120 членове. Групите се срещат регулярно в кафенета, обществени центрове или библиотеки. Парите от всяка продадена шапка се даряват на нуждаещи се. Херцогинята на Съсекс  вероятно е получила една от тях като подарък по време на посещението си в страната през 2018 г.   Но след това е купила още две, едната от които Арчи Харисън Маунтбатън-Уиндзор носи на снимката. Смит казва, че групата не си е дала сметка на кого е продала шапките, докато не открила адрес в Уиндзор в списъка с поръчки. Въпреки наплива поръчки още се приемат, но клиентите трябва да знаят, че шапките вероятно ще пристигнат със забавяне. Важно е плетенето да остане приятно занимание, а не да причинява стрес на членовете, уточнява тя. Дрехи и аксесоари често рязко се изкупуват, след като публиката ги види върху кралска особа – най-често върху двете херцогини на Кеймбридж и Съсекс  Катрин и Меган.  \"Ефектът Кейт\" (Мидълтън) се изчислява на около 200 млн. лири годишно,  посочиха преди време от Brand Finance . Меган и принц Хари се появиха за пръв път като двойка на  игрите Invictus  през септември 2016 г. Тъмните ѝ очила от Finlay & Cо на стойност 20 000 долара се разпродадоха за 24 часа. Макар носени и от други, може би по-големи звезди – като Джесика Алба и Риана, нито една от тях не е имала такъв ефект, каза създателят на марката Дейвид Локхед пред в. \"Файненшъл таймс\". Американците генерират 20% от онлайн трафика на магазина, но след появата на Маркъл делът им е скочил до 40%. Продажбите в САЩ са се увеличили с 2700% в сравнение с предишната година, а на конкретния модел се дължат 80% от тях. Бялото палто на Line the Label – малка канадска марка, която Маркъл носи на първата фотосесия за годежа – предизвика такъв интерес, че сайтът на фирмата падна, а бройките бяха разпродадени за минути. Чантата на Strathberry от първата им официална изява като годеници в Нотингам също бе бързо изчерпана въпреки цената от 495 лири.", "date": "2020.01.03", "title": "Кралско бебе носи шапката ви? Идват десет пъти повече поръчки"}
{"url": "https://www.dnevnik.bg/sport/2020/01/03/4011986_voleibolistite_zaminaha_za_berlin_v_tursene_na/", "text": "Мъжкият национален отбор по волейбол е мотивиран да постигне \"невъзможното\" в  решителната олимпийска квалификация . Около това мнение се обединиха част от състезателите на Силвано Пранди при заминаването на тима за Берлин. \"За десет дни подготовка е трудно да се влезе в оптимална форма, но мотивацията е голяма. Въпреки че сме в супер тежка група, отиваме да се бием, да пробваме да се класираме за олимпийските игри в Токио и да направим и невъзможното да се случи\", каза Теодор Салпаров на летището в София. Националите имат трудна задача в квалификацията, която ще се проведе от 5 до 10 януари. Българите са в група с европейския шампион Сърбия, Франция и Холандия. В другата група са Германия, Белгия, Словения и Чехия, а само победителят в турнира ще се класира за игрите в Токио. Диагоналът Цветан Соколов вярва, че българите вероятно ще имат предимство, защото не са сред фаворитите да спечелят надпреварата в Берлин. \"На един такъв турнир е нормално да има напрежение, което тежи, но трябва да го преодолеем, защото в отбора сме доста опитни състезатели. Фаворитите са други, но ние отиваме там да се борим. Отиваме с една цел – да се класираме за олимпиадата. Това, че не сме фаворити, може да ни даде един тласък и спокойствие\", каза Соколов. Първият мач на българите е в понеделник срещу Франция, в чийто тим ще отсъстват ключови състезатели заради контузии и напрежение между някои играчи в състава. Според Салпаров победа срещу \"петлите\" ще даде \"летящ старт\" на националите в турнира. Българите пропуснаха добра възможност да си осигурят място на форума при домашната квалификация през август. В решителния мач  тимът на Пранди водеше с 2:0 гейма на Бразилия, но допусна обрат  и се отдалечи от мечтата да участва в Токио.", "date": "2020.01.03", "title": "Волейболистите заминаха за Берлин в търсене на \"невъзможното\""}
{"url": "https://www.dnevnik.bg/sviat/2020/01/03/4011996_kitaec_e_osuden_zashtoto_hvurlil_pari_za_kusmet_v/", "text": "Млад китаец е бил осъден да плати над 17 хиляди долара обезщетение, след като хвърлил няколко монети \"за късмет\" в двигателя на пътнически самолет. Инцидентът с 28-годишния Чао Лю е станал през февруари миналата година, а присъдата е от лятото, но за нея става известно в края на 2019 г., посочва Би Би Си. Лю пътувал за пръв път и от суеверие подхвърлил няколко юана в двигателя. Персоналът забелязал 2 монети от по 1 юан на пистата и полетът на нискоразходната компания Lucky Air бил отложен за проверка за сигурност. Китаецът е бил арестуван за 10 дни за нарушаване на обществения ред, но наложената му от съда сума е по гражданско обвинение от авиокомпанията, която претендирала, че загубите ѝ от инцидента са 17 600 долара. В съда Лю казал, че от Lucky Air е трябвало изрично да предупредят пътниците си да не хвърлят монети по самолета. Би Би Си припомня, че и преди е имало подобни инциденти, включително с възрастен мъж, който предизвика забавяне на полет през 2017 г.", "date": "2020.01.03", "title": "Китаец е осъден, защото хвърлил пари \"за късмет\" в двигателя на самолет"}
{"url": "https://www.dnevnik.bg/bulgaria/2020/01/03/4012007_ministurut_predlaga_policaite_da_poluchavat_po_1_lv_na/", "text": "По един лев на час за нощен труд да получават полицаите от 1 февруари. Това предлага министърът на вътрешните работи Младен Маринов в проект за заповед, с която се определят допълнителните възнаграждения за научна степен, за работа от 22 ч. до 6 ч., на официални празници, както и за времето на разположение на служителите в МВР. Документът е публикуван заедно с мотиви към него в  Портала за обществени консултации  и предвижда промяна в сумата, която да се изплаща за полагане на нощен труд. В момента полицаите получават по 25 стотинки на час нощен труд. За промяната се говори отдавна, но ведомството години наред отказваше да увеличи сумата с мотива, че не разполага с достатъчно бюджет. Със серия от протести служителите на МВР настояваха да бъде увеличено заплащането за нощен труд, както и да се плаща допълнително за извънреден труд. На последните протести през лятото миналата година  полицаите поканиха министри  да изкарат едно нощно дежурство с тях. \"Шест часа шезлонг на Приморско струва 30 лв., а осем часа за полицай на границата - 2 лева\",  обяви тогава председателят  на най-големия полицейски синдикат - Синдикалната федерация на служителите в МВР Илия Кузманов. Искането за по-добро заплащане бе подкрепено и от надзирателите и служителите на затворите. Тогава министър Маринов обясни, че извънредният труд в МВР  трябва да бъде сведен до минимум , а за заплащането на нощния може да има увеличение най-рано при обсъждането на следващия бюджет за ведомството. В публикуваната за обществено обсъждане заповед Маринов не е заложена промяна за допълнителното възнаграждение за времето на разположение. То остава както досега - 10 ст. на час. Същите остават и надбавките за служителите на МВР с научни степени. И през 2020 г. тези със степен \"доктор\" ще вземат по 60 лв. допълнително, а докторите на науките по 90 лв. \"Публикуваният проект на заповед е изготвен на база досега действащите размери на допълнителните възнаграждения, изплащани на служителите на МВР, с изключение на размера на допълнителното възнаграждение за нощен труд. Предвид това издаването на проекта на заповед няма да доведе до отнемане на привилегии или ощетяване на служителите, на които се изплащат допълнителни възнаграждения\", пише в мотивите министър Маринов. Той посочва също, че тези размери на допълнителните възнаграждения са съобразени с фактическия брой на служителите на МВР, на които се изплащат допълнителните възнаграждения и с утвърдените средства в бюджета на МВР за 2020 г. за разходи по показател \"Персонал\". Общественото обсъждане на заповедта ще продължи до 3 февруари 2020 г.", "date": "2020.01.03", "title": "Министърът предлага полицаите да получават по 1 лв. на час за нощен труд"}
{"url": "https://www.dnevnik.bg/evropa/2020/01/03/4012019_es_prizova_kum_uspokoiavane_na_obstanovkata_v_irak_na/", "text": "Председателят на Европейския съвет Шарл Мишел призова за успокояване на обстановката в Ирак. Мишел е първият представител на ЕС, който реагира открито след  снощния удар на САЩ  край Багдад, довел до смъртта на иранския генерал Касем Солеймани, предаде БТА. \"Кръговратът от насилие, провокации и отмъщение от последните седмици в Ирак трябва да бъде пресечен. По-нататъшно влошаване на обстановката трябва да се избегне на всяка цена\", се посочва в изявлението на Мишел. По неговите думи \"твърде много оръжие и твърде много милиции\" пречат за връщането на иракчаните към обичайния делник. Мишел добавя, че съществува опасност от разпространение на насилието в целия регион и от въздигането на \"мрачни терористични сили\", които винаги се възползват при религиозно и националистическо напрежение.  Преди два дни Мишел осъди  нападението над посолството на САЩ в Багдад , довело до удара по Солеймани. Тогава председателят на Европейския съвет призова за спазване на международното законодателство. ", "date": "2020.01.03", "title": "ЕС призова към успокояване на обстановката в Ирак на всяка цена"}
{"url": "https://www.dnevnik.bg/video/lice_v_lice/2020/01/03/4012024_krasimir_velchev_ninova_iska_da_doide_na_vlast_vinagi/", "text": "В момента, в който правителството взе всички необходими мерки за водната криза в Перник, когато се осигуриха и средствата, тогава излязоха да протестират начело с Корнелия Нинова\", коментира в предаването \"Лице в лице\" по Би Ти Ви заместник-председателят на парламентарната група на ГЕРБ и депутат от Перник Красимир Велчев. \"Винаги Корнелия Нинова иска да дойде на власт, когато вижда, че всичко в държавата върви добре\", каза още и той и подчерта: \"Два пъти Бойко Борисов подава оставка, но няма да има трети път.\" В края на миналата година   към правителството на Бойко Борисов заради провала в управлението на околната среда и водите. В отговор екоминистърът  Нено Димов обвини Корнелия Нинова , че насажда паника с фалшиви новини. Как се разви водната криза в Перник и какви решения на проблема се търсят ", "date": "2020.01.03", "title": ""}
{"url": "https://www.dnevnik.bg/video/2020/01/03/4011944_mrrb_voden_apokalipsis_v_stranata_ne_se_ochertava/", "text": "Министърът на регионалното развитие и благоустройството Петя Аврамова и нейният заместник Николай Нанков свикаха в петък специална пресконференция, за да предоставят информация за състоянието на някои от язовирите в страната и да подчертаят, че \"воден апокалипсис в страната не се очертава\". \"Целенасочено се манипулира общественото внимание по темата \"бедствени и кризисни ситуации във водния сектор\", коментира заместник-министър Николай Нанков. Той съобщи, че в момента в язовир \"Студена\" има 3.8 млн. кубика вода общо и това количество би стигнало за един месец и 25 дни.  Какво още каза Нанков за състоянието на язовирите в страната и за това докога ще има воден режим в Перник гледайте във видеото. Какво е състоянието на язовирите \"Бебреш\", \"Тича\", \"Камчия\", \"Асеновец\" и \"Студена\" и къде в страната в момента има воден режим четете  тук. ", "date": "2020.01.03", "title": ""}
{"url": "https://www.dnevnik.bg/sport/2020/01/03/4011988_ibrahimovich_na_38_godini_poluchih_poveche/", "text": "\"На 38 години получих повече предложения, отколкото когато бях на 28.\" Това заяви  завърналият се в \"Милан\" Златан Ибрахимович . Шведският нападател каза, че е търсил прилив на адреналин, който да извади най-доброто от него, и затова е приел предложението на \"росонерите\". \"Не съм дошъл в \"Милан\", за да съм талисман на отбора\". Ибрахимович добави, че сега ще бъде много по-взискателен към младите си съотборници. \"Трябва да работиш здраво. Трябва да знаеш как да страдаш, защото в противен случай няма да постигнеш максимума на възможностите си. Не всеки обича да страда, но аз - да. И очаквам много от съотборниците си\", каза нападателят.", "date": "2020.01.03", "title": ""}
{"url": "https://www.dnevnik.bg/ot_vas/novini_ot_vas/2020/01/03/4012030_sudjuk/", "text": "Суджукът е сурово-сушен месен продукт, традиционен за българската национална кухня. Приготвя се от кълцано месо от едри преживни животни или смес със свинско полутлъсто месо, животинска мазнина, селитра, кимион, захар, сол, черен пипер.", "date": "2020.01.03", "title": "Суджук"}
{"url": "https://www.dnevnik.bg/bulgaria/2020/01/03/4011931_pone_na_oshte_7_mesta_se_podgotviat_akcii_kato_v/", "text": "Премиерът Бойко Борисов поздрави МВР, ДАНС и прокуратурата във връзка с акцията за открития боклук от Италия в Плевен. \"Това не е първото място, в което влизат по този начин. Поне на още седем места в момента се подготвят. Всеки, който си мисли, че може да си прави някаква далавера за сметка на държавата и здравето на хората, ще си получи своите санкции. Винаги съм считал, че има персонална отговорност\", заяви Борисов, цитиран от БТА. Вчера стана известно, че прокуратурата в Плевен е започнала разследване за съхранението на  9000 тона отпадъци, внесени по море от Италия  от фирма \"Феникс Плевен\" ЕООД. Ще се проверява и дали има връзка с ндрангета (италианската организирана престъпна мрежа от района Калабрия - бел. ред.),  срещу която през декември бе проведена мащабна акция . \"Има хора, които получават заплата за своята работа и са оторизирани, като издадат един документ, той да е законосъобразен. Ако има хора, които са нарушили закона, съответно, който е прегрешил, ще понесе отговорност - това е борба с корупцията\", подчерта премиерът. Той отбеляза, че каквото е имало да се събере като доказателствен материал по случая с боклука в Плевен, е събрано. \"Аз считам, че тук ДАНС, МВР и прокурорите свършиха добра работа, ще я свършат и на други места\", отбеляза премиерът. Бойко Борисов подчерта, че срещу корупцията се работи по всички етажи на властта. Днес той прелетя с хеликоптер над трасето на българския участък на газопровода \"Балкански поток\", както е известна частта през България на проекта \"Турски поток\". Борисов  обяви, че ще покаже кадрите  на президента на Русия Владимир Путин.", "date": "2020.01.03", "title": "Поне на още 7 места се подготвят акции като в Плевен, обяви премиерът"}
{"url": "https://www.dnevnik.bg/bulgaria/2020/01/03/4011968_direktorut_na_doma_v_dolno_kosovo_niama_loshi_bitovi/", "text": "\"В дома няма лоши битови условия, съгласна съм, че има остаряла материална база и има какво да се желае в това отношение. В никакъв случай няма унизително отношение\". Това съобщи пред Би Ти Ви Вера Дукова, директор на Дома за пълнолетни лица с деменция в село Горско Косово, община Сухиндол. През миналата година само в този дом са починали 24 души. Това беше и една от причинитев четвъртък  омбудсманът Диана Ковачева да сезира главния прокурор Иван Гешев  и още същия ден от прокуратурата във Велико Търново да започнат проверка. Социалният министър Деница Сачева също смята, че  По повод на 24-те смъртни случая от миналата година Дукова обясни, че става дума за хора с много тежки заболявания и на преклонна възраст. \"Идва момент, в който ние сме безсилни пред природата и заболяването, което те си носят\", подчерта тя.", "date": "2020.01.03", "title": ""}
{"url": "https://www.dnevnik.bg/sviat/2020/01/03/4012045_lednici_v_nova_zelandiia_pridobiha_cviat_na_karamel/", "text": "Ледници в Нова Зеландия придобиха цвят на карамел, а причината са горските пожари, които бушуват в Австралия на повече от 2000 километра разстояние. Експерти се притесняват, че заради донесените от ветровете дим и пепел ледниците може да започнат да се топят по-бързо. Бившият премиер на страната Хелън Кларк призна, че и тя се притеснява от евентуално по-ускорено топене на леда.", "date": "2020.01.03", "title": ""}
{"url": "https://www.dnevnik.bg/sport/2020/01/03/4012029_grigor_dimitrov_se_prebori_za_tejuk_obrat_i_donese/", "text": "Григор Димитров постигна труден обрат и донесе първи успех на България в \"АТП къп\". Той се наложи с 2:6, 6:4, 6:1 срещу Даниел Еванс и изравни резултата срещу Великобритания. В първия двубой  Димитър Кузманов положи много усилия, но отстъпи срещу намиращия се с 370 места по-напред в световната ранглиста Камерън Нори . Предстои Димитров като капитан да определи кои от отбора ще играят в решителния мач на двойки. \"Има още много неща върху, които трябва да работим. Ще се съсредоточим. Хубаво е да си капитан, когато имаш такива момчета около теб\", каза Димитров след мача. Мачът започна трудно и неубедително за българина. Той допусна три поредни пробива, което постави Еванс във водеща позиция. Димитров опита да се противопостави, като върна един от пробивите, но съперникът му продължи с увереност, за да стигне до 6:2. Във втория сет играта беше оспорвана, като българинът реализира първата си възможност за пробив, след което взе и сервис гейма си, за да стигне до 5:2. Димитров не можа да използва предимството си и допусна нов пробив. Еванс се доближи само на гейм за 4:5, като сервираше за изравняване. Последва дълъг и много оспорван гейм, в който българинът съумя да излезе победител и изравни. Димитров започна с пробив третия сет и поведе с 3:0. След това той се защити от пробив в труден гейм и продължи уверено към обрата. Българинът постигна още един пробив, след което сложи точка с гейм на нула.     ", "date": "2020.01.03", "title": "С труден обрат Григор Димитров донесе първи успех за България на \"АТП къп\""}
{"url": "https://www.dnevnik.bg/sviat/2020/01/03/4012079_sasht_nalojiha_po-meka_ot_ochakvanoto_zabrana_na/", "text": "САЩ забраниха някои вкусове на  електронните цигари  с надеждата това да ограничи нарастващата им употреба от юноши. На пазара вече ще могат да се продават само течности с аромат на ментол и тютюн, пише агенция \"Ройтерс\". Според министъра на здравеопазването Алекс Азар тази мярка е \"умна и таргетирана политика, която защитава децата ни, без да създава ненужни трусове\". Ходът на администрацията обаче бе критикуван от защитници на общественото здраве като прекалено мек. Забраната се отнася до е-цигарите с патрони, но не и до никотиновите течности, които се продават най-често в специализираните магазини за  вейп продукти. Гари Рийди от Американското раково общество нарече мярката \"празна политика, която ще позволи на  тютюневата индустрия  да продължи да привлича деца към доживотна пристрастеност към никотина\". Председателят на търговската комисия в Конгреса Франк Палоун заяви, че \"забрана, която изключва ментола и вейп магазините, изобщо не е забрана\". През септември администрацията на президента Доналд Тръмп предложи забрана върху всички електронни цигари с вкусове, за които се смята, че привличат специално младите хора към никотина. Според тогавашния план щяха да бъдат забранени всички вкусове освен този на тютюн. Това се обсъждаше, след като стотици души в различни части на страната  се озоваха в болници  след употреба на е-цигари. Миналата година водещата в сферата компания Juul изтегли течностите с  вкусове на плодове, десерти и мента  от търговската мрежа, така че новата забрана няма да я засегне. Акциите на British American Tobacco и Imperial Brands поскъпнаха днес, след като подробностите за забраната бяха оповестени. 27.5% от гимназистите в САЩ употребяват електронни цигари, докато през 2018 г. те са били 20.8%, показват федерални данни. Вкусът на мента е най-популярен и макар че той ще бъде забранен, те ще могат да посегнат към течностите с вкус на ментол.", "date": "2020.01.03", "title": "САЩ наложиха по-мека от очакваното забрана на е-цигарите с вкусове"}
{"url": "https://www.dnevnik.bg/biznes/2020/01/03/4012091_bdj_obiavi_poruchka_za_dostavka_na_motrisi_s_keturing/", "text": "БДЖ - Пътнически превози\" ЕООД обяви обществена поръчка за доставка и гаранционна поддръжка на до 16 броя електрически мотриси, предназначени за обслужване на бързи влакове за пътувания над 3 часа по основните железопътни линии на България, съобщиха от компанията. За последно БДЖ достави нови мотриси през 2005 година. Прогнозната стойност на процедурата е почти 247 млн. лева без ДДС. Мотрисите трябва да бъдат 4- или 5-секционни с повишен комфорт за пътниците, секции с първа, втора класа и места за трудноподвижни лица и детски колички, видеонаблюдение, WI-FI и възможност за кетъринг зона. Експлоатационната скорост е 160 км/ч, като параметрите са съобразени както с моментното състояние на железопътната инфраструктура, така и с програмата за инвестиции и развитие на железниците, уточняват от компанията. Основни критерии на поръчката са покупната цена на мотрисите, както и стойността на тяхната поддръжка и разходите за превоз на единица пътник. Поръчката ще се проведе на два етапа - заявление за участие и подаване на технически и ценови оферти. Очаква се новопроизведените електрически мотриси да се доставят в рамките на 36 месеца от датата на подписване на договора, а първия влак да бъде доставен 24 месеца след неговото подписване. Процедурата е част от общия план за подобряване на условията за превоз на пътници и стратегическо развитие на държавните железници, включващ обновяване на съществуващия парк и закупуване на нов подвижен състав, като по този начин дружеството ще отговори на предизвикателствата в съвременните конкурентни условия. В телевизионно интервю преди два месеца председателят на съвета на директорите на \"Холдинг БДЖ\"  Григори Григориев обеща  до средата на годината да бъде преодолян недостигът на вагони. Той обясни, че през миналата година са ремонтирани 100 вагона в заводи и 50 в предприятията на БДЖ, а за тази съотношението ще е обратното. В началото на 2020 г. се чакат и 20 вагона от \"Дойче бан\". Нови вагони и локомотиви се чакат до 24 месеца, като вече е финализирана поръчка за 40 вагона, а пред финал е такава за 10 локомотива. БДЖ  сключи и договор за ремонт  на 46-те мотриси \"Сименс\", които извършват 60% от превоза на пътници.", "date": "2020.01.03", "title": "БДЖ обяви поръчка за доставка на мотриси с кетъринг зона и wi-fi за почти 237 млн. лева"}
{"url": "https://www.dnevnik.bg/sviat/2020/01/03/4012085_stotici_izliazoha_po_ulicite_na_bagdad_za_da_praznuvat/", "text": "Часове след като  иранският генерал  Касем Солеймани беше убит при ракетен удар на САЩ  до летището на Багдад, стотици излязоха по улиците на столицата на Ирак, за да се празнуват смъртта му. На кадри, заснети тази нощ, се вижда как хората преминават по улиците на Багдад и развяват знамето на Ирак. Кой е Касем Солеймани четете  тук , а повече за атаката на САЩ вижте  тук. ", "date": "2020.01.03", "title": ""}
{"url": "https://www.dnevnik.bg/gradska_sreda/2020/01/03/4012096_obshtestvenite_poruchki_veche_shte_sa_samo_po/", "text": "Обществените поръчки на Столичната община вече са само по електронна процедура – без хартиени документи, обяви кметът Йорданка Фандъкова днес. \"Вече няма да има друг начин за провеждане на процедурата – единствено електронни поръчки ще обявява Столичната община\", добави тя. Общината участва в пилотната фаза на проект за дигитализация и първата процедура за 2020 г. - за поддръжка и експлоатация на фонтаните в София на стойност 240 000 лева ще е в е-формат, обеща кметът. Участниците в търга няма да разнасят документи в кашони, а и ще се постигне по-голяма прозрачност на процедурата, тъй като порталът на Агенцията за обществени поръчки е достъпен в реално време от всеки, изреди предимствата на е-формата Фандъкова. Последната партида от 15-те нови електробуса, купени от \"Столичен електротранспорт\", са пристигнали вчера, 2 януари, и ще бъдат пуснати в движение до началото на март. Фандъкова уточни, че те ще обслужват автобусната линия №123, която е от Онкологията в кв. Дървеница до Симеоновския лифт, както и линиите № 84 и 184 до аерогарата. До средата на годината всички трамваи по линия №18 ще бъдат нови, нископодови и с климатици. Те са 13 и вече 2 от тях вече са пуснати в движение, заяви Фандъкова. Следващата партида от 11 нови трамвая ще пристигне по-късно и те също ще обслужват тази линия, която е от кв. Орландовци до площад \"Журналист\" в Лозенец..", "date": "2020.01.03", "title": "Обществените поръчки вече са само по електронен път, обяви Фандъкова"}
{"url": "https://www.dnevnik.bg/sviat/2020/01/03/4012111_veganstvoto_triabva_da_se_zashtitava_kakto_i/", "text": "Изборът на човек да бъде веган по етични причини е \"философско убеждение\", което трябва да бъде защитено от закона. Това реши британски съд в дело, което ще служи като прецедент и за други подобни казуси. Въпросът е част от дело, което мъж на име Жорди Касамиджана води срещу бившия си работодател - Лигата против жестоките спортове. Лигата е уволнила мъжа след спор за пенсионните инвестиции за служителите, които отивали във фирми, тестващи продукти върху животни. Говорителка на организацията обясни, че мъжът е бил уволнен заради груби нарушения, които нямат общо с принципите му. Не съществува общоприета дефиниция какво е \"етично веганство\", но практикуващите го обикновено не се ограничават само до храната, а се опитват да избегнат всякакви форми на  експлоатация на животните  – например не носят вълна или кожа, нито използват тествани върху животни продукти. Касамиджана вярва в светостта на животинския живот, която се простира \"отвъд храната и във всички сфери на консумацията\", гласят съдебните документи. Той не присъства на събития, на които се сервира животинска храна, не седи на кожени седалки и е готов да върви пеша в продължение на час, за да не би автобусът, в който се движи, случайно да се удари в насекомо или птица. \"Отнасям се към вярата си в етичното веганство не по-различно от начина, по който практикуващите религия спазват правилата ѝ\", гласи изявлението му пред съда, цитирано от фондация \"Томсън Ройтерс\". \"Това решение ще даде на веганите по-конкретни права, например да получават подходяща за тях храна по време на служебни събития\", коментира Меган Кемпбъл, преподавател по право в Бирмингамския университет. \"Това определено дава път и други убеждения да получат защитен статут\", допълни тя и даде климатичния активизъм като пример.", "date": "2020.01.03", "title": "Веганството трябва да се защитава, както и религията, реши британски съд"}
{"url": "https://www.dnevnik.bg/bulgaria/2020/01/03/4012123_po_960_lv_na_den_shte_plashta_varnenskiiat_obshtinski/", "text": "По 960 лв. на ден ще плаща варненският Общински съвет на частната кабелна телевизия \"Черно море\", за да излъчва заседанията му през 2020 г. Това решение е било прието на последното заседание на съвета за м.г., състояло се на 27 декември. Сумата за всяко заседание ще е двойно по-голяма, ако сесиите продължат два поредни дни, каквото беше практиката, наложена през последната година. Проверка в документите за заседанието, публикувани в сайта на варненския Общински съвет, показва, че предложението за това решение е вписано като точка №5 в дневния ред, но неговият вносител не е посочен. Според установената до момента практика, преди да бъдат внесени за гласуване от пълния състав на съвета, подобни решения се подлагат на обсъждане в постоянните комисии \"Финанси и бюджет\" и \"Култура и духовно развитие\". Такова обсъждане обаче не е отразено като точка в дневния ред на заседанията им, проведени до момента. Според общински съветници, с които \"Дневник\" разговаря, точката за излъчване на заседанията срещу заплащане от телевизия \"Черно море\" е било включено като допълнителна в предварително обявения дневен ред на сесията от 27 декември непосредствено преди началото й. Предложението е изпратено до председателя на Общинския съвет Тодор Балабанов от управителя на \"Медийна група Черно море\" Нася Атанасова. В него е отбелязано, че телевизията излъчва заседанията на съвета от 2011 г. и е добре тази практика да продължи и през мандат 2019 - 2023 г. Отбелязано е също, че предлаганата цена е 960 лв. с ДДС, но липсва каквато и да е обосновка за формирането й. Варненското онлайн издание \"Петел\" припомня в публикация по случая, че двама от членовете на групата на ГЕРБ в Общинския съвет, гласували приемането на решението, работят в телевизията. Бранимир Балачев, зам.-председател на съвета и председател на постоянната комисия \"Финанси и бюджет\", е автор и водещ на правно-образователното телевизионно предаване \"По закон и съвест\" в телевизия \"Черно море\". Марица Гърдева, която е член на същата комисия, е маркетинг мениджър на медията и едноименното печатно издание. Те са свързани със собствениците на \"Химимпорт\" и Централна кооперативна банка. В решението за излъчване на заседанията на варненския Общински съвет е записано, че това ще става \"в ефира\" на телевизия \"Черно море\". Този текст обаче е подвеждащ, тъй като при цифровизацията на ефирното телевизионно излъчване в цялата страна на 30 септември 2013 г. аналоговите предаватели на телевизията са изключени и програмата й се разпространява единствено по кабел, от спътник и онлайн в сайта на т.нар. информационна агенция \"Черно море\". При това положение въпросите как точно е формирана сумата от 960 лв. на ден и защо варненският Общински съвет не предава заседанията безплатно в собствения си сайт нямат отговор. Решението Общински съвет - Варна, да продължи да плаща на телевизия \"Черно море\" за излъчване на заседанията му в кабелната мрежа и сайта й изпреварва с повече от месец друго решение, което по традиция вероятно ще бъде гласувано още на първата сесия за 2020 г. в края на януари. В продължение на повече от десет години  съветът осигурява бюджетно финансиране за непрекъснато растящ брой частни медии . Това става единствено на базата на предложения за \"медийно партньорство\", които правят самите те. Само през миналата изборна година отпуснатата сума бе близо 200 хил. лв.  (с около 50 хил. лв. повече от 2017 г.). Парите бяха разпределени между редовните кандидати за общинско финансиране - медийна група \"Черно море\" (43.2 хил. лв. с ДДС), \"Дарик радио\" (51.7 хил. лв. без ДДС), и в. \"Труд\" (30 хил. лв. с ДДС). Общественото Радио Варна, част от веригата на БНР, получи 31 хил. лв. с ДДС. Миналата година към този списък се присъединиха и още четири медии. Това бяха сайта Varna24 (30 хил. лв. без с ДДС), електронното издание \"Брат.бг\", публикуващо съдържание на български и руски (7 хил. лв.), сайтът BGtourism (8 хил. лв) и вестник \"24 часа\". По информация на \"Дневник\" днес общинските съветници във Варна са получили и първата \"заявка\" за публично финансиране през 2020 г. Тя е подписана от ректора на варненския Медицински университет проф. Красимир Иванов и е на стойност почти 50 хил. лв. без ДДС. Срещу тях университетът предлага да излъчва в сайта на онлайн телевизията си MU-VI.tv, във фейсбук и канала си в Youtube 45-минутно месечно предаване \"Варна - град на младите\". Любопитно съвпадение е, че според направеното предложение всяко от предаванията е оценено на 960 лв. - точно толкова, колкото Общинският съвет във Варна ще плаща дневно на телевизия \"Черно море\", за да излъчва заседанията му.", "date": "2020.01.03", "title": "По 960 лв. на ден ще плаща варненският Общински съвет на частна телевизия, за да излъчва заседанията му"}
{"url": "https://www.dnevnik.bg/sviat/2020/01/03/4012109_desetki_hiliadi_iranci_pochetoha_pametta_na_genaral/", "text": "След традиционната петъчна молитва десетки хиляди иранци почетоха паметта на  генарал  Касем Солеймани, който тази нощ беше убит при ракетен удар на САЩ  до летището на Багдад. Иранският министър на външните работи Мохамад Джавад Зариф вече нарече американските действия \"акт на международния тероризъм\" и \"изключително опасна и безразсъдна ескалация\". Върховният водач на Иран аятолах Али Хаменей пък обеща \"безмилостно отмъщение\" срещу \"престъпниците, които напълниха ръцете си с неговата кръв и тази на други мъченици\". Още за реакциите в Иран след действията на САЩ четете  Кой е Касем Солеймани четете  тук , а повече за атаката на САЩ вижте  тук.", "date": "2020.01.03", "title": ""}
{"url": "https://www.dnevnik.bg/politika/2020/01/03/4012081_samo_devet_partii_deklarirat_dareniia_ot_biznesa_za/", "text": "Само девет от общо 66 партии и коалиции са декларирали, че са получили парични или непарични дарения от юридически лица по време на предизборната кампания за местните избори м.г. Големите партии ГЕРБ, БСП и ДПС, които имат най-големи разходи по кампанията, не декларират финансиране от бизнеса. Това се вижда от отчетите на регистрираните в Централната избирателна комисия (ЦИК) участници в изборите, които са подадени в Сметната палата (всички отчети вижте  тук ). По  инициатива на ДПС парламентът премахна забраната  за финансиране на партиите от юридически лица миналото лято, след като държавната субсидия бе намалена от 11 на 1 лев на глас. За 2020 г. субсидията бе увеличена на 8 лева на глас, но партиите все още имат възможност да получават финансиране от бизнеса. Кой кого финансира  Най-голямо дарение от бизнеса е получило обединението \"Демократична България\" - 100 хил. лв. от старозагорската строителна фирма \"Левкоин\" ЕООД на Любомир Корцанов, чийто офис според в. \"Старозагорски новини\" е бил разбит три седмици след изборите. Даренията от физическите лица и кандидатите на коалицията са на стойност около 24 хил. лв. Друга фирма - \"Универсстрой Стоянови\", е предоставила на \"Демократична България\" два билборда за безвъзмездно ползване, чийто наем би бил 2872 лв. Партията на Веселин Марешки \"Воля\" е получила четири дарения от пловдивската фирма за производство на велосипеди \"Макском\" ЕООД, чиято обща стойност е 48 хил. лв. Фирмата е собственост на Максим Митков, чиято съпруга Нина Миткова бе за кратко депутат от \"Воля\" в този парламент, но напусна по лични причини. Разходите на партията за кампанията са малко над 141 хил. лв.  Коалиция \"Съюз за Пловдив\" на Дани Каназирева, която след поредния неуспешен опит да стане кмет на Пловдив бе назначена за областен управител от кабинета \"Борисов 3\", е получила 5 хил. лв. от транспортната фирма \"Стойчев и син-ДС\" ЕООД, която се занимава основно с транспортно обслужване на товари. Някои по-малки играчи  Парично дарение в размер на 5 хил. лв. е направила несебърската фирма \"ВИП\" ООД за кампанията на партия \"Море\", зад която стоят строителните предприемачи от \"Св. Влас\" братята Динко и Йордан Диневи, съобщава  в. \"Капитал\" . Две дарения от бизнеса е декларирала Партията на зелените. Едното е в размер на 10 хил. лв. от \"Марели Системс ЕООД\", която се заминава с продажба на осветителни тела и други дейности в столичния район \"Люлин\". Другото - 3 хил. лв. от \"Агро мел 2011\" ЕООД, която има фуражен завод в Симитли. Партията на Валери Симеонов - НФСБ, е декларирала непарично дарение от строителното предприятие \"Възход-Арньо - Апостолов и Лазаров\" от добричкото село Славеево. Партията на Татяна Дончева - \"Движение 21\", е получила календарчета на стойност 380 лв., отпечатани от адвокатско дружество \"Дончева и Димитров\". Партия \"Свобода\" е получила 430 лв. от \"Самодулов ко\" ЕООД. Кой колко похарчи  ГЕРБ и ДПС не декларират дарения нито от физически, нито от юридически лица. За предизборната кампания за местния вот партията на Бойко Борисов е декларирала малко над 2 млн. лв. разходи, от които над 446 хил. лв. за медийни услуги и близо 1.2 млн. лв. - за плакати и рекламни материали. Разходите на ДПС за кампанията са 890 хил. лв., като основните пера са същите. На сайта на Сметната палата няма публикувани отчети на отделни кандидати на движението. Коалицията \"БСП за България\" декларира 191 дарения от физически лица, чийто общ размер е около 338 хил. лв. Разходите на социалистите за предизборната кампания са около 1.2 млн. лв., от които 575 хил. лв. за медийни участия. Дарения от физически лица имат и НФСБ, и \"Атака\", като разходите на партията на Волен Сидеров за кампанията са около 350 хил. лв. Партията на Красимир Каракачанов - ВМРО, е финансирала кампанията си от субсидията и членския внос, а разходите са около 662 хил. лв. Декларираните разходи за кампанията на спечелилата нов мандат в София Йорданка Фандъкова са близо 156 хил. лв. при финансиране от 3.9 млн. лв., докато разходите на основния й опонент Мая Манолова са близо 190 хил. лв. при финансиране от 2.3 млн. лв. За кампанията си Манолова е разчитала на 171 дарения, но само от физически лица, докато Фандъкова не е декларирала такива. Кандидатът на \"Спаси София\" Борис Бонев е финансирал кампанията си с лични средства и 73 дарения от физически лица. Разходите му са близо 24 хил. лв. На сайта на Сметната палата няма публикуван отчет на издигнатия от \"Демократична България\" Борислав Игнатов.", "date": "2020.01.03", "title": "Само девет партии декларират дарения от бизнеса за кампаниите си за местния вот"}
{"url": "https://www.dnevnik.bg/sviat/2020/01/03/4012101_da_ubiesh_injenera_-_zashto_sasht_likvidiraha_choveka/", "text": "Абу Махди ал Мухандис, убит днес при американски удар в Багдад, беше човекът на Иран в Багдад и враг номер едно на САЩ в Ирак от десетилетия. През изминалата нощ Ал Мухандис загина заедно с близкия си приятел,  иранския генерал Касем Солеймани , който отговаряше за иракските въпроси в идеологическата армия на Иран. Самият Ал Мухандис в продължение на няколко десетилетия беше първи съратник в Ирак на иранската идеологическа армия. Истинското име на Ал Мухандис е Джамал Джаафар Ибрахими. Той беше вторият човек в \"Хашд аш Шааби\", паравоенната коалиция, която до голяма степен е проиранска и която вече е част от иракските държавни силови структури. Прозвището му Ал Мухандис на арабски означава Инженера. За последен път той беше видян на обществено място във вторник. Тогава беше сред участниците в погребалното шествие за 25-имата проирански бойци, убити от американската авиация. Същият този погребален кортеж после щурмува американското посолство в Багдад с железни пръти и други подръчни средства. Известен с яростните си антиамерикански позиции още преди осемте години на окупация, последвали инвазията в Ирак през 2003 г., Абу Махди ал Мухандис е \"отличен пример за в Ирак\", казва пред \"Франс прес\" Филип Смит, специалист по въоръжените шиитски групировки. \"Беше свързан с всички основни мрежи на Иран в Ирак. Той няма еквивалент, той е перфектното въплъщение на тези връзки, създавани в продължение на десетилетия\", казва експертът. Ал Мухандис - с късо подстригана бяла брада, който се появяваше на обществени места, на фронтовата линия или по време на конференции, както в костюм, така и във военна униформа - е роден през 1953 г. в Басра, огромния петролен град на южното крайбрежие на Ирак, граничещо с Иран. През 80-те години на миналия век Ал Мухандис, който има двойно иракско-иранско гражданство и говори свободно фарси, води битка срещу иракския диктатор Саддам Хюсеин от иранската страна на границата. По това време той е висш командир в бригадите \"Бадр\", иракски бойни части, създадени в Иран, за да се сражават на иранска страна във войната срещу Ирак (1980-1988 г.). През това десетилетие Ал Мухандис е обвинен, че е замесен в кървавите атентати срещу посолствата на Франция и САЩ в Кувейт през 1983 г. Заради тези експлозии той дори задочно е осъден на смърт. През 2005 г. обаче Ал Мухандис, завърнал се най-накрая в родината си, заема за кратко място в иракския парламент съгласно новата политическа система, установена от неговия американски враг в Ирак след Саддам. Тук той помага за сформирането на Бригадите на Партията на бога -  \"Катаиб Хизбула\" , проиранска фракция, част от \"Хашд аш Шааби\". Вашингтон обвинява бригадите, че стоят зад серия от ракетни нападения срещу негови обекти в Ирак. През 2009 г. Бригадите и Ал Мухандис бяха включени в американския терористичен списък. САЩ обвиняват иракския командир, че е организирал мрежи за трафик на оръжия и е участвал в атентати срещу западни посолства и опити за убийства в региона. Според специалиста Майкъл Найтс Ал Мухандис \"е в Ирак, взети заедно\". Той е същинският шеф на \"Хашд аш Шааби\", въпреки че официално е номер две в групировката. Усърдно работи, за да превърне коалицията в единна организация, която никога не е била под контрола на иракския премиер или на командването на иракските редовни сили, казва експертът. Ал Мухандис си спечелва лоялността на бойците на \"Хашд аш Шааби\", осигурява си и големи финансови постъпления, по-специално от трафика в Ирак, върху който коалицията неотдавна иззе контрола от групировката \"Ислямска държава\". За експерта Найтс Абу Махди ал Мухандис е \"централната нервна система\" на Корпуса на гвардейците на ислямската революция, идеологическата армия на Иран. Но въпреки че беше централна фигура, този човек беше много мълчалив. Едва през лятото той наруши мълчанието, за да обвини САЩ и Израел, че стоят зад въздушните удари по няколко бази на \"Хашд аш Шааби\". Още е трудно да се предположи кой може да замени Ал Мухандис, казва Смит. Защото ще е сложно да се намери някой, който да имат такава идеологическа и лична близост с Иран, посочва той.", "date": "2020.01.03", "title": "Да убиеш Инженера - защо САЩ ликвидираха човека на Иран в Багдад"}
{"url": "https://www.dnevnik.bg/sport/2020/01/03/4012143_sled_zrelishten_mach_na_dvoiki_bulgariia_pobedi/", "text": "България направи обрат и победи с 2:1 успеха Великобритания в първия си мач в \"АТП къп\" в Сидни. Триумфът дойде след зрелищен двубой на двойки, завършил след близо 3 часа след полунощ местно време. В него Григор Димитров и Александър Лазаров поднесоха изненада за 7:6 (5), 6:7 (2), 11:9 срещу Джейми Мъри и Джо Солзбъри, като спасиха два мачбола. Димитров, който изигра тежък мач за  обрата си срещу Даниел Еванс на сингъл , реши да направи промяна за мача на двойки и пое отговорност да играе. Водещият български тенисист влезе вместо младия Адриан Андреев, когото като капитан беше заявил първоначално.      Решителният двубой беше много оспорван, въпреки че съперникът разчиташе на специалиста на двойки Мъри. Лазаров се представи много стабилно и имаше важен принос за успеха. Първият сет мина без пробиви, като българите играеха силно. В тайбрека те се наложиха със 7:5. Британците започнаха с пробив във втория сет, но в края Димитров и Лазаров изравниха. Със стабилно представяне Великобритания изравни. Мачът се реши от шампионски тайбрек, който предложи много вълнения. В него британците водеха с 8:5 и 9:7, като имаха два мачбола. Димитров и Лазаров се бориха здраво и сътвориха обрат, за да спечелят четири поредни точки. В неделя България ще играе с Молдова, а във вторник е двубоят с Белгия.", "date": "2020.01.03", "title": "След зрелищен мач на двойки България победи Великобритания в \"АТП къп\""}
{"url": "https://www.dnevnik.bg/skorost/2020/01/03/4012154_stolichnata_obshtina_pusna_onlain_danuchen_kalkulator/", "text": "Столичната община обяви, че е разработила данъчен калкулатор за автомобили, който вече е достъпен онлайн. Всеки собственик на моторно превозно средство в София ще може да провери какъв налог дължи за него на адрес  https://cartax.uslugi.io/ . Формулата, по която се формира данъкът за автомобилите, включва годината на производство, мощността и екологичният стандарт на колата. С промени в Наредбата за местните данъци, приети от Столичния общински съвет на 30 декември м.г., бяха повишени ставките за автомобили с по-ниски евростандарти – от 0 до Евро 4, както и за мощност над 100 конски сили. Коефициентът за година на производство на автомобила е определен от Закона за местните данъци и такси, който е в сила от 2019 г. и не може да се променя от общините. В калкулатора за регистрираните в София автомобили са заложени всички коефициенти, които формират данъка за МПС. Данните за колата, които трябва да се нанесат в калкулатора, за да се изчисли нейният данък, са вписани в документите за автомобила – в малкия талон (за по-новите МПС) или в големия талон (за МПС, регистрирани по-отдавна).", "date": "2020.01.03", "title": "Столичната община пусна онлайн данъчен калкулатор за автомобили"}
{"url": "https://www.dnevnik.bg/sviat/2020/01/03/4012156_nad_200_kongresmeni_poiskaha_vurhovniiat_sud_na_sasht/", "text": "Над двеста американски конгресмени поискаха Върховният съд да отмени свое ключово решение от 1973 г., което защитава правото на аборт. В писмо към институцията те искат ново решение по делото \"Роу срещу Уейд\", което потвърди, че достъпът до безопасни аборти е конституционно право на американките. Писмото е подписано от 205 републиканци и 2 демократи и е изпратено като тяхна позиция по дело, свързано с нов закон против абортите в щата Луизиана. То идва след няколко години на все по-строги ограничения на абортите и преди важни дела, които се очаква да стигнат до Върховния съд. След последните две назначения в него консерваторите имат мнозинство. Кампаниите срещу абортите  се водят предимно от радикално настроени християнски групи, които са добре представени във властта – чрез евангелиста вицепрезидент  Майк Пенс  и държавния секретар Майк Помпео. (Повече за това как религиозните им настроения влияят на здравето на жените по цял свят  четете тук .) По-рано тази година строги рестриктивни мерки бяха приети в няколко щата, като в Алабама прекратяването на бременността бе забранено дори ако тя е настъпила в резултат на изнасилване или кръвосмешение. Законът бе временно блокиран от федерален съд, но противниците на абортите всъщност се надяват битката да се пренесе във Върховния. Какви са ограниченията Сходни мерки  са предложени в 16 щата , в четири от които те вече бяха приети. В тях абортите са забранени при установяване на сърдечен ритъм на плода. Той може да бъде установен още от 6-ата гестационна седмица, или около две седмици след закъснение на менструацията. (Като се има предвид, че самото забременяване се случва във втората гестационна седмица, а установяването на бременността чрез закъснение на цикъла – най-рано в четвъртата.) Нередовен цикъл, болести, неточни домашни тестове обаче могат да попречат на толкова ранното установяване със сигурност. Така тези закони дават на жените изключително кратък времеви прозорец, в който да разберат, че са бременни, да обмислят аборт, да вземат решение и да го изпълнят, затруднявайки осъществяването на това им право. Допреди няколко години такива забрани бяха смятани за прекалено радикални дори от някои противници на аборта, коментира пред Vox Рейчъл Съсман от организацията  Planned Parenthood . Но влизането на Доналд Тръмп в Белия дом и на консервативния съдия  Брет Кавано  във Върховния съд окуражиха консерваторите. Специално номинацията на Кавано, която даде превес на  консерваторите в 9-членния съд , означава, че институцията може да преразгледа и промени въпросното решение. Казусите пред Върховния съд Решението по делото \"Роу срещу Уейд\" от 1973 г. твърди, че една от клаузите на 14-ата поправка на Конституцията гарантира фундаментално право на неприкосновеност, а то защитава правото на жената да абортира в първите 12 гестационни седмици. Съдът потвърди това решение през 1992 г., когато постанови, че  ограниченията на абортите , преди плодът да може да живее извън майчиното тяло, не могат да налагат \"ненужна тежест\" върху жената, тоест да я задължават да информира съпруга или партньора си; да изчаква известен период преди осъществяването на процедурата и т.н. Става въпрос за задължения, които ефективно могат да попречат или да забавят аборта. Подобно потвърждаване имаше и през 2016 г. Но през 2017 г. съдията Антъни Кенеди, който е участвал във взимането на решенията през 1992 г. и 2016 г., се пенсионира. На негово място бе назначен Брет Кавано, което даде на консерваторите в съда мнозинство от 5 срещу 4-ма либерали. Преди да стигне дотам, законът в Алабама трябва да мине през възражения през федерален окръжен съд, после през федерален апелативен. Това ще отнеме повече от година. Може ли \"Роу срещу Уейд\" да падне Да – ако съдът реши, че прецедентното право, според което институцията трябва да се придържа към преди взети решения, в случая не важи. Тази правна доктрина защитава авторитета на съда и избягва политизирането на решенията. Но ако мнозинството съдии намират предишното решение за погрешно, те могат да го отменят. Пред съда сега Върховният съд и сега разглежда дела, които могат да доведат до отмяната или отслабването на \"Роу срещу Уейд\". Единият случай засяга ограничения в Индиана, според които останките от плода трябва да бъдат кремирани или погребани; абортът е забранен по съображения за увреждания, пола или расата на фетуса; жената е длъжна да мине през преглед с ултразвук 18 часа преди провеждането на аборта. Другото дело е отново за Алабама, този път за закон, който забранява абортите след 15-ата седмица, и специфична процедура, за която се смята, че е по-ефективна в тях и намалява риска от инфекции. (Абортите в САЩ са разрешени до късните седмици на бременността, включително и през втория триместър. Според данни на Planned Parenthood аборти без медицински показания в този период се извършват в минимален процент и всъщност броят им е намалял след решението по делото \"Роу срещу Уейд\", което е гарантирало по-добър достъп до процедурата.)", "date": "2020.01.03", "title": "Над 200 конгресмени поискаха Върховният съд на САЩ да отмени правото на аборт"}
{"url": "https://www.dnevnik.bg/kultura/2020/01/03/4011997_kak_bnt_se_otkaza_ot_predavaneto_za_izkustvo_i_kultura/", "text": "Документалното предаване \"Умно село\" няма да се излъчва по БНТ от тази година, след като договорът с неговите автори Антоанета Бачурова и Владимир Люцканов не беше подновен. След 21 години в ефира на обществената медия последният епизод на предаването, което представяше в различен стил портрети на значими хора от сферата на изкуството и културата в България, беше излъчен на 28 декември. Днес до медиите беше разпратено отворено писмо на проф. Емил Попов, подписано от повече от 40 интелектуалци, сред които Анри Кулев, Георги Господинов, Станислав Памукчиев, Ярослава Бубнова, Деян Енев. \"Не мога да повярвам, че от януари в ефира на БНТ няма да продължи поредицата \"Умно село\". За 20 години десетки документални филма, посветени на големи личности с безспорни заслуги за духовното издигане на обществото ни, отразиха българската култура \"отвътре\". Културата отвъд ширпотребата, отвъд имитацията\", пише Попов в писмото. \"Ето защо не мога да повярвам, че ръководството на Българската национална телевизия е избрало да наложи вето върху производството на жив, пълнокръвен архив, съставляващ безценен фонд на българската култура. Това решение е възмутително, необяснимо, стряскащо. И тъй като съм още жив, а много от тези личности междувременно си отидоха, няма да спра да задавам въпроса: в кой точно момент БНТ реши, че трупането на този архив трябва да бъде преустановено?! Как без следи от духовна памет да знаем кои сме, ако не знаем откъде идваме? Как да окуражим в търсене на смисъла тези след нас, ако не можем да им посочим примерите преди тях? Усещането, че са част от нещо по-голямо, което се нарича традиция? , продължава той.  Пред \"Дневник\" Антоанета Бачурова коментира, че екипът на предаването първо е бил подканен от БНТ да изпрати писмо за подновяване на договора, а след това е получил писмо от програмния директор на обществената медия, което препредава решение на Управителния съвет, според което договорът няма да бъде подновен. \"От него не получихме никаква аргументация. Това беше цинично \", обясни тя. Бачурова изтъкна, че един от мотивите за създаването на \"Умно село\" е бил липсата на съвременен архив в областта на културата и изкуството. Така за последните 20 години поредицата е произвела над 200 художествено-документални епизода, в които е съхранена паметта както за хората, така и за времето, в което са творили. \"Така \"Умно село\" на практика създаде един нов \"Златен фонд\" на българската култура в едно много добро сътрудничество с Българска национална телевизия. Затова този вид \"раздяла\" не е адекватен и напълно незаслужен\", отбеляза тя. \"Бурните реакции на общественото мнение по отношение на тази раздяла с \"Умно село\", както от страна на най-видни представители на българската култура, така и на все по-разширяващата се аудитория на предаването, са показателни. Тези филми се показват в академиите по изкуствата – знаете ли, че в НАТФИЗ има млади хора, които не знаят как е изглеждал Апостол Карамитев, защото в България почти не съществува подобна документалистика\", каза още Бачурова. Тя изтъкна, че основната функция на БНТ като обществена телевизия, която я отличава от останалите комерсиални телевизии, е да осигури програми за култура и образование. \"С отпадането на ефирно време за художествена документалистика, за висока култура и изкуство, каза Бачурова. Тя изрично подчерта, че бюджетът на поредицата е един и същ от 2000 година насам. Така че, особено в последните години, той е бил \"неадекватно нисък\" за качеството, което е получавала БНТ под формата на един 54-минутен документален филм с висока художествена стойност и HD качество. Бачурова припомни и как неотдавна бе спряно предаването \"Нощни птици\" – вътрешна продукция на БНТ с изключително нисък бюджет, бидейки обявено за скъпо и с тиражиране на грешката, че е външна продукция. Тя очаква да види коректив в лицето на Съвета за електронни медии или Парламентарната комисия по култура и медии, в случай че в ефира на БНТ не се завърне културата и образователните предавания. \"Малко преди да спре \"Умно село\", г-н Кошлуков заяви в интервю, че паметта е негов приоритет\", изрази недоумението си Антоанета Бачурова. \"Трябва да се прави разлика между родова памет и подреждане на архив за българската култура\". Пред \"Дневник\" генералният директор Емил Кошлуков заяви, че предаването не е спряно, а договорът не е подновен поради \"скъпата цена\" на външната продукция на фона на финансовата криза в БНТ. \"При нас има достатъчно качествени кадри. Не си струва в тази криза да наемаме още хора\", каза той. \"Предаването ще бъде заменено с нещо подобно, просто БНТ ще бъде продуцент и то ще се прави от щатни служители. Няма нужда да се купуват външни продукции, за които телевизията има капацитет\", допълни Кошлуков. По негови думи в БНТ има кадри, които \"познават културата\", както и достатъчно архиви. \"Ако някой може да прави такива филми, това е именно БНТ\".", "date": "2020.01.03", "title": "БНТ се отказа и от предаването за изкуство и култура \"Умно село\""}
{"url": "https://www.dnevnik.bg/sviat/2020/01/03/4012196_zashto_turciia_shte_izprashta_voiski_v_libiia/", "text": "Турският парламент позволи на президента Реджеп Тайип Ердоган да изпрати войски в Либия - страната, в която от 2011 година бушува гражданска война. Войниците ще се сражават на страната на международно признатото правителство в Триполи. Защо се стигна до  изпращането на войските  и какви са интересите на Турция в тази ситуция - гледайте във видеото на \"Дойче веле\". ", "date": "2020.01.03", "title": ""}
{"url": "https://www.dnevnik.bg/na_put/2020/01/03/4011703_fotogaleriia_curkvata_v_koiato_e_koroniasan_fridrih/", "text": "Старият площад в центъра на Арл не само е един от малкото толкова добре съхранени комплекси от епохата на романското изкуство. На него е и църквата \"Св. Трофим\" от XI-XII век, достроявана и допълвана със сгради до XV век. Тук Фридрих Барбароса, император на Свещената Римска империя, е коронясан за Крал на Бургундия през 1178 г. - близо десетилетие преди да потегли на кръстоносен ход и да преговаря в България с братята Асен и Петър, воюващи от 1185 г. да стабилизират възраждането на държавата.", "date": "2020.01.03", "title": "Фотогалерия: Църквата, в която е коронясан Фридрих Барбароса"}
{"url": "https://www.dnevnik.bg/sport/2020/01/03/4012204_pavel_kolev_levski_e_edinstveniiat_klub_v_bulgariia/", "text": "Левски\" е единственият клуб в България без просрочени задължения. Това заяви изпълнителният директор на сините Павел Колев, според когото в момента състоянието на клуба е много по-добро спрямо миналата година по това време. \"Левски\" е абсолютно коректен платец към държава и сме единствения клуб в България, който няма просрочени задължения. Ако някой очаква да размахваме платежни, че сме платили - няма да стане. Държавата трябва да бъде строга към всички клубове. Това е важно условие за равнопоставеността на клубовете\", каза Колев в  интервю за \"Дарик\" . По думите му в клуба е подобрена организацията и в момента работят кадърни хора. Той е положително настроен за спечелването на първа купа от десет години насам. \"Клубът трябва да се превърне в бизнес организация. Трябва да реализира печалба от дейността си. Без модерен стадион няма как да стане. Модерен стадион не значи задължително да е скъп. Това е добрата новина, но лошата е, че чисто бюрократично нещата са доста сложни\", посочи Колев. \"Смея да твърдя, че който клуб в София първи направи хубав стадион, ще дръпне пред конкуренцията. Нов стадион е задължителен - всеки трябва да го е разбрал. Стадионът е в сърцето на всяка футболна икономика и всеки клуб\", добави изпълнителният директор на сините.", "date": "2020.01.03", "title": "Павел Колев: \"Левски\" е единственият клуб в България без просрочени задължения"}
{"url": "https://www.dnevnik.bg/bulgaria/2020/01/03/4012206_vec_bebresh_ne_raboti_i_ne_otkloniava_vodata_za/", "text": "ВЕЦ, собственост на фирма на Валентин Златев, не отклонява вода от язовир \"Бебреш\", който снабдява Ботевград с питейна вода. Това е установила извършена вчера проверка от служители на \"Напоителни системи\" ЕАД. До нея се стигна, след като също  вчера премиерът Бойко Борисов разпореди  на министъра на земеделието, храните и горите Десислава Танева да провери местния ВЕЦ \"Бебреш\" дали работи извън обхвата на своето разрешително, издадено от \"Басейнова дирекция\". Борисов поиска проверката след среща с кмета на Ботевград Иван Гавалюгов по повод водоснабдяването в града. В края на миналата година Гавалюгов обяви, че  в Ботевград може да се стигне до режим на водата , какъвто има в Перник. Според кмета проблемите и ситуацията с водата в района се дължат основно от язовир \"Бебреш\", за който отговаря държавното дружество \"Напоителни системи\". По думите му част от проблемите са заради изпускане на повече вода от позволеното от ВЕЦ \"Бебреш\". По-рано днес от регионалното министерство успокоих, че  няма проблеми с водоема  и в Ботевград няма да има режим на водата. \"Инспектирана беше цялата тръбопроводна мрежа и съоръжения на язовир \"Бебреш\", чрез които се водоснабдява населението на община Ботевград. Комисията констатира, че МВЕЦ \"Бебреш\" не работи и последния ден, в който е функционирал е 25 септември 2018 г.\", пише в съобщението на дирекция \"Напоителни системи\". Проблеми обаче са открити. Установено е прекъсване и затапване на тръбопровод, находящ се в близост до бензиностанция преди Правец в посока Варна. Има тръбно отклонение със спирателен кран, който към момента на проверката не подава вода и по описание на проверяващите било видно, че от него отдавна не е подавана вода, както и че спирателният кран е затворен. \"От 2012 г. по това отклонение не се подава вода за промишлени нужди. Не е установено и наличие на байпасни връзки за нерегламентирано подаване на вода за територията на община Правец. Проверката показва, че вода се подава само за нуждите на населението и няма нерегламентирано изтичане от главния тръбопровод\", пише още в констатациите на проверяващите. Въпреки, че не е установено нерегламентирано изтичане на вода, от дружеството са взели решение да бъде затапен главният тръбопровод, веднага след последния водоползвател на територията на община Ботевград в посока Правец. Целта била \"да няма съмнения в населението за нерегламентирано ползване на водни маси\". При проверката е установен завишен разход на вода от ВЕЦ \"Бебреш\" за периода 20.05 - 28.05.2019 и 18.06 -24.06.2019 г., за което тогава е извършена проверка. Към посочения период разрешителното за водовземане, което е издадено от Министерство на околната среда и водите на дружеството, собственик на ВЕЦ \"Бебреш\" е за 18 млн. куб. м годишно. В него е определена кота на най-ниско работно водно ниво от 490.48 м, под която норма не е разрешено водовземане за нуждите на ВЕЦ. Във въпросните времеви периоди водното ниво на яз. \"Бебреш\" е било под определената минимална кота за водовземане, посочена в разрешителното. По получена официална информация на \"Напоителни системи\" ЕАД от дружеството-собственик на ВЕЦ \"Бебреш\", разходваната вода е била използвана за профилактика на машините и съоръженията му. За извършената проверка е уведомена Басейнова дирекция \"Дунавски район\" за предприемане на последващи действия от тяхна страна. От съобщението на \"Напоителни системи\" не се разбира дали е наложена глоба на собственика на водната централа.", "date": "2020.01.03", "title": "ВЕЦ \"Бебреш\" не работи и не отклонява водата за Ботевград, установи светкавична проверка"}
{"url": "https://www.dnevnik.bg/evropa/2020/01/03/4011920_germanskite_firmi_koito_se_grijat_za_zdraveto_na/", "text": "                         Хенинг Шулц има нова любима тема: eлектрическите велосипеди. Той ежедневно се среща с колегите си на паркинга за електрически велосипеди на своя работодател - фирмата за производство на бойлери и отоплителни тела \"Stiebel Eltron\", която има 2000 служители. Именно на паркинга Шулц говори с колегите си за трайността на батериите, за най-добрите велоалеи и за всичко останало, свързано с карането на подобен вид колело. \"Това е чудесна тема, по която можеш да говориш с хора от различни отдели\", казва Шулц, който е директор на отдел \"Комуникации\". Той знае колко важни са личните разговори за поддържането на екипния дух. От една година насам на паркинга за велосипеди пристигат точно толкова много хора, колкото и на паркинга за автомобили. \"Настроението на колоездачите е много добро\", казва Шулц и добавя, че електрическите велосипеди са осигурени от фирмата. Той не би изминавал десетте километра до работното си място с обикновен велосипед - стресът би бил твърде голям. Но благодарение на електрическото возило му е много по-лесно. Работодателят му взел на лизинг общо триста електрически велосипеда - специално за служителите. Това не е единствената екстра, на която се радват работещите в тази фирма. На тях им се предлагат и безплатни курсове по йога и пилатес, занимания с тенис, футбол и скуош. Съвещание в движение \"Stiebel Eltron\" далеч не е единствената германска фирма, предлагаща подобни екстри на служителите си. Недостигът на квалифицирани кадри кара фирмените директори да се грижат активно за здравето на своите служители. Някои германски предприятия дори вече провеждат част от съвещанията си на бягащи пътеки. Или пък предлагат на своите работници фитнес зала във фирмата. Те знаят, че спортните уреди като велоергометрите и бягащите пътеки могат да бъдат много полезни при проблеми в гърба и кондицията, както и за превенция на диабета и високото кръвно налягане. Един от най-големите специалисти за фитнес уреди в Европа - \"Sport-Tiedje\", прави междувременно 15 процента от оборота си от фирмени клиенти. За оборудването на зала от 40 кв.м с 3-4 фитнес уреда са необходими към 10 000 евро. \"Търсят се гребни тренажори, кростренажори, лежанки и преси с тежести\", казва Кристиан Грау от \"Sport-Tiedje\". Експертът съветва преди покупката да се направи допитване сред служителите, за да стане ясно какви точно са потребностите им. \"Съвещанията в движение също са за препоръчване\", казва Грау. При тях разговорите се водят на високи маси с бягащи пътеки. \"Така конференциите траят по-кратко, защото участниците са по-концентрирани\", обяснява експертът. Практични са и бягащите пътеки, които могат да се поставят под бюрото и с които без големи усилия могат да се правят по 10 000 крачки на ден, докато се работи на компютъра например. И психическото здраве е важно По данни на здравната каса AOK германците ползват средно по 12 болнични годишно. Служителите с психически заболявания отсъстват обаче значително по-дълго. Проучване, в рамките на което са били анкетирани 900 фирмени шефове, показва, че здравето е тясно свързано с мотивацията и психическата издръжливост. От него става ясно, че мениджърите и служителите, които се чувстват добре на работното си място, боледуват само по девет дни в годината. А тези, които не виждат смисъл в работата си и които не виждат възможност да се развиват, отсъстват по болест по 19 дни в годината.", "date": "2020.01.03", "title": "Германските фирми, които се грижат за здравето на служителите си"}
