{"url": "https://www.dnevnik.bg/citat_na_deniia/2018/02/11/3127917_citat_na_denia_nie_sme_pulnej_za_golemite/", "text": "Нищо не се променя. Ние сме пълнеж. Пълнеж за големите, за да има кого да побеждават. Те са с финансирането. Надявам се в преследването да бъдем по-добре. Ските трябва да бъдат още по-добре, въпреки че и днес бяха добре. Винаги може още повече\". Българският биатлонист Красимир Анев изрази разочарованието си от 37-ото място в  мъжкия спринт на 10 километра  на олимпийските игри в Пьонгчанг. Позицията на Анев все пак му позволи да се класира за преследването в понеделник. В него ще участват още Владимир Илиев и Антон Синапов.", "date": "2018.02.11", "title": "Цитат на деня: Ние сме пълнеж за големите"}
{"url": "https://www.dnevnik.bg/sport/2018/02/11/3127810_obedineniiat_koreiski_otbor_zaslujava_nobelova_nagrada/", "text": "Членът на  Международния олимпийски комитет  (МОК) Анджела Руджеро предложи обединеният корейски отбор по хокей на лед, който се състезава в Пьонгчанг, да получи Нобелова награда за мир. Четирикратната световна шампионка и златна медалистка в хокея от Нагано 1998 с тима на САЩ, обясни пред \"Ройтерс\", че ще говори с колегите си да номинират корейския състав за отличието. \"Много би ми харесало този отбор да бъде отличен с Нобелова награда за мир. Ще помоля този тим да бъде номиниран. Не става дума за МОК или федерацията, а за този отбор\", заяви 38-годишната Руджеро. Южна Корея предложи обединен отбор да се състезава в Пьонгчанг, като това е само част от опитите на страната да заздрави връзките си със Северa. Двете държави са разделени близо 70 години заради Корейската война през 50-те години на 20-и век. \"Като човек, който е бил на четири олимпиади, знам много добре, че това състезание не е за теб, за твоя отбор или страната ти, а за много по-големи цели. Така че всички в Северна и Южна Корея заслужават поклон\", добави членът на МОК. Обединеният отбор на Корея вече започна участието си в Пьонгчанг, но  загуби с 0:8 от Швейцария .", "date": "2018.02.11", "title": "Обединеният корейски отбор заслужава Нобелова награда за мир, каза член на МОК"}
{"url": "https://www.dnevnik.bg/photos/2018/02/11/3127795_snimka_na_denia_indiiskata_bulka/", "text": "Булки показват ръцете си, които са нарисувани с кана, докато друга младоженка позира за снимка по време на масова сватбена церемония на 70 мюсюлмански двойки в Ахмедабад, Индия.", "date": "2018.02.11", "title": "Снимка на деня: Индийската булка"}
{"url": "https://www.dnevnik.bg/sport/2018/02/11/3127819_djenaro_gatuzo_opredeli_ludogorec_kato_seriozno/", "text": "Треньорът на \"Милан\" Дженаро Гатузо насочва погледа си към  \"Лудогорец\"  за предстоящия мач с българския шампион от 1/16-финалите на Лига Европа. Италианският тим обяви спечелването на Лига Европа като голямата си цел за сезона. \"Това е сериозен отбор, голямо препятствие. \"Ливърпул\" и \"Реал\" страдаха срещу българите, което трябва да имам предвид. Нека първо мислим за четвъртък, а след това за другите мачове в Серия А\", каза Гатузо след  победата на своя тим като гост на \"Спал\" в събота . Гатузо, който спечели две титли и Шампионската лига два пъти в кариерата си на \"Сан Сиро\", е предпазлив преди гостуването в Разград. \"Те имат повече опит в Европа от нашите момчета. \"Лудогорец\" е редовен участник в европейските турнири, споменах, че играят добре срещу силните отбори\", добави Гатузо. Бившият италиански национал пое \"Милан\" в началото на декември, а мачът в Разград ще бъде 15-и за него. Досега Гатузо има седем победи, четири равенства и три поражения. Според медиите в Италия ръководството на \"Милан\" ще му предложи нов договор, след като е доволно от него.", "date": "2018.02.11", "title": "Дженаро Гатузо определи \"Лудогорец\" като сериозно препятствие"}
{"url": "https://www.dnevnik.bg/photos/2018/02/11/3127792_fotogaleriia_karnaval_i_samba_zavladiaha_sao_paulo/", "text": "Макар и не толкова популярен като карнавала в Рио де Жанейро, много туристи предпочитат този в Сао Пауло заради по-евтината цена на билетите и значително по-малкия брой посетители.", "date": "2018.02.11", "title": "Фотогалерия: Карнавал и самба завладяха Сао Пауло"}
{"url": "https://www.dnevnik.bg/sviat/2018/02/11/3127827_nedovolen_ubi_jena_i_rani_12_dushi_v_turgovski_centur/", "text": "Една жена е убита и 12 души са ранени в неделя, след като мъж нападна с нож посетители на търговски център в оживения район Сидан на Пекин, съобщава БТА, като цитира световни агенции.  Нападателят е задържан. Съобщава се само фамилното му име - Чжу, на 35 години, от северната провинция Хънан. Той е казал, че извършил нападението \"като израз на недоволство\", но не е уточнил от какво, съобщи \"Ройтерс\", като се позовава на полицията.  Ранените - 3-ма мъже и 10 жени, били откарани в болница, където една жена е починала. Очаква се останалите да се възстановят. Престъпленията, придружени с насилие, са редки в Китай в сравнение с много други страни. Мерките за сигурност в големите градове са много сериозни, но през последните години имаше поредица от нападения с ножове или брадви, като много от тях бяха срещу деца, припомня агенция \"Ройтерс\".  Сидан се намира в западната част на Пекин и е един от главните търговски райони на града. Там се намират едни от най-големите и популярни търговско-развлекателни центрове на китайската столица. ", "date": "2018.02.11", "title": "\"Недоволен\" уби жена и рани 12 души в търговски център в Пекин"}
{"url": "https://www.dnevnik.bg/sport/2018/02/11/3127830_germanec_specheli_mujkiia_sprint_v_biatlona_trima/", "text": "Германия продължава с невероятното си представяне в състезанията по биатлон от олимпийските игри в Пьонгчанг и след  титлата на Лаура Далмайер  при жените Арнд Пайфер също триумфира със златен медал. Представителят на бундестима беше непоклатим по трасето в Алпенсия и не допусна нито една грешка при двете си стрелби. Германецът остана извън първите десет при бягането си, но стрелбата се прояви като най-важния фактор в състезанието заради силния вятър. За Пайфер това е втори олимпийски медал след среброто в щафетата от Сочи. Представителят на Чехия Михал Кръчмар остана втори, само на 4.4 секунди зад Пайфер, а подиума допълни Доминик Виндиш от Италия, който направи една грешка. Германия допълни силното си представяне с шесто и седмо място на Бенедикт Дол и Симон Шемп. Фаворитите Мартен Фуркад и Йоханес Тингес Бьо, които направиха много силен сезон в Световната купа, този път не бяха ниво и се провалиха. И двамата направиха по три грешки на първата стрелба, но французинът се събра и успя да завъри осми. Бьо остана едва 31-и, след като направи една грешка и от позиция прав. Най-напред от норвежците се класира Ерленд Бьонтегорд, който завърши пети с две грешки. От стартиралите петима българи най-добре се представи Красимир Анев, който завърши 37-и. Анев направи по една грешка в двете си стрелби и изостана с 1.30 минути от олимпийският шампион. За преследването, което е в понеделник, се класираха още двама българи – Владимир Илиев, завършил 54-и, и Антон Синапов, който е 56-и. Димитър Герджиков остана едва 81-и в дебюта си на олимпийски игри и няма да стартира в преследването. Европейският шампион за миналата година Илиев  даде 22-о време в бягането и беше с нула на първата стрелба, но на позиция прав сбърка четири пъти и това го извади от битката за по-предно класиране. Синапов пък направи три грешки. \"Винаги се случва едно и също. Чувствам се като пълнеж, ние тук сме пълнеж на големите нации, стоим, за да има кого да побеждават. В преследването се надявам да съм малко по-добре\", каза Анев в ефира на \"Евроспорт\", но не стана ясно от какво е недоволен. Съотборникът му Владимир Илиев обясни, че не е наясно какво е причинило четирите му грешки в стрелбата. Той изрази надежда за по-добро представяне в преследването. \"Ще дам всичко от себе си, ако вляза в преследването, за да мина няколко места напред, колкото е възможно\", каза Илиев.", "date": "2018.02.11", "title": "Германец спечели мъжкия спринт в биатлона, трима българи се класираха за преследването"}
{"url": "https://www.dnevnik.bg/sviat/2018/02/11/3127829_putnicheski_samolet_sus_71_dushi_se_razbi_v/", "text": "Пътнически самолет със 71 души на борда се е разбил в района на Подмосковието, съобщиха \"Интерфакс\", РИА \"Новости\" и телевизия RT. Със самолета Ан-148-100B са пътували 65 пътници и шестима членове на екипажа. По данни на българското външно министерство  няма данни да са пострадали  български граждани. Спасителните отряди не успяха да достигнат с техника до мястото на катастрофата и се наложи пеша да газят през снега. По-късно бяха подкрепени по въздух от два вертолета Ми-8 със спасителни екипи. Отломките са пръснати в Раменския район на Московска област, в радиус около километър, каза пресслужбата на \"Росавиация\". Телата на загиналите са в такова състояние, че ще е нужна генетична експертиза, за да бъдат идентифицирани. Връзката с полет 6W703 на практика   след като той е излетял. Това е станало на около 20 км от летище \"Домодедово\". \"Няма шанс членове на екипажа или пътници  ,\" казаха минути след съобщенията за инцидента събеседници на \"Интерфакс\" и ТАСС от същото министерство. Агенцията също така цитира очевидци, видели падането на самолета. Според съобщения в медии и социални мрежи падането е било от около 2 километра височина. Flight Radar обяснява, че само за минута преди прекъсването на сигнала машината е загубила почти 1 км височина - от приблизително 1900 до 975 метра. От друга страна, при гъста облачност на височина 800 м не е известно как очевидци биха могли да видят сблъсъка. По данни на агенцията  и на сайта FlightRadar  извършваният полет на Саратовските авиолинии е от Москва до Орск, в Оренбургска област. На този етап   за инцидента. Самолетът е излетял в 14:21 ч. московско време с 21 минути закъснение, обясниха за РИА \"Новости\" служители на \"Росавиация\". Скоростта му в последния миг, в който е имало връзка с него, е била 614 километра в час, а височината - 990 метра. Източници на \"Интерфакс\" от службите за сигурност твърдят, че е възможно самолетът да се е сблъскал с вертолет на руската държавна поща, но тази информация не е официално коментирана. За \"РЕН тв\" руските пощи опровергаха информацията. \"Нямаме вертолети, дори не знаем откъде е информацията.\" (Пощенската служба в действителност започна да използва такива през 2013 г.). По-късно редица руски медии съобщиха, че са открити \"рекламни листовки\" сред отломките, а не \"писма\", както твърдяха източниците на \"Интерфакс\". Други издания говорят за проблеми в един от двигателите. Тази информация също не е повърдена, а според представители на Министерството на извънредните ситуации двигателите са били изправни до първия контакт със земята. Транспортният регулатор \"Ространснадзор\" междувременно обяви, че в експлоатацията на самолета има \"нарушения\", свързани с честотата на смяна на масло и промивка на филтри. Самата компания обяви, че няма информация по случая и че не може да предостави и списък на пътниците. След катастрофата Следственият комитет на Русия е започнал дело за нарушаване на правилата по време на полет. Президентът Владимир Путин вече е поискал да се създаде комисия, която да разследва случая. Сайтът \"Медуза\" пише, че в първия час след събитието нито един от големите руски телевизионни канали не е прекъснал програмата си, за да съобщи за инцидента. Коя е компанията превозвач По предварителни данни самолетът е сравнително нов - едва на около 7.8 години, като преди това е бил използван от авиокомпания \"Россия\". Саратовските авиолинии го придобиват през март миналата година - третият Ан-148 във флотилията им. Миналата година компанията съобщи, че заради новите машини, които влизат в употреба, ще увеличи превозите в Русия с една четвърт. Превозвачът \"Саратовски авиолинии\" изъплнява полети от май 2004 г. - както вътрешни, така и международни чартърни. Има общо пет самолета Ан-148-100, седем Як-42 и два Embraer-190.", "date": "2018.02.11", "title": "Пътнически самолет със 71 души се разби в Подмосковието"}
{"url": "https://www.dnevnik.bg/kultura/2018/02/11/3127834_aktyorut_vasil_mihailov_se_otkaza_ot_nagradata_si_ikar/", "text": "Актьорът Васил Михайлов обяви пред БНР, че няма да вземе наградата \"Икар\", която трябваше да получи на 27 март. Той и Иван Иванов бяха избрани за носители на приза за цялостно творчество. Номинациите за наградата на Съюза на артистите в България бяха обявени в средата на седмицата, а церемонията по раздаването на отличията ще се състои в Народния театър \"Иван Вазов\". \"Това е моят малък протест за всичко онова, което става и не се случва в театъра. Решението е лично мое\", уточни Михайлов. Наградите \"Икар\" ще бъдат връчени в 17 категории. Всички номинации може да видите  тук.", "date": "2018.02.11", "title": "Актьорът Васил Михайлов се отказа от наградата си \"Икар\""}
{"url": "https://www.dnevnik.bg/sport/2018/02/11/3127844_grigor_dimitrov_vinagi_iziskvam_poveche_ot_sebe_si_no/", "text": "\"Рамото ми е доста по-добре. Имах възможност да се възстановя и да тренирам добре в последните няколко дни. Харесвам Ротердам, защото това е първият турнир, в който играх, когато влязох в световния тур\", каза българският тенисист, който обясни, че пази отлични спомени от Холандия. В интервю преди началото на турнира българинът обясни, че понякога очакванията към даден тенисист могат да бъдат опасни. Също така Димитров определи, че вече е достатъчно зрял, за да разбере, че приема по-добре тежките физически натоварвания. \"Винаги изисквам повече от себе си. Аз съм максималист и искам да се представям все по-добре, но това може да бъде и опасно. Колкото и високо да си в ранглистата, никога не трябва да губиш уважението си към играта. Трябва да помниш откъде си тръгнал, какво си направил, защото нищо не идва даром\", каза българинът. Димитров уточни, че е готов почти 100% за следващите си мачове и се чувства доста по-добре физически. Той разкри, че се надява някой ден да вдигне титлата от  турнира в Ротердам . \"Сега за мен е важно да възвърна добрата си форма, да навляза в ритъм мач след мач. Надявам се сезонът ми да продължи добре\", добави българинът. От понеделник той ще слезе до №5 в световната ранглиста, като ще размени позицията си с Александър Зверев. Първите трима остават непроменени – Рафаел Надал, Роджър Федерер и Марин Чилич. Димитров си поставя за цел подобряване на резултатите от турнири, където не се представи силно през 2017 г. \"Искам да бъда по-добър на турнирите от Големия шлем, където не бях на ниво миналата година. Това, разбира се, е приоритет на всеки тенисист. Преди година направих много добри неща на корта и извън него, успях да съм по-постоянен. Може би малко изненадах себе си с някои резултати, но физически знам, че съм готов да се боря на най-високо ниво\", завърши Димитров. На турнира в Ротердам той  ще започне срещу японеца Юичи Сугита . До момента Димитров има две победи срещу този съперник, като те дойдоха в сериите \"Мастърс\" на твърди кортове и бяха изиграни през 2016 и 2017 г. При успех във втория кръг българинът ще срещне победителя от мача между Филип Крайнович и Феликс Оже-Алиасим. По-нататък е възможна среща с Лука Пуи. Миналия сезон в Ротердам Димитров стигна до четвъртфиналите, където загуби от Давид Гофен. Сега може да се стигне до нов мач помежду им, но в полуфиналите.", "date": "2018.02.11", "title": "Григор Димитров: Винаги изисквам повече от себе си, но понякога това е опасно"}
{"url": "https://www.dnevnik.bg/bulgaria/2018/02/11/3127847_niama_zaginali_bulgari_pri_incidenta_s_razbiliia_se/", "text": "Министерството на външните работи обяви, че няма загинали българи при инцидента с  разбилия се пътнически самолет в Русия . Всички 71 пътници на борда са мъртви след падането на машината. Самолет на Саратовските авиолинии се разби на около 100 км от Москва. На него е имало 71 души - 65 пътници и 6 души екипаж. Самолетът Ан-148 е изпълнявал полет от летище \"Домодедово\" в Москва за град Орск. Президентът Румен Радев пък изпрати съболезнователен адрес до държавния глава на Русия Владимир Путин. Премиерът Бойко Борисов направи същото до колегата си Дмитрий Медведев.", "date": "2018.02.11", "title": "Няма загинали българи при инцидента с разбилия се самолет в Русия (обновена)"}
{"url": "https://www.dnevnik.bg/sviat/2018/02/11/3127846_hotel_ric_v_riiad_otnovo_priema_gosti_sled_kato_tri/", "text": "Хотел \"Риц-Карлтън\" в Рияд отново отвори за посетители, след като три месеца бе превърнат в луксозен затвор за десетки принцове, бизнесмени и държавни служители, задържани при акция срещу корупцията в Саудитска Арабия, предаде \"Асошиейтед прес\", цитирана от БТА. От днес хотелът приема резервации, като цените за нощувка започват от 665 долара на нощ. Десетки високопоставени саудитци бяха задържани от началото на ноември по обвинения в пране на пари, подкупи и изнудване на държавни служители. В края на януари те бяха освободени. Повечето от тях сключиха сделки с правителството. Сред задържаните за над 80 дни бе и принц Алуалид бин Талал, един от водещите бизнесмени на страната, президент и собственик на глобалната инвестиционна компания \"Кингдъм холдинг\" (Kingdom Holding). Друг от задържаните, принц Митеб бин Абдула, смятан в миналото за един от претендентите за трона, е излязъл на свобода, след като се е съгласил да плати над 1 милиард долара, каза пред \"Ройтерс\" саудитски служител. В емблематичния хотел отседна и президентът на САЩ Доналд Тръмп при посещението си през май в Саудитска Арабия. Правителството посочва, че кампанията, която започна в началото на ноември под ръководството на престолонаследника принц Мохамед бин Салман, е донесла на хазната над 100 милиарда долара от финансови споразумения за освобождаването на повечето заподозрени.", "date": "2018.02.11", "title": "Хотел \"Риц\" в Рияд отново приема гости, след като три месеца беше луксозен затвор"}
{"url": "https://www.dnevnik.bg/sport/2018/02/11/3127849_pavel_angelov_zavurshi_37-i_v_spuskaneto_s_sheini/", "text": "Българският представител в състезанието по спускане с шейни  Павел Ангелов  завърши на 37-о място в дебюта си на олимпийски игри. Той не успя да подобри представянето си от първия ден, когато се проведоха първите два манша на олимпийския улей, а в неделния ден дори падна. Ангелов завърши 39-и, предпоследен, след като на последния завой изгуби контрол, удари се и не финишира на своята шейна. Времето му беше 50.094 секунди, а общият му резултат от първите три манша е 2:31.112 минути. Българският състезател не взе участие в последния манш, където медалите си разпределиха 20-те най-добри. Титлата от Пьонгчанг сензационно отиде при австриеца Давид Глайршер. Той спечели, след като фаворитът и двукратен олимпийски шампион Феликс Лох падна в края на дистанцията и дори остана извън подиума. Представителят на Германия имаше аванс от близо две десети преди последния манш, но накрая остана едва пети. Общото време на Глайршер е 3:10.702, а на 26 стотни зад него остана Крис Маздзър от САЩ. Бронзовият медал отиде при Йоханес Лудвиг от Германия.", "date": "2018.02.11", "title": "Павел Ангелов завърши 37-и в спускането с шейни"}
{"url": "https://www.dnevnik.bg/sviat/2018/02/11/3127873_izrael_zaplashi_s_oshte_vuzdushni_udari_ako_tova_se/", "text": "Израелският министър-председател Бенямин Нетаняху отправи днес предупреждение срещу опитите да бъде нападана страната. Изказването му дойде след  изострилото се напрежение  след свалянето на израелски изтребител от сирийската противовъздушна отбрана вчера, съобщава БТА. \"Недвусмислено дадохме да се разбере, че правилата ни на действие не са се променили въобще. Ще продължим да нанасяме удари при всеки опит да бъдем ударени\", каза Нетаняху в началото на седмичното заседание на кабинета. Израелските лидери заявиха, че въздушните удари са изпратили ясно послание до Иран. \"Ние не просто говорим, ние действаме. Мисля, че сега сирийците разбират добре, че за тях е вредно да приютяват иранци на сирийска територия\", заяви министърът на строителството и жилищната политика Йоав Галант. Вчерашната ескалация на напрежението започна, когато Израел обяви, че е свалил ирански дрон, долетял от Сирия в Израел. След това Израел започна обстрел в Сирия срещу \"ирански цели\". Израелски изтребител Ф-16, участвал в бомбардировките, се разби на израелска територия, след като е бил подложен на интензивен ответен огън от сирийската противовъздушна отбрана.", "date": "2018.02.11", "title": "Израел заплаши с още въздушни удари, ако това се налага"}
{"url": "https://www.dnevnik.bg/biznes/2018/02/11/3127877_emireits_kupi_36_samoleta_eurbus_za_16_mlrd_dolara/", "text": "Авиокомпанията \"Емирейтс\" (Emirates) от Обединените арабски емирства (ОАЕ) подписа днес споразумение с европейския самолетостроител \"Еърбъс\" (Airbus) за финализиране на продажбата на 20 самолета А380 с опция за още 16 летателни машини. Това обяви в Дубай френският премиер Едуар Филип, съобщава БТА. Той определи сделката като прекрасна новина за френското самолетостроене и за европейската промишленост като цяло. На 18 януари \"Емирейтс\" обяви споразумение за 16 милиарда долара за придобиване на още 36 самолета \"Еърбъс\" А380. Така авиокомпанията ще притежава най-голям брой от огромните самолети на европейския самолетостроител (101 плюс още 41 твърди поръчки). През ноември миналата година \"Емирейтс\" се споразумя да купи 40 самолета \"Боинг 787-10 Дриймлайнър\" (Boeing 787-10 Dreamliner) на обща стойност 15.1 милиарда долара.", "date": "2018.02.11", "title": "\"Емирейтс\" купи 36 самолета \"Еърбъс\" за 16 млрд. долара"}
{"url": "https://www.dnevnik.bg/bulgaria/2018/02/11/3127592_valeji_i_sniag_shte_ima_prez_po-goliamata_chast_na/", "text": "Валежите започнали през нощта на събота срещу неделя ще продължат и през деня. Дъждът в Северна България и високите полета на Западна ще премине в сняг. Такава е прогнозата за времето на Националния институт по метеорология и хидрология (НИМХ), цитирана от агенция \"Фокус\".", "date": "2018.02.11", "title": "Валежи и сняг ще има през по-голямата част на деня"}
{"url": "https://www.dnevnik.bg/sviat/2018/02/11/3127309_gazprom_predupredi_evropa_za_zadavasht_se_deficit_i/", "text": "Европа трябва да очаква недостиг на природен газ и скок на цените след по-малко от десетилетие, ако не реши бързо да увеличи вноса от Русия, защото доставки на втечнен газ от САЩ или Катар няма да покрият дефицита. Това предупреждава зам.-ръководителят на \"Газпром\" Александър Медведев в интервю за \"Ройтерс\". Според него компанията има достатъчно гориво и за европейските, и за азиатските си клиенти, но е време Европа да реши дали ще иска повече руски газ, докато потреблението расте, а местното производство намалява. \"Европа абсолютно сбърка в сметките, когато казва, че няма да се нуждае от допълнително газ и че ако възникнe такава нужда, тя може да бъде задоволена от източници извън Русия\", добавя Медведев, който в ръководството отговаря за износа. \"Мнозина сериозни анализатори ще ви покажат модели, демонстриращи, че скоро Европа ще се изправи пред недостиг на газ и, което е още по-лошо, бързо покачване на цените.\" \"Що се отнася до призивите да се намали зависимостта от руския газ, трябва ли ние в Русия да говорим за прекалена зависимост от парите, идващи от един континент? За зависимост от долара или еврото? Всичко това всъщност означава, че сме взаимно зависими.\" \"Ройтерс\" припомня, че анализатори казват, че пазарът за втечнен природен газ е преситен и това положение ще се запази още 5-6 години. Търсенето на газ в Европа намалява заради подобрената енергийна ефективност и увеличаване дела на възобновяемите източници, твърдят те. Предупреждението на Медведв идва в момент, когато високопоставена делегация на \"Газпром\" обикаля в Северна Америка и Европа за представяне на резултатите си пред инвеститори. То съвпада с ироничното отношение от компанията към вноса на американски втечнен газ, но и съобщения за отказ на банки да кредитират проекти като \"Турски поток\" и за планове на страни като Полша и Унгария допълнително да намалят зависимостта си от руския газ. \"Можем да доставим на Европа колкото газ е необходимо, макар да навлизаме на новия китайски пазар. Но Европа трябва да вземе решението си сега. Трябва сега да започнат да мислят кой ще покрие допълнителното търсене след 2025 г. За съжаление почти няма енергиен диалог между Русия и ЕС\", допълва Медведев. Според него дори компанията да изгради навреме \"Северен поток 2\" и \"Турски поток\", това няма да е достатъчно да компенсира растящото търсене и намаляващият добив. \"И втечненият газ няма да запълни този дефицит\", допълва Медведев. Той смята, че американските доставки ще са умерени, а Катар ще предпочете големите пратки да отиват за азиатските пазари. Медведев посочи Катар като вероятно основният конкурент, когато става дума за обеми. Катар е най-големият производител и износител на втечнен газ и обяви планове да разшири годишното производство от 77 на 100 милиона тона. Но зам.-ръководителят на \"Газпром\" преценява, че бързо растящото търсене на Китай, Индия, Пакистан, Бангладеш и Виетнам ще погълне цялото увеличено производство. \"От години чуваме разни приказки за задаващ се \"балон\" на пазара за газ, но това не се случва. Сигурен съм, че пазарът сам ще се балансира и скоро ще видим как търсенето в Азия достига 1 трилион куб. м.\" Делът на \"Газпром\" в Европа скочи до 35% Делът на \"Газпром\" на европейския газов пазар достигна рекордните 34.7% през 2017 г., твърди компанията в презентация пред инвеститори в Ню Йорк. Година по-рано той е бил 33.1%, а чуждестранни анализатори, цитирани от московския в. \"Ведомости\", прогнозират, че към 2035 г. този дял може да стане 41%. Официални данни на компанията показват, че през миналата година износът за т.нар. далечна чужбина (т.е. отвъд бившите съветски републики) е бил 194.4 млрд. куб. м, а това е 8.4% ръст на годишна база (от 179.3 млрд. куб. м през 2016 г.). Реалните обеми в известен смисъл са по-важни от данните за дела на \"Газпром\", тъй като повишаването на дела може да се дължи на намален добив от собствени кладенци в Европа - основно от полетата в Северно море. Важна роля ще играе и секторът на възобновяемите източници, напомня пред РБК Василий Танурков, анализатор от московската Аналитична кредитна рейтингова агенция (АКРА). Той напомня, че данните за 2017 г. трябва да се приемат с известна сдържаност заради студената зима, но и смята, че нивото от 41% от европейския пазар е напълно постижимо за \"Газпром\". Кирил Полоус, началник на отдела за перспективно развитие на компанията, цитира прогнози на IHS и Wood Mackenzie, според които до 38% може да достигне делът на \"Газпром\" през 2030 г., а още 5 години по-късно да надхвърли 40%. Основната причина за самочувствието на руския енергиен гигант е преценката, че неговият газ е по-изгоден в Европа, отколкото вноса на втечнен газ с кораби от Близкия изток или САЩ. Няколко капки газ от САЩ С доза ирония в нюйоркската презентация на \"Газпром\" това е илюстрирано с чаша кафе (горивото на компанията) и 3 капчици кафе на масата, поставени под лупа (вносът на втечнен шистов газ от САЩ). \"Мнозина от вас започват утрото с чаша кафе. (...) Очевидно, няколко капки кафе едва ли ще ви ободрят. По същия начин втечненият газ от САЩ не оказа значимо влияние върху разнообразяването на доставките на газ и енергийната сигурност на европейския район\", казва Полоус. Александър Медведев каза пред инвеститори в Лондон тази седмица: \"Бих сравнил газовия експорт на \"Газпром\" за Европа с чаша чай, а американските доставки с няколко капки коняк или уиски в нея. Става малко по-ароматен, но почти не го усещате във вкуса\". В интервюто за \"Ройтерс\" Александър Медведев казва, че след 2025 г. ще намалее добивът на Холандия и Великобритания, а ръстът на този на Норвегия ще се забави. Американските доставки ще са умерени, скъпи и ще отиват основно за Азия, допълва той. Китай и други търсят алтернатива на руснаците \"Газпром\" се подготвя да започне износ за Китай по тръбопровод от 2019 г. и да заеме поне 10% от китайския пазар за по-малко от десетилетие - до 2025 г. В момента Китай, Япония и Южна Корея купуват 60% от втечнения газ на света. Но китайците подписаха през ноември предварително споразумение да инвестират 43 млрд. долара в американски експортен терминал за втечнен газ в Аляска, който ще се конкурира с подобен руски арктически терминал в Ямал. Китай, Япония, Южна Корея и Виетнам са сред 30-ината държави, подписали през последните 2 години договори за енергийни доставки от САЩ. В Европа Полша и Литва вече получават американски втечнен газ. В петък премиерът Виктор Орбан съобщи, че скоро ще бъде сключен договор с Румъния за закупуване в следващите 15 години на над 4 млрд. куб. м газ годишно, за да намали зависимостта от Русия. Идеята е това да стане от 2022г., най-малкото защото още не е готова свързващата инфраструктура. \"Епохата на руския газов монопол приключва в Унгария, тъй като ще можем да покрием над половината от вноса ни от други източници\", цитира думите му \"Ройтерс\". През 2015 г. потреблението е било около 7.5 млрд. куб м, но след това намалява, включително в домакинствата и въпреки понижаването на цените, припомня агенцията. Важна е алтернативата Ейми Майерс Яфе от американската неправителствена организация Съвет за външна политика коментира, че \"в бъдеще Русия е способна да демонстрира на света колко много енергия може да произведе, за да противостои на производителите на петрол и газ от САЩ\". Американците трудно ще завоюват пазарен дял в конкуренция с пренасяният по тръби руски газ, но самото съществуване на алтернатива е важно. Анализатори, цитирани от \"Ройтерс\", казват, че това ограничава възможността Москва да използва горивото като геополитическо оръжи като заплашва със спиране на доставките. От друга страна се намаляват и възможностите да се налагат дългосрочни договори с фиксирани цени, които често се оказват неизгодни за клиентите. \"Най-големият принос на САЩ ще бъде да се промени начинът, по който се прави бизнес на газовия пазар, а не да се завоюва определен пазарен дял\", коментира Агния Григас от института \"Атлантически съвет\". Джон Маккарик, зам.-помощник секретар на Бюрото за енергийни ресурси към Държавния департамент, казва по повод предупрежденията, че Русия може да се раздразни сериозно. \"Руснаците трябва да разберат, че се конкурират на пазар. Наистина, става дума за конкуренция, а не за геополитическа заплаха.\"", "date": "2018.02.11", "title": "\"Газпром\" предупреди Европа за задаващ се дефицит и скок в цените на газа"}
{"url": "https://www.dnevnik.bg/evropa/2018/02/11/3126219_erdogan_na_sreshtata_s_es_vuv_varna_-_nepriiatniiat/", "text": "Лидерите на Европейския съюз са толкова объркани за отношенията си с Турция в последно време, че вместо да проведат срещата си на върха в Брюксел, я прехвърлиха във Варна, български пристанищен град на Черно море, пише \"Ройтерс\". Въпреки предпазливостта си по отношение на президента Таийп Ердоган, който взе радикални мерки срещу критиците си у дома и яростно атакува Запада, те се нуждаят от него прекалено много, за да му обърнат гръб. Официални лица от Турция и от ЕС очакват неспокойна атмосфера  на срещата на върха на 26 март . Европейските домакини обаче нямат друг избор, освен да изслушат исканията на Ердоган за  повече пари за сирийските бежанци , задълбочаване на митническия съюз и напредък в преговорите за безвизов режим. Парите най-вероятно ще дойдат, но само дотук. Високопоставен служител от ЕС, който е запознат с въпроса, коментира, че блокът ще отпусне на Турция втори транш от 3 милиарда евро за училища, медицински грижи и обучения за сирийците, които Турция приютява. Но напредък за безвизовите пътувания и митниците е невъзможен. От една страна, европейските лидери остро критикуваха Турция за отстъплението от демокрацията и човешките права, особено след проваления опит за преврат през 2016 г. Враждебната реторика на Ердоган към Европа миналата година, включително сравнението на холандското и германското правителство с нацисти, прекрачи границата за лидерите на ЕС. От друга страна обаче, европейските държави все още разчитат на Турция като партньор в НАТО на европейския южен фланг. А сделката между ЕС и Ердоган, която спря масовия наплив на сирийски бежанци в блока, означава, че турският лидер е като отчужден роднина, когото не можеш да не поканиш на вечеря със семейството независимо колко зле мислиш, че се е държал. \"Изпитвате много силна антипатия към стоящия пред вас човек, но просто не можете без него\", казва Марк Пиерини, бивш посланик на ЕС в Турция, който сега работи в аналитичния център \"Карнеги Европа\". Според Турция в интерес на Европа е да се държи приветливо. \"Ако ЕС изпраща позитивни сигнали към Турция, Турция ще направи повече по въпроса за реформите\", коментира пратеникът на Анкара в ЕС Фарук Каймакчи. \"Колкото повече обаче ЕС изолира Турция, толкова по-затворена и националистка ще става тя\", допълва той пред репортери. Друг високопоставен служител на ЕС заявява, че Турция е искала срещата да се проведе в Брюксел, но блокът е решил да я направи във Варна, за да избегнат публичност. България има по-добри отношения с Анкара в сравнение с други държави от ЕС и в момента е ротационен председател на Съвета на ЕС. Изключително неудобен По думите на втория източник от ЕС председателят на Европейската комисия Жан-Клод Юнкер е бил бесен на Ердоган за чистката след опита за преврат. Около 50 000 души, сред които и журналисти, бяха арестувани, а 150 000, включително учители, съдии и войници, бяха уволнени. \"За ЕС това е изключително неудобно. Те се влошават по всички критерии\", допълва източникът. Юнкер предупреди Турция, че не може да разчита на каквото и да било значително сближаване с ЕС, докато продължава да държи журналисти в затвора. Германия е особено гневна, че някои нейни граждани са сред арестуваните.  Холандия оттегли посланика си  от Анкара по-рано този месец, след като през 2017 г. Ердоган нарече германски и холандски официални лица \"фашисти\" заради това, че са попречили на провеждането на митинги в подкрепа на турския референдум за разширяване на президентските правомощия. Турция продължава да е страна - кандидатка за членство на ЕС, но блокът замрази преговорите за присъединяване заради чистката. Брюксел е дълбоко скептичен, че Анкара ще внесе поправки и ще изпълни правосъдните и демократични реформи, които са необходими за рестартиране на преговорите. Турският министър по европейските въпроси Омер  Челик заяви миналата седмица , че Анкара е положила усилия да изпълни всички критерии на ЕС за установяване на безвизов режим. Анкара обяви, че е изпратила необходимите документи в Брюксел в сряда. Първият източник от ЕС обаче бе скептичен: \"Дори и да представят чернова за смекчаване на законите срещу тероризма, това няма да е достатъчно\", коментира той, посочвайки въпроси като сътрудничеството с Кипър и с Европол. По думите му \"нито лидерите на ЕС, нито Европейският парламент ще приемат безвизово пътуване сега\". Искането на Турция за задълбочаване на митническия съюз, който вече позволява безмитна търговия с ЕС за повечето стоки, също ще бъде учтиво отхвърлено. Германия в частност е против допълнителни разговори за митниците на този етап. Цената, която Ердоган ще трябва да плати за това, че е бил поканен във Варна, казват източниците от ЕС, е да чуе откровени думи. Само няколко седмици след срещата Европейската комисия ще обяви изобличителен доклад за ситуацията в Турция. Малко хора в ЕС очакват светли моменти в отношенията на блока с Турция тази година. \"Срещата във Варна може би е този момент за 2018 г. Освен ако Ердоган не направи някакъв грандиозен жест. Но никой тук не вярва, че това е възможно\", казва първият източник.", "date": "2018.02.11", "title": "Ердоган на срещата с ЕС във Варна - неприятният роднина, когото не можеш да не поканиш"}
{"url": "https://www.dnevnik.bg/sport/2018/02/11/3127641_bulgarite_v_pyongchang_dnes_purvi_start_v_mujkiia/", "text": "Петима българи ще участват във втория състезателен ден на олимпийските игри в Пьонгчанг. Павел Ангелов ще направи финалните си два манша в спускането с шейни, а четирима биатлонисти ще застанат на старта за спринта на 10 километра. В своя дебют на олимпийските игри Ангелов е 37-и от 40 участника сред първите два манша. Третият започва в 12.10 часа българско време, а веднага след това стартира четвъртият и последен, след който ще бъдат раздадени медалите. Трикратният олимпийски шампион Феликс Лох поведе в класирането след първия ден с общо време 1:35.299 мин. Германецът изоставаше само с 0.022 сек. от Давид Глайршер, но след второто спускане поведе с 0.188 сек. пред австриеца. Руснакът Роман Репилов допълва челната тройка с пасив от 0.217 сек. Ангелов направи много лош първи манш, след който изоставана с почти четири секунди от лидера. Българинът се представи по-добре във второто спускане и натрупа общ пасив от 5.719 секунди от Лох. Най-близо до него са Никита Копиренко от Казахстан (+5.175 сек.) и Якуб Симонак от Словакия (+5.115 сек.). Индиецът Шива Хешван, който заема 34-ото място, има аванс от близо две секунди пред Ангелов. В 13.15 ч. започва първото състезание в мъжкия биатлон. На старт от българите ще застанат Красимир Анев, Владимир Илиев, Димитър Герджиков и Антон Синапов. Анев се намира в най-добра форма, като  спечели два медала  от завършилото наскоро европейското първенство в Риднаун -  сребро в преследването  и  бронз в спринта . Преди това той записа върховия си за сезона резултат за Световната купа - десето място в индивидуалното в Руполдинг. Спринтът обаче не е неговата най-силна дисциплина, тъй като има само две стрелби. В кратката дистанция най-големи възможности има Илиев. Той обаче прави доста неубедителен олимпийски сезон. След като през миналия сезон стреляше 79% от легнал и 81% от прав, през настоящия показателите му паднаха драстично - съответно 73% и 67%. Синапов и Герджиков пък ще направят своя дебют на олимпийски игри. ", "date": "2018.02.11", "title": "Българите в Пьонгчанг днес: Първи старт в мъжкия биатлон"}
{"url": "https://www.dnevnik.bg/detski_dnevnik/2018/02/11/3127178_za_nasurchavane_na_profesionalnoto_obrazovanie_shte/", "text": "От следващата година в средните училища в някои градове най-вероятно ще бъдат намалени профилираните паралелки, т.е. езикови, математически и природо-математически паралелки, за да се стигне до  пренасочване на ученици в професионалните гимназии . Мярката се извършва на местно ниво в координация между регионалните управления на образованието, общините и бизнеса, но се подкрепя и от просветното министерство. Първият такъв случай е във Враца, където по думите на образователния министър Красимир Вълчев на парламентарния контрол в петък се очаква да бъдат намалени профилираните паралелки в СУ \"Христо Ботев\" и ППМГ \"Академик Иван Ценов\". Причината - досега в училищата се откриват повече паралелки, отколкото са учениците след седми клас, и така професионалните остават незапълнени. Според депутата от \"Воля\" Слави Нецов обаче родителите протестират и искат запазване на една от паралелките в СУ \"Христо Ботев\". Пред \"Дневник\" министър Вълчев каза, че очаква да има такива случаи и в други по-малки градове, но новото разпределяне на паралелките ще стане известно през март. Наблюдаваната тенденция е, че след седми клас  учениците масово предпочитат езикови и математически гимназии  и тъй като се откриват повече паралелки, отколкото има нужда, професионалните остават празни.", "date": "2018.02.11", "title": "За насърчаване на професионалното образование ще бъдат намалени езиковите и математическите паралелки"}
{"url": "https://www.dnevnik.bg/intervju/2018/02/11/3127179_irini_jambonas_aktrisa_ne_iskam_da_igraia_sebe_si/", "text": "- Историята на героинята ми Рада няма нищо общо с историята на таксиметровата шофьорка, с която се срещах преди снимките. Тя кара такси от трийсет години и нейните истории са за друг филм. Това, което обаче открих у нея, е, че тя наистина обича работата си. Дадох си сметка, че за да правиш това, трябва да си страшно търпелив. Че трябва освен да си добър шофьор, да бъдеш и добър психолог, политолог и радио диджей наведнъж. За много хора, които животът изхвърля по различни причини, да станат таксиметрови шофьори е последен изход. При нея обаче не беше така. Затова тази жена се усмихваше на клиентите си. Това е едно от нещата, които \"откраднах\" от нея за филма – усмивката. - Не намирам никаква прилика между Маргарита и Рада. Те са момичета на две различни епохи. Съмнявам се, че днес Маргарита би карала такси. Нито пък, че Рада би минала през онова, през което минава Маргарита навремето. Ако правите някакви паралели, това е много тъжно, защото означава, че от 1987-а досега нищо в държавата не се е променило. И май е точно така.  - Липсата на опит те прави безстрашен. Тогава не се замисляш много, че ако си сложиш пръста върху запалена клечка кибрит, най-малкото ще се опариш. Разбираш го, когато ти се случи. Така е било и с мен. Изобщо не съм се питала дали \"Маргарит и Маргарита\" е дързък или не. За мен това си беше любовната история на двама ученици. Но на шестнайсет те вълнуват други неща. Единственото, което ме интересуваше тогава, беше да бъда вярна на историята. Трийсет години по-късно вече мога да кажа, че ако имаш достатъчно смелост - през изкуството можеш да кажеш много неща или пък да напомниш за някои истини, които хората са забравили. Особено ако си го направил добре. И особено когато си по-млад. Революции се правят от млади хора, от хора, които не са уморени от живота, и ми се иска по-често да чувам и техния глас.  - Да си бунтар не означава непременно да сменяш театър след театър... \"Зад канала\" е първият театър, който ми отвори врати. За него ме държат колегите и сцената. Там са корените ми. Не обичам думата \"бунтар\" изобщо. Бунтът е типичен за тийнейджъра, който за да те накаже, се прибира в два през нощта и не ти говори цяла седмица. Минала съм тази възраст отдавна. Това, за което ме питате, не е бунт, а опитът ми да отстоявам някакви мои принципи и критерии – за добро и лошо, за хубаво и грозно, за стойностно и нестойностно... Понякога намираш хора, с които да говориш на един език, а понякога ти трябва преводач. Не очаквам някой да застане зад гърба ми и да отстоява моето... Обикновено го правя сама. Ако говорим за ролите – никоя не говори нищо за мен. И това им е хубавото. Не искам да играя себе си – струва ми се скучно.  - И \"Всичко или нищо\" и \"Връзки\" са проекти, които много обичам, защото и публиката реагира страхотно на тях. За бъдещите роли в киното обаче мога да разказвам чак когато филмите завършат постпродукцията си. ", "date": "2018.02.11", "title": "Ирини Жамбонас, актриса: Не искам да играя себе си, струва ми се скучно"}
{"url": "https://www.dnevnik.bg/sviat/2018/02/11/3126935_kakvo_shte_ubiiat_mileniulite_tazi_godina/", "text": "Те са първото поколение, израснало под влиянието на интернет. Живеят с родителите си рекордно дълго и си купуват домове късно, ако изобщо го направят. Сключват брак по-рядко. Не намират за нужно да притежават автомобил. Пазаруват с кауза и сменят работните си места често. Това са т.нар.  милениъли , или поколението, родено между 80-те и началото на 21-ви век. Понеже животът им е толкова по-различен от този на родителите им, потребителските им навици също са различни и в западната преса често излизат материали, посветени на темата как те \"убиват\" различни индустрии. Би Би Си анализира няколко прогнози за какво ще бъдат виновни милениълите през 2018 г. Ресторантите Веригите, които имат силни марки и привличат младите хора, няма от какво да се боят, коментира Джеф Фром от консултантската фирма Futurecast. Но бизнесът ще трябва да се адаптира – например все по-популярни ще стават  ресторантите-бакалии , които предлагат здравословна и лесна за приготвяне храна. Очаква се ръст и на ресторантите-призраци, които извършват  само доставки  и разчитат на мобилното си приложение за клиенти – вероятно по този начин ще работят три до пет тематични ресторанта, които си делят кухня. Луксозните стоки Това поколение действително гледа с критично око на  диамантените пръстени  и скъпите коли, но това не означава, че не харчи парите си. Всъщност миналата година то е счупило собствения си рекорд в разходите, като повечето от тях са за краткосрочни удоволствия –  пътувания през уикенда , СПА дни и винени турове. Луксозните стоки като автомобилите и дизайнерските дрехи по-скоро се взимат под наем. Основателят на британската консултантска компания Millennial Mindset Адам Хендерсън очаква повече инвестиции в изживявания и учене. Като последното не е задължително да се случва в традиционните академични среди, а по-скоро в онлайн курсове и обучения от професионалисти от целия свят. Фитнес залите \"Няма съмнение, че милениълите ще убият  традиционния фитнес \", казва Джейсън Дорси от Центъра за поколенческа кинетика. Те ще заложат на специализирани курсове, които акцентират на чувството за общност и конкуренция. Въпросът обаче не е дали това поколение унищожава определени бизнеси, а по-скоро във факта, че бизнесът не се адаптира, отбелязва той. \"Милениълите са канарчето в мината по отношение на трендовете. Ще бъдат нужни иновации\", казва и Фром.", "date": "2018.02.11", "title": "Какво ще убият милениълите тази година"}
{"url": "https://www.dnevnik.bg/bulgaria/2018/02/11/3122398_pravoslavnite_hristiiani_dnes_otbeliazvat_mesni/", "text": "Православната църква днес отбелязва Неделя Месопусна, или Месни Заговезни - последния ден, в който се яде месо преди великденските пости и първият църковен празник, свързан с настъпващата пролет. Той е с променлива дата, като се отбелязва в неделя, осем седмици преди Великден. На Месни Заговезни младите семейства посещават кръстника и родителите на булката за вечеря, като им носят дарове - варена кокошка, обреден хляб и вино. Семейството се събира на трапезата и заговява (пости) с месни продукти. Традиционни гозби са варена кокошка, свинско с кисело зеле, свинско с булгур или нахут, сарми с месо, баница с животинска мазнина (мас, краве масло), баница с месо. Седмицата след Месни Заговезни се нарича Сирница. През нея до следващата неделя, когато е Сирни Заговезни, е позволено да се ядат всякакви млечни продукти и яйца. Тези две недели са своеобразна подготовка на организма за най-дългите пости през годината - великденските. Постите съществуват в почти всички култури като форма на прочистване от злото, като изпитание на човека, вкопчил за достигане на надмощие над желанията и страстите. В прехода между зимата и пролетта обаче чрез тях се цели и настройване и почивка на организма.", "date": "2018.02.11", "title": "Православните християни днес отбелязват Месни Заговезни"}
{"url": "https://www.dnevnik.bg/sport/2018/02/11/3127743_pyongchang_2018_potvurdi_za_kiberataka_po_vreme_na/", "text": "По време на откриването на зимните олимпийски игри в Пьонгчанг  е имало кибератака , обявиха организаторите. Те обаче не посочиха източника на атаката. Целта ѝ са били различни системи, в това число и тези, свързани интернет и телевизията. До срив в работата им обаче не се е стигнало. Преди ден Международният олимпийски комитет (МОК) обяви, че се разследва евентуална кибератака, при която са били засегнати пресцентърът в Пьонгчанг и олимпийският стадион. Организаторите са били принудени да спрат временно официалния сайт на игрите. Говорителят на МОК Марк Адамс обяви, че целта на комитета е да се гарантира сигурността при всички операции. \"Няма да коментираме темата. Това е нещо, с което сме се заели. Правим така, че нашите системи да са сигурни и те са сигурни.\" На въпрос дали организаторите знаят кой стои зад атаката, Адамс отвърна: \"Аз със сигурност не знам. Но най-добрата международна практика е да не се говори за атаката.\" Още преди игрите  властите в Южна Корея обявиха, че ще вземат допълнителни мерки по засилване на сигурността . Страната включи в подготовката специални екипи за борба с евентуални хакерски и терористични атаки.", "date": "2018.02.11", "title": "Пьонгчанг 2018 потвърди за кибератака по време на откриването"}
{"url": "https://www.dnevnik.bg/bulgaria/2018/02/11/3125916_zashto_izborut_za_shef_na_sofiiskiia_gradski_sud_e/", "text": "Близо десет дни преди избора на председател на най-големия окръжен съд в страната - Софийския градски съд, \"Дневник\" се опита да направи кратък преглед на най-належащите проблеми и на ситуацията в съда. Изборът ще се проведе от съдийската колегия на Висшия съдебен съвет (ВСС) на 20 февруари, а кандидатите са двамата - съдиите от гражданското отделение на съда Евгени Георгиев и предишният ръководител на съда  Светлин Михайлов . Двамата кандидати ще бъдат изслушани от общото събрание на съдиите от СГС в понеделник. Защо изборът е важен? Софийският градски съд (СГС) е най-големият окръжен съд в страната и през него преминават дела с висок обществен и материален интерес. В този смисъл той е структуроопределящ за търговския оборот и икономиката, а оттам и политическата система на страната. Изборът на председател е важен, защото от това зависи да бъде осигурено безпристрастно разпределение на делата, работата по разрешаването на прилагане на специални разузнавателни средства, администрирането на делата, зависи самият облик на съда. През последните години СГС беше неведнъж в центъра на няколко големи скандала, част от които и корупциионни, като времето на ръководство на Владимира Янева се превърна в символ на порочно управление. Срещу него в края на 2014 година се надигнаха магистратите от съда, които започнаха открито да говорят за проблемите. Това доведе до проверки, а до оставката на Янева се стигна след започнало срещу нея разследване. След нея съдът имаше временно ръководство, а през лятото на 2015 година начело застана съдия Калоян Топалов. Той също беше граждански съдия, като по врвме на неговото управление, съдът започна да влиза отново в нормален работен ритъм и да връща авторитета си. Пред \"Дневник\" преди време той заяви, че в СГС  \"вече се диша по-леко\"  . Топалов подаде изненадващо оставка през септември, като един от  мотивите  беше, че е \"удовлетворен от свършената работа, не вижда повече предизвикателства пред себе си като административен ръководител\". От тогава съдът е с изпълняващ длъжността председател е един от заместниците на Топалов -  Десислава Попколева. \"Изборите за председатели на съдилища са много важни, независимо че председателите не са началници на съдиите и не бива да им се месят при решаване на делата. На първо място изборите показват на всички съдии кои качества се възприемат за ценни от кадровия им орган - Съдийската колегия на ВСС. Защото членовете на съдийската колегия избират според собствения си морал и компетентност, те не биха избрали своето отрицание. В този смисъл, ако бъде избран честен, компетентен и справедлив човек за председател, символното послание към всички съдии е ясно - шанс за развитие в системата в мандата на този ВСС имат именно такива хора, напротив - нямат място непочтените и некомпетентните\", коментираха пред \"Дневник\" магистрати от съда. Според съдиите е важно за председател да бъде избран човек, за който всички - и съдиите, и гражданите, да бъдем убедени, че обслужва единствено легитимната цел - да е средство за утвърждаване на върховенството на правото и качественото правораздаване. \"Председателят е лицето на съда за гражданите, поради което от това какъв е той и как се възприема в общественото съзнание до голяма степен зависи авторитетът на самия съд и убедителността на правораздаването\", коментираха още магистрати. Те споделят, че качествата на председателя са от съществено значение за атмосферата в съда, за укрепването на културата на независимост на всеки съдия и за осигуряване на нужното спокойствие съдиите да решават делата справедливо и без страх, без да е необходимо да отделят ресурс да се бранят от каквито и да било опити за въздействие или за поставяне в несигурност. Кой е най-големият проблем на съда? Натовареността, непроведените конкурси за незаети щатни бройки и липсата на достатъчно добри условия на работа. Това накратко са най-належащите за решаване проблеми пред най-големия окръжен съд. Пред \"Дневник\" съдии разказаха, че магистратите от гражданските и търговските отделения са свърхнатоварени и това е проблем, който е констатиран многократно, но е останал от дълги години нерешен - постоянно е имало обсъждания на възможните решения, което само по себе си не е решение, заявиха още съдиите. Магистрати споделиха, че заради бездействието на институциите, се появяват \"протестни\" идеи, като спиране на работата до намирането на решение, преустановяване на образуването на нови дела и други. Безизходицата и липсата на реакция създава напрежение и между самите съдии от СГС. Данните от статистиката показват, че през последните години се наблюдава се тенденция към нарастване на индивидуалната натовареност на гражданските и търговските съдии в СГС. Освен това постъпленията във всички отделения на съда са значително над средните за окръжните съдилища в страната.", "date": "2018.02.11", "title": "Защо изборът за шеф на Софийския градски съд е важен и още няколко въпроса"}
{"url": "https://www.dnevnik.bg/sport/2018/02/11/3127746_spuskaneto_za_muje_beshe_otlojeno_zaradi_silen_viatur/", "text": "Спускането за мъже в алпийските ски беше отложено заради силен вятър в Чонгсон. Надпреварата от зимните олимпийски игри, която трябваше да се проведе рано тази сутрин българско време, остава за четвъртък. Традиционно олимпийската програма в ските започва със спускането за мъже. Силният вятър обаче обърка плановете на организаторите и се наложи разместване. Спускането зае мястото на супергигантския слалом в програмата, а Супер-Г отива в петък, който трябваше да е почивен ден. На мястото, където се провеждат състезанията, вятърът достигна 72 км/ч. Това прави невъзможно използването на съоръженията, с които скиорите се качват до старта. Промените в програмата не са необичайни за алпийските ски и състезателите са свикнали бързо да се пренастройват. \"Готов съм за утре, но ще бъда готов и за понеделник, вторник или когато и да е\", каза в събота швейцарецът Беат Фойц.", "date": "2018.02.11", "title": "Спускането за мъже беше отложено заради силен вятър"}
{"url": "https://www.dnevnik.bg/sport/2018/02/11/3127747_norvegiia_postigna_pulen_triumf_v_mujkiia_skiatlon/", "text": "Норвегия постигна пълен триумф в мъжкия скиатлон на 30 километра (15 км класически стил + 15 км свободен стил) от зимните олимпийски игри в Пьонгчанг, като спечели и трите медала. Златото заслужи Симен Крюгер, който завърши за 1.16:20,0 часа. Той направи много силно състезание и стигна до първото си отличие от зимни олимпийски игри. Медали взеха и сънародниците му Мартин Сундби и Ханс Кристер Холунд. Финландецът Ливо Нискансен взе преднина в началото и беше начело почти непрекъснато до 15-ия километър. Тогава последваха размествания и няколко пъти водачеството се сменяше. Крюгер поведе около 23-ия километър и до края не изпусна преднината си. Той беше преследван от група от няколко състезатели, които опитаха, но не успяха да го стигнат. В надпреварата помежду им най-бързи в последните 3 км бяха Сундби и Холунд. Руснакът Денис Спицов завърши четвърти. Сноубордистът Редмънд Джерард донесе първия златен медал за САЩ от игрите. 17-годишният състезател триумфира в слоупстайла с 87.16 точки. Канадците Макс Парот и Марк Макморис спечелиха другите два медала в дисциплината. \"Чувствам се прекрасно. Не мога да повярвам какво стана днес, това е невероятно\", каза Джерард.", "date": "2018.02.11", "title": "Норвегия постигна пълен триумф в мъжкия скиатлон, тийнейджър донесе първо злато на САЩ"}
{"url": "https://www.dnevnik.bg/citat_na_deniia/2018/02/11/3127756_citat_na_denia_rusiia_e_suzdadena_ot_bulgari_i_triabva/", "text": "Това заяви пред БНТ лидерът на \"Атака\" и председател на парламентарната група на \"Обединени патриоти\" Волен Сидеров. Той допълни, че ще бъде наблюдател по време на президентските избори в Русия и ако има възможност да се срещне с настоящия държавен глава на страната Владимир Путин, щял да го покани на посещение в България.", "date": "2018.02.11", "title": "Цитат на деня: Русия е създадена от българи и трябва да я пазим като наше дъщерно образувание"}
{"url": "https://www.dnevnik.bg/detski_dnevnik/2018/02/11/3120570_kak_deistva_magiiata_1-2-3_vuv_vuzpitanieto_na_decata/", "text": "Пренебрежението, крясъците и споровете ежедневие ли са във вашия дом? Омръзнало ли ви е детето да не ви слуша и да не прави това, което му казвате? Пробвали сте всичко, за което се сещате, без резултат? Започвате ли да се чувствате отчаяни, че не можете да се справите? Не губете надежда. Не сте виновен, а детето ви не е задължително лошо. \"Магията 1-2-3\" ще ви помогне, обещават от издателство \"Изток-Запад\". Тя няма да отнеме часове за прочитане и години за разбиране. Чете се бързо и идеите в нея могат да бъдат приложени мигновено. Казва най-необходимото, което ви е нужно, за да започнете положителната промяна. Тя ще промени вас и вашето дете и ще възвърне обичта и уважението помежду ви. Книгата предлага лесна за следване програма, която ще ви помогне да изградите пълноценни отношения с децата. Станете магьосници, за които родителството е радостно, а не кошмарно занимание. Вълшебните думи ще повлияят на всички важни области от живота на малкото дете: налагане на дисциплина, изграждане на навици, общуване с другите деца, хранене, писане на домашни, подреждане на стаята, подготовка за сън и пр.  Независимо колко упорити или своенравни са вашите деца магията 1-2-3 на д-р Томас Фелан ще внесе баланс в отношенията между вас. Ако отглеждате малки деца, \"Магията 1-2-3\" може да бъде вашият шанс за ефективно и доставящо радост родителство по няколко причини: 1. От тази книга са продадени над 1,6 млн. копия. 2. \"Магията 1-2-3\" е преведена на 22 езика. 3. През последните няколко години \"Магията 1-2-3\" е най-продаваната книга за детска дисциплина в Amazon.com. 4. Програмата е подходяща за татковци. 5. Тя се основава на доказателства – това означава, че работи. За да постигнете най-добри резултати Това издание на \"Магията 1-2-3\" описва директни методи за справяне с поведението на деца на възраст от около 2 до 12 години, независимо дали са деца със специални нужди, или не. Всъщност с дете, което се развива по типичния начин, можете да започнете на възраст от около 18 месеца. За да получите най-добри резултати, не забравяйте следното: 1. Стратегиите трябва да се използват точно по начина, описан тук, особено по отношение на правилата \"Без говорене\" и \"Без емоция\". 2. Ако и двамата родители живеят у дома, в идеалния случай и двамата би трябвало да използват програмата. Ако обаче единият родител отказва да използва \"Магията 1-2-3\", другият може да я прилага самостоятелно (докато, разбира се, се надява, че партньорът действа разумно по отношение на децата). 3. Самотните, разделените и разведените родители могат да използват ефективно методите ни и самостоятелно. За предпочитане е всички родители – дори и да живеят на различни места – да използват една и съща програма, но това невинаги е възможно. Всъщност самотните родители извличат огромна полза от проста и ефективна система като \"Магията 1-2-3\". Ако се грижите сами за децата си, е много вероятно да се чувствате претоварени и да нямате много време да изучавате програми за дисциплина. Освен това, тъй като сте сами, не можете да си позволите да бъдете неефективни във възпитанието на децата си. Енергията ви не е неизчерпаема. 4. Бабите и дядовците, бавачките и други хора, грижещи се за децата, също намират програмата \"1-2-3\" за много ефективна в справянето с малки деца. Всъщност много баби и дядовци са открили \"Магията 1-2-3\" самостоятелно и после са я споделили с децата си. Освен това напоследък все по-често чуваме, че бабите и дядовците отглеждат сами внуците си и те често намират \"Магията 1-2-3\" за животоспасяваща. 5. Старайте се децата ви да са в добро физическо здраве. Добре известен факт е, че болестите, алергиите и физическата болка могат да влошат както поведенческите, така и емоционалните проблеми при децата. Редовните медицински прегледи на децата са от изключително значение. Също така е важно да познавате и уважавате естествения денонощен ритъм на децата си по отношение на храненето, спането и ходенето до тоалетна. Дете, което е пропуснало следобедния си сън, което чувства глад или което трябва да отиде до тоалетната, може да се окаже доста по-голямо предизвикателство за родителя.", "date": "2018.02.11", "title": "Как действа магията \"1-2-3\" във възпитанието на децата"}
{"url": "https://www.dnevnik.bg/kultura/2018/02/11/3127760_himalaiski_dnevnici_otkus_ot_vurhove_i_hora_na_ljudmil/", "text": "Книгата \"Върхове и хора\" събира пътеписи, спомени, стихове, разкази и рисунки на Людмил Янков (1953-1988), едно от най-значимите имена на българския алпинизъм.  През 70-те и 80-те години той има множество постижения, но името му се свързва най-вече с обстоятелствата около експедицията по изкачването на Еверест през 1984 г. - тогава той прави безпрецедентното решение да преодолее 1330 м без кислородна маска, за да се притече на помощ на спътника си Христо Проданов, изкачил върха няколко часа по-рано и впоследствие намерил смъртта си на Еверест. \"Този спорт се ражда заради приятелството, живее с него и умира със смъртта на някой истински приятел...\", пише по-късно Янков, който извън алпинизма е също така поет и публицист.  Той загива под връх Камилата в Рила през 1988 г. Книгата е в книжарниците от издателство \"Одисея-ИН\", които посмъртно издават книгите му \"Мечта отвъд долините. Гранитна вода. Стената.\" и \"Цената на мечтата – проза, стихове, дневници\" през 2003 и 2008 г. Настоящото издание събира всичките му текстове. Откъсът, който \"Дневник\" представя, e част дневниците на Людмил Янков и датира от 13 март 1984 г.  С Христо сме в една свръзка. Предстоят ни месеци съвместна работа със Стамен и Трифон (Джамбо). Но днес сме само двама. С пълни раници поемаме през ледника към подножието на стената. Отново упорито и търпеливо пълзим нагоре по безкрайния маршрут към лагер 1. Чувствам се отпочинал и вдишвам с радост искрящия мразовит въздух. Ицо нетърпеливо крачи напред и избира пътя сред хаоса на ледника. Заобикаляме огромни ледени кули, смълчани, замръзнали езера и бездънни цепнатини. Остро хрущи игловидният лед под обувките и смущава покоя на великана Кхумбу. Час по час чудовищното божество въздиша тежко в ледения си дворец и хиляди тонове лед се смъкват с трясък в ледопада. Вървим и упорито мълчим. Погледите ни са приковани горе – по блестящите склонове на Западното рамо. С неясна тревога оглеждаме \"пътя\" по надвисналите сини ледове и настръхнали скални \"бариери\". Няколкото излизания по стената вече са ни аклиматизирали и след по-малко от час сме в началото на парапета. Движим се на двадесетина метра един от друг. Раниците натежават все повече и повече. Бавно набираме височина над ослепителната белота на ледовете. Сребърната лента на ледника остава дълбоко под нас. Малките цветни точки на палатките в Базовия лагер предизвикват недоумение с присъствието си в тази контрастна сивобяла пустиня. Неохотно планината открива пред нас тайните си. \"Рошави\" настръхнали скали висят заплашително над главите ни. Притаени в измамната си устойчивост \"живите\" камъни на сипеите се опитват да ни върнат обратно долу – там, където е мястото на човеците. От 5900 м. пътят ни прегражда вертикалната \"първа бариера\". Катерим бавно и внимателно. С дланите си усещам как ни приема твърдата непристъпност на сивожълтия камък. Ицо е достигнал края на прокарания вчера парапет. Тук, познатото свършва и започва неизвестността. Слагам още една 10-метрова стоманена стълба върху огромната раница и с много усилия поемам по стената, чийто край се губи някъде високо над главите ни. Отминавам площадката, където сме извлекли пет големи стълби. Въоръжен с два жумара (самохвата), мъчително, метър по метър се извличам през надвисналия участък в основата на стената. По-нагоре ще ни помагат и стари парапети, доста разръфани, но все пак допълнителна опора за постоянната несигурност във стъпките по обрушената скала. Трескаво пресмятам наум, че с раницата съм повече от 105 кг. и никак няма да ми бъде приятно някое \"друсане\" от десетина метра. Здравите на пръв поглед скални блокове се измъкват като чекмеджета от местата си. Покрай Ицо се изсипва река от камъни, а аз оставам да вися на милостта на окъсаното бяло въженце, което сега ми изглежда подозрително тънко. Благодаря учтиво на съдбата и продължавам настървено нагоре. Сега осъзнавам защо без лебедка от 5900 до 6100 м. става почти невъзможно да се придвижват товари. Изцеден като парцал, се залепвам на площадката от 2 кв.м., която сега ми се струва безкрайно комфортна. Мисълта ми работи напрегнато, докато тялото ми е почти безжизнено. В такива моменти не мога да понасям стряскащия глас на Ицо: \"Хайде, тръгваме...\". Зная, че е прав, но всяка клетка се бунтува против непосилното изтискване на последните капки сила. А в Христо живее някакъв неуморим демон, който го движи към височината и тогава, когато тялото е съсипано от преумора, когато ушите заглъхват от картечния ритъм на сърцето, когато бяла мъгла забулва очертанията на ледовете в зениците и разумът крещи срещу амбицията и безмисления риск. ...Налага се да навържа наличните въжета, за да изтегля всичките товари при мен. На практика обаче, това не се оказва толкова лесно. Капризните метални стълби, навити на рула, се закачат на всеки възможен издатък. Мускулите ми се схващат от кошмарното теглене, но метър по метър, парче по парче, всичко \"идва\" горе. Стълбите, палатките и раницата на Ицо ме изтощават до край. С последни сили свързвам и спускам отгоре \"железния път\" през бариерата. Сега е ред на Христо. Опъвайки стълбата с тежестта си, клин след клин ще фиксира металните стъпала към съпротивляващата се скала. Неусетно се стъмва. Вече сме заедно, но на горе се изправя още една надвиснала 40 – метрова стена. Катеря втори, разчитайки на усета във върховете на пръстите. За мое щастие след малко луната залива с искрящата си белота призрачните околни скални игли. Окачил съм се на парапета, някъде около двайсет метра над превала и безмислено философствам за неизбежността на предстоящото... Христо е вече стъпил на \"равното\". А аз вися на раницата, която сякаш е по-голяма от мен. След като се убеждавам, че с умуване не съм се преместил и един сантиметър, и че някаква висша сила няма да ме придвижи нагоре, стискам зъби и малко по малко се добирам до края. В краката ми се разстила сребърната нощна долина на Кхумбу. Острият северен вятър брули щастливите ни лица. Бързо опъваме малката оранжева палатка и разполагаме начаса вътре разкривените си от тежкия ден кокали. Ръцете ни са изранени от острия гранит, но сърцата ни са весели. Съзерцаваме мълчаливо нощните отблясъци на Нуптце през кръглия вход на \"жилището\". Само на метър от краката ни лунната светлина потъва в пропастта. Първата палатка на Лхо Ла е вече факт и двамата с Ицо сме първите й обитатели. Обаждаме се на Гого в Базовия лагер: \"Всичко е наред!\". Уточняваме товарите, които трябва да се изнесат утре: конструкцията на лебедката, палатка и спални чували за 5900 м. Пожелавам им \"Лека нощ!\". След един неусетно прелетял в трескава работа хималайски ден. Идва и най-приятният момент: свещенодействието около примуса. Скоро ледът се превръща първо в чай, после в шкембе чорба, кюфтета със сос и накрая – в крем какао. Умората скоро ме надвива. Заспивам щастлив младенец на 6100 м. – сънувам морето и се стряскам в страха си, че все още съм долу, в долините. Луната залязва зад Пумори и с последната си светлина ласкаво наднича през \"комина\" на несигурното ни убежище. На превала слънцето огрява рано. И двамата сме будни, но никой не се размърдва. Всяко движение ще събори върху сънливите лица дебелия пласт скреж, натрупван цяла нощ от замразения ни дъх по вътрешната стена на палатката. През оранжевото платнище нахлува огнена светлина. Сякаш цялата планина отвън гори. Скоро първите ледени капки от \"тавана\" потичат във вратовете ни. Няма спасение – трябва да се става. Измъквам се от затопления спален чувал, скачам и ... задъхан лягам обратно. За миг съм забравил разредения въздух, на който нераздвиженият човешки организъм реагира рязко. Сега мога и да поумувам върху вредата от бързането на такава височина. На примуса вече кипи ароматният билков чай. Горещата течност бавно пробужда изчезналото тази сутрин желание за работа. След изтощителния вчерашен ден волята ни все още се съпротивлява на мисълта за някакво действие . Лежешком начертаваме плана за днес. Задачите ни са много, а тук сме само двама. След кратък спор разпределяме задълженията и \"запретваме ръкавите\". Дотук лесно, но първите стъпки на височина са винаги най-трудни. Внимателно се спускам до парапета и оттам надолу по отвесите на скалната преграда. Бавно и болезнено се разгряват вкочанените ми стави. Вися като чучело между студената мрачна долина и ослепително тъмносиньото небе. Подвижни камъни чакат само един допир и с писък изчезват в бездната. Грохотът на скалния порой скоро събужда скованите от нощния студ висящи ледове. Огромни сини блокове със глуха въздишка политат в долината. Винаги съм жадувал за тези стихии...Сякаш никога не съм живял в спокойно застиналия свят, който се е спотаил в краката ми безкрайно надолу, някъде много далеч и отдавна... Забивам здрави клинове за новия, поставен на по-здраво място последен парапет. Трябва да прибера изоставените снощи 200 метра въжета и отново да се изкача на \"горна станция\" на лебедката, както ще наричаме вече върха на отвесната жълто-кафява кула. Привършвам със задачите и бавно поемам към Лхо Ла. Метрите са най-отвлечената мярка за разстояние в Хималаите. Всичко се пресмята в дни и часове: 20м са понякога 1 час, 600 м. – един ден, 10км. – два месеца... Мислено слагам една отметка срещу плана за деня. Ицо се е захванал да приспособи за нашите нужди изоставената от предишна експедиция метална конструкция. Тук ще монтираме и нашето подемно устройство, а заварената кула ще ни облекчи при извличане на първите товари. На традиционното място от леда се подават парцалите на разкъсани червени палатки. Правим напразни опити за откриване на големите пещери, описани ни от югославските колеги алпинисти. За това пък попадаме на затрупаната с дебел пласт фирнов сняг кухня от предишна експедиция, най-вероятно неуспелият американски опит за изкачване на Западния гребен. Избираме за разнообразяване на менюто малко сухи супи, компот от ягоди и боровинки, напълно запазени в огромния хладилник на Хималаите. Подтискащо ми действат тези дълбоко вкопани в леда, разкъсани от бурите и затрупани от нов сняг палатки. Единствените живи твари – безстрашните черни врани – любопитно оглеждат нечаканите пришълци, смутили вечния покой на ледената пустиня. Красивата пирамида на Чанг Це, ледникът Ронгбук и долините на Тибет са застинали смирено срещу космическата Чомолънгма – \"Богинята майка на Земята\". След уморително проучване на района се връщаме по обратните следи \"в къщи\". Свързаме се с Гого, Славе и Киро, настанили се вече на \"долна станция\". Лебедката изтегля първия си товар – малко храна и газ нагоре и чувал лед за топене надолу. Момчетата под нас готвят вечеря и почиват, а над главите им висят хаотично натрупани каменни блокове, което в никакъв случай не е предпоставка за спокойни сънища. Хапваме надве-натри малко супа, чай от \"американски боклук\" и едно сериозно парче от хасковската луканка. Втората ни нощ на превала е ветровита и ясна, а утрото – отново ведро и слънчево. Целият предиобед с изградената сложна система от ролки, въжета, самохвати успяваме да изтеглим по 200 – метровия отвес същинската машинария на лебедката. Вече не е останала енергия дори и за мислене, камо ли пък за работа. Сваляме рейките и затискаме с големи камъни платнището на палатката. Така поне ще го запазим от бесните пориви на ветровете. Поемаме отново към жадуваната почивка в уюта на базата. Метър по метър проверяваме и укрепваме парапети и стълби. Разбираме се без думи. Мълчаливо и съсредоточено всеки изпълнява това, което смята за най-удачно и необходимо в момента. Чудни са отношенията между алпинистите в планината. Случва се понякога, измъчени, изнервени от многодневна работа, да си кажем и по-остри думи. Но не мога да обидя човека, с когото само след минути ще разделя чашата чай или мръсните парчета бисквити, щастливо забравени в някой джоб. В очите на другаря и приятеля остава да свети оная лъчезарна светлина, която обединява душите и дава сила в допира до стихиите на природата. ........... Най-сетне седим от нервния ромон на чайника в кухнята. Жадните ни тела поглъщат литри. Като пълномощник на доктора предписвам на групата разпускане и възстановяване. Изравям от бурето с багажа пластмасовото шише със \"селската\" и отмервам с лъжицата по една медицинска дажба към чая. Празнуваме по наш си начин успешното движение нагоре. ...Мислите ми отново блуждаят години назад в спомените. Бяхме изкачили Лхотце. Спускахме се щастливи и възторжени към долината на Соло Кхумбу. Вечерта ни заварва в Падинг, където се настаняваме в най-добрата шерп-лоджия. Тази вечер с Христо стоим отвън, под звездното хималайско небе. Говорим за дома, за децата, за истината и мечтите в човешката душа. Можехме да бъдем добри приятели, но все нещо ни разделяше. Христо беше против идването ми тук. Горе аз доказах, че мога, но той все още не можеше да се пречупи и да го признае. Горд човек беше, с труден характер. Но тази нощ много неща ни свързваха. Много несподелени надежди сближаваха душите ни. Тази нощ очите на Христо блестяха. Думите като отприщен бент разбуждаха притихналия двор: \"Видях Го...Люсо, видях Го като грамада пред себе си... Да протегна ръка и да го докосна. Ще се върнем пак тук, на всяка цена...Ще стъпим и на Него, обещавам го пред теб и пред себе си...\" От върха на Лхотце беше зърнал божествения Сагарматха и сега това видение го измъчваше, изтезаваше неукротимата му алпийска душа. В очите му имаше сълзи... Зловещата черна пирамида на Еверест го беше направила свой пленник. Завинаги...", "date": "2018.02.11", "title": "\"Хималайски дневници\", откъс от \"Върхове и хора\" на Людмил Янков"}
{"url": "https://www.dnevnik.bg/politika/2018/02/11/3127765_siderov_namekna_za_sutreseniia_i_predsrochni_izbori/", "text": "Лидерът на \"Атака\" и председател на парламентарната група на \"Обединени патриоти\" Волен Сидеров заяви пред БНТ, че може да се стигне до сътресения в управляващата коалиция, ако Истанбулската конвенция бъде приета. Според него не е изключено да се стигне дори до предсрочни избори. Той уточни, че \"Обединени патриоти\" не трябва да са в основата на евентуалните сътресения, \"защото политически ще се самоубият\". Сидеров призова ГЕРБ да помислят много добре преди да решат да вкарат конвенцията за ратификация в парламента. Лидерът на \"Атака\" каза още, че има сериозен натиск за приемането на документа. По думите \"ГЕРБ имат тази слабост да се поддават на външен натиск\", особено когато той идвал от Европейския съюз. Сидеров призна, че  той и Красимир Каракачанов имат разминаване с третия съпредседател на \"Обединени патриоти\" Валери Симеонов  дали да има референдум за еднополовите бракове. Сидеров коментира и появилата се информация, че Симеонов може да изтегли депутатите от партията си НФСБ по време на гласуването за конвенцията. \"Не мога да съм председател на такава парламентарна група и ще искам тези народни представители да бъдат изключени\", уточни Сидеров. Той каза още, че Валери Симеонов правилно е разкритикувал евродепутатът от \"Зелените\" Ска Келер, която беше на посещение в България през седмицата. Тя се включи в протести в защита на Пирин, след което последва остра реакция от НФСБ, като партията разпространи  декларация, в която я засипва с обиди. \"Критика към Ска Келер трябва да има, но ако я нападаш с цветущи изрази, тя става жертва\", добави Волен Сидеров.", "date": "2018.02.11", "title": "Сидеров намекна за сътресения и предсрочни избори, ако Истанбулската конвенция бъде приета"}
{"url": "https://www.dnevnik.bg/skorost/2018/02/11/3119119_fotorazkaz_bmv_h3_prosto_stana_po-dobro/", "text": "С лансирането на X3 през 2003 година БМВ влезе в сегмента на кросоувърите среден клас. Първите две поколения на модела бяха приети радушно и намериха над 1.5 млн. купувачи. Третото поколение на X3, представено през есента, има амбицията да продължи тази успешна история.", "date": "2018.02.11", "title": "Фоторазказ: БМВ Х3 просто стана по-добро"}
{"url": "https://www.dnevnik.bg/zelen/2018/02/11/3127767_do_10_dni_ot_gerb_predlagat_proekt_za_zakon_za/", "text": "В рамките на следващите 10 дни от ГЕРБ ще предложат конкретните текстове за промени в Закона за енергетиката, които да внесат в парламента. Началото на март би трябвало да се приемат тези промени. Това прогнозира в предаването \"Неделя 150\" Делян Добрев от ГЕРБ, който е и председател на парламентарната комисия по енергетика. Той определи срещата с бизнеса на тази тема като ползотворна и каза, че ще се приемат набелязаните там мерки. \"Написахме редица мерки и си поставихме срокове за изпълнението им. Те са сериозна крачка в посока либерализация на пазара на електроенергия в България. От една страна на свободния пазар ще излязат множество производители, които до момента имаха преференциални условия. По този начин продавачите на енергия на българската независима борса от трима ще станат близо 100. Това ще даде по-голяма ликвидност на борсата и ще бъде признак, че цената, която се получава на тази борса, е пазарна,\" каза Добрев. Държавните централи да предлагат различни профили, различни продукти на борсата, да предлагат отделно дневна енергия през седмицата и отделно нощна енергия за компаниите. гласят други обсъждани мерки. Относно американските централи, които се обсъждат от четири години, Добрев коментира, че има напредък по този казус, свързан с евентуална държавна помощ. \"Знаем, че тези договори са несъвместими с европейските правила за либерализация на пазара на енергия и пречат на либерализацията. Необходимо е ускоряване на преговорите с двете американски централи, за да се постигне споразумение за разваляне на договорите.\" Депутатът се надява в следващите 2-3 месеца да има напредък. Депутатът от БСП и член на икономическата комисия Драгомир Стойнев определи тези стъпки в енергетиката като разумни, но и краткосрочни. Нямам особени притеснения за Истанбулската конвенция  \"Истанбулската конвенция е документ, вкарващ норми за толерантност. Аз нямам особени притеснения,\" коментира Добрев. От партията му ГЕРБ внесоха в Конституционния съд питане дали конвенцията противоречи на основния закон. Той обясни, че това е направено, за да се отговори на притесненията относно текстовете и мотивите към Конвенцията. \"Очевидно е, че зимните ни курорти имат нужда от развитие. Новите писти и съоръжения са много малко,\" коментира още Делян Добрев. По думите му, това развитие не трябва да става за сметка на природата. Според него повече лифтове и повече писти е по-добре за зимните курорти. Така, смята Добрев, ще привлечем и повече туристи. Трябва да бъдат преценени рисковете за околната среда, не трябва да става, ако рисковете и увреждането на околната среда е по-голямо от ползите, допълни депутат от мнозинството. От ГЕРБ се разграничиха вече от позицията на Валери Симеонов относно посещението на евродепутата Ска Келер в България. Но Добрев коментира, че всеки има право да изразява позициите си.", "date": "2018.02.11", "title": "До 10 дни от ГЕРБ предлагат проект за Закон за енергетиката"}
{"url": "https://www.dnevnik.bg/bulgaria/2018/02/11/3127766_kratki_novini_abv_poiska_ostavkata_na_emil_koshlukov/", "text": "АБВ поиска оставката на Емил Кошлуков Искането идва след показания среден пръст от страна на програмния директор на БНТ 1 по време на предаването му \"Още от деня\" в петък. От АБВ разкритикуват \"системното и манипулативно поведение от екрана на обществената медия\" от страна на Кошлуков. Ръководството на партията смята, че \"под диктовката на водещия Кошлуков, предаването се превръща в политически глас на управляващите и публичен съд за инакомислещите\". Продължават протестите срещу насилието в детските градини Днес в защита на децата излязоха недоволни родители от Варна, предаде БиТиВи. Демонстрацията се състоя пред сградата на общината в града. Протестиращите настояха за законови промени в образователната система, които да гарантират сигурността на децата. Сред исканията им са въвеждане на постоянно видеонаблюдение в детските градини, увеличаване на персонала и тест при приема на работа на педагозите. Протестите са под надслов \"Не на насилието\", но всъщност са в подкрепа на национална гражданска инициатива, която в момента е в Народното събрание. Тя е с редица предложения за промени в образователната система, обясни организаторът на протеста Васил Николов. \"Нашата образователна система стои на едно място и тъпче, а светът се променя, затова искаме да се адаптира към новия свят. Не сме против учителите и общините, напротив – очакваме тяхната подкрепа, за да поставим началото на тази толкова дълго чакана промяна\". Силен вятър и снегонавявания затрудняват движението в Североизточна България Най-усложнена е обстановката в обласите Варна, Шумен, Разград и Добрич. В родопските области Смолян, Пазаржик и Кърджали също вали много сняг. Над 600 снегорина работят за почистването и обработването на настилките. През проходите \"Вратник\" и \"Твърдишки\" е забранено движението на превозни средства над 10 тона, а през \"Дюлински\" и \"Пампорово\" - над 3.5 т.", "date": "2018.02.11", "title": "Кратки новини: АБВ поиска оставката на Емил Кошлуков"}
{"url": "https://www.dnevnik.bg/kultura/2018/02/11/3123430_otkus_ot_sedem_kratki_besedi_po_fizika_na_karlo_roveli/", "text": "\"Тези беседи са предназначени за читатели, на които съвременната наука е слабо позната или съвсем чужда. Взети заедно, седемте глави представляват бърз преглед на някои от най-значимите и интригуващи аспекти от голямата революция, настъпила във физиката през XX век, и главно на въпросите и загадките, породени от нея. Защото науката ни дава представа как най-добре да разбираме света, но и ни показва необятността на всичко, което още не сме си изяснили. Първата беседа е посветена на общата теория на относителността на Алберт Айнщайн, \"най-красивата от съществуващите\". Втората – на квантовата механика, в която се коренят някои от най-объркващите въпроси на днешната физика. Третата се занимава с космоса, със строежа на Вселената, която обитаваме. Четвъртата е за елементарните частици. Петата разглежда квантовата гравитация и полаганите в момента усилия да се съберат в едно великите теории от миналия век. Шестата е за вероятността и топлинното излъчване на черните дупки. Последният дял от тази книга, наместо заключение, се връща към нас самите и се пита как би трябвало да мислим себе си на фона на чудния свят, описан от физиката.\" Из увода на Карло Ровели Отзиви: \"Карло Ровели е надарен с рядката вещина да предава най-сложните научни теории в разбираем и увлекателен вид.\" — The Guardian \"Тази книга допринася за припознаването на науката като неразривна част от културата ни. И именно понеже е такава, четем ненаситно за общата теория на относителността както ненаситно слушаме Моцарт или гледаме Леонардо.\" — Il fatto quotidiano \"Тази очарователна книга от Карло Ровели, италиански теоретичен физик, се вглежда във физиката като в постоянно променящ своя облик поход към по-доброто разбиране на нашата Вселена, а не като сбор от неизменни природни закони. Тези седем беседи са радостна прослава на чудото на науката.\" — Publishers Weekly \"Ровели е убеден, че науката очарова неспециалистите, стига да им се обясни както подобава. Успехът на книгата му подсказва, че може и да е прав. Поетичните и облекчени от специализирани понятия Седем кратки беседи по физика се превърнаха в най-бързо разпродадения научен дебют за всички времена на издателство Пенгуин.\" — The Spectator \"Ако реалността е танц, то този човек е Нижински.\" — The Times \"Карло Ровели притежава безценен талант: този на обаятелния разказвач. Именно защото сме си разказвали истории, сме се сдобили с огъня. И по същата причина сме преплавали Атлантическия океан в паянтова лодчица, надвили сме Хитлер и сме направили \"големия скок за човечеството\" на Луната.\" — Linkiesta Като момче Алберт Айнщайн изкарва цяла година в лениво шляене. Ако човек не губи време, доникъде не стига – нещо, което родителите на тийнейджърите за съжаление често забравят. Това се случва в Павия. Той е там при своето семейство, след като е изоставил учението си в Германия, където гимназиалната дисциплина не му понася. Началото на века е и – в Италия – началото на промишлената революция. Баща му, инженер, участва в строежа на първите електроцентрали в Паданската равнина. Алберт чете Кант и в свободното си време ходи на лекции в Павийския университет – просто тъй, за разнообразие, без да е записан и без да полага изпити. Така се раждат истинските учени. После се записва в Университета в Цюрих и се гмурва във физиката. Не след дълго, през 1905 г., изпраща няколко статии на най-важното научно списание по онова време, Анали на физиката (Annalen der Physik). Поне за три от тях заслужава Нобеловата награда. Първата доказва, че атомите действително съществуват. Втората отваря вратата към квантовата механика, за която ще говорим в следващата беседа. Третата излага първата Айнщайнова теория на относителността (наричана днес \"специална теория на относителността\") – същата, която изяснява как времето не минава еднакво за всички: двама близнаци, от които единият е предприел високоскоростно пътешествие, ще се срещнат отново на различна възраст. Айнщайн ненадейно се превръща в учен с престиж и получава предложения за работа от различни университети. Но нещо не му дава мира: теорията на относителността, нищо че е посрещната с мигновен ентусиазъм, не се връзва с онова, което е известно за гравитацията (тоест как падат нещата). Той забелязва това, докато пише обзорна статия за теорията си и се запитва дали вехтият, тържествен закон за \"всемирното привличане\" на патриарха Нютон не трябва също да бъде преразгледан, за да се напасне към новата относителност. Посвещава се на този проблем. Решението му отнема десет години: десет години трескаво учене, проби, грешки, лутане, неточни публикации, внезапни прозрения, подвеждащи хрумвания. В крайна сметка през ноември 1915 г. предава за печат текст с вече готово разрешение на въпроса: нова теория на гравитацията, на която дава името \"обща теория на относителността\" – неговият шедьовър. \"Най-красивата от съществуващите физически теории\", както я нарича великият руски физик Лев Ландау. Съществуват абсолютни шедьоври, които предизвикват у нас силни чувства – Реквиемът на Моцарт, Одисеята, Сикстинската капела, Крал Лир... За да ги възприемем в пълния им блясък, може да ни е нужен период на подготовка, но наградата за усилието е чистата красота. И не само: очите ни се отварят с нов поглед към света. Общата относителност , бижуто на Алберт Айнщайн, е точно такъв случай. Спомням си емоцията, която изпитах, когато започнах да вниквам в нея. Беше лятото преди последната година от следването ми. Намирах се на един калабрийски плаж – в градчето Кондофури, – потънал в средиземноморското слънце и гръцкия език . Най-добре се учи през ваканциите – няма ходене на лекции, което да ни разсейва. Прелиствах един учебник с нагризани от мишките ръбове – бях го използвал, за да запушвам нощем дупките на клетите животинки в разнебитената, леко хипарска къща на умбрийския хълм, където ходех да се спасявам от университетската скука в Болоня. От време на време вдигах очи от страниците, за да погледна искрящото море, и ми се струваше, че виждам изкривяването на пространството и времето, което си е представял Айнщайн. Беше като магия: сякаш приятел нашепваше в ухото ми изумителна скрита истина и рязко издърпваше булото между мен и реалността, за да оголи един по-простичък и дълбок ред на нещата... Откакто знаем, че Земята е кръгла и се върти като луд пумпал, сме наясно също, че реалността не е каквато ни се струва. Колко е вълнуващо, щом зърнем ново късче от нея! Поредното було, което пада... И все пак, сред множеството скокове, с които знанието ни се е придвижвало напред в течение на историята, този на Айнщайн сякаш няма равен. Защо ли? Главно защото в мига, в който схванем принципа на неговата теория, тя се оказва изненадващо семпла. Ще обобщя основната ѝ идея. Нютон се опитва да обясни причината, поради която предметите падат, а планетите се въртят. Представя си \"сила\", която тегли всички тела едно към друго и я нарича \"сила на привличане\". Как по-точно тя придърпва отдалечени неща, без те някак да са свързани, не е ясно – великият учен предпазливо избягва формулирането на хипотези по въпроса. Освен това Нютон допуска, че телата се местят из пространство, което е нещо като голям празен съд – \"контейнер\" за Вселената. Огромна структура тип скеле, в която предметите се движат по права линия, докато някоя сила не я изкриви. От какво е направено това съдържащо света пространство, измислено от Нютон, също няма обяснение. Броени години преди раждането на Айнщайн двама забележителни британски физици, Фарадей и Максуел, добавят още една съставка към студения свят на Нютон: електромагнитното поле. Полето е нещо реално, повсеместно, което предава радиовълните, изпълва пространството, може да вибрира и да се къдри като езерна повърхност и \"разнася\" електрическата сила. Още от момче Айнщайн е очарован от магнитното поле, което върти роторите на строените от баща му електроцентрали, и след като проумява, че гравитацията, подобно на електричеството, по всяка вероятност също е носена от поле (трябва да съществува \"гравитационно поле\", аналогично на електрическото), се опитва да разбере как ли е устроено то и какви уравнения могат да го опишат. И тук идва изключителната идея, чистият му гений: гравитационното поле не е в пространството, то е пространството. Това именно е идеята на общата теория на относителността. \"Пространството\" на Нютон, в което се движат телата, и \"гравитационното поле\", което пренася силата на гравитацията, са едно и също. Бляскаво прозрение. Впечатляващо опростяване на света: пространството вече не е нещо, различно от материята, а един от материалните компоненти на света. Нещо, което се къдри, огъва, извива, усуква. Тоест ние не сме разположени в твърдите рамки на някакво невидимо скеле, а сме потопени в гигантско пластично мекотело. Слънцето огъва пространството около себе си и Земята се върти около него не защото я тегли загадъчна сила, а защото се носи по права линия през накланящо се пространство – като топче, търкулнато във фуния. Няма неведоми \"влияния\", породени в центъра на фунията – чисто и просто извитите ѝ стени принуждават топчето да описва кръгове. Планетите обикалят около Слънцето и нещата падат, понеже пространството се огъва. Как може да се регистрира това изкривяване на пространството? Най-големият математик на ХIХ в., Карл Фридрих Гаус, \"принцът на математиците\", намира нужните формули, за да опише криволинейните двуизмерни повърхнини (повърхността на хълмовете, да речем), след което възлага на един свой способен студент да обобщи в това описание и пространствата с три или повече измерения. Въпросният студент, Бернхард Риман, се впуска в трудоемка докторска дисертация – от онези, които на пръв поглед изглеждат съвършено безполезни. В крайна сметка обаче свойствата на изкривеното пространство се оказват уловени от определен математически обект, който днес наричаме тензор на Риман и бележим с R. Айнщайн формулира уравнение, което гласи, че R е пропорционалeн на енергията на материята. Тоест пространството се изкривява там, където има материя – ни повече, ни по-малко. Стига половин ред, за да се запише. Едно озарение (пространството се огъва) и едно уравнение. Ала в това уравнение се съдържа цяла сияйна вселена. Разкрива се вълшебното богатство на теорията. Фантастичен низ от предсказания, които приличат на бълнуването на безумец, но по-късно биват емпирично потвърдени до последното. За начало – уравнението описва как се изкривява пространството около звезда. Заради изкривяването не само планетите кръжат в орбита около звездата, но и праволинейната траектория на светлината се нарушава. Айнщайн предрича, че Слънцето отклонява светлината. През 1919 г. се извършват съответните измервания и това се оказва вярно. Да, но не само пространството се изкривява, прави го и времето. Айнщайн предрича, че времето минава по-бързо във високото и по-бавно в ниското, близо до Земята. Правят се измервания, оказва се вярно. Макар и едва доловимо, когато се срещнат след време, близнакът, живял край морето, ще е малко по-млад от близнака, живял в планината. И това е само началото. Щом някоя голяма звезда изхаби всичкото си гориво (водорода), тя угасва. Онова, което остава, вече не се държи от топлината на горенето, срива се, смазано под собствената си тежест, и огъва пространството толкова силно, че се продънва в същинска яма. Става дума за прочутите черни дупки. Докато следвах, те бяха смятани за почти невероятните предсказания на една езотерична теория. Днес се наблюдават със стотици в небето и се изучават в подробности от астрономите. Но има и още. Пространството може да се раздипля, разтяга – нещо повече, уравнението на Айнщайн показва, че то не е в състояние да стои мирно, а трябва постоянно да се разширява. И действително, през 1930 г. разширяването на Вселената бива установено чрез наблюдение. Същото уравнение предполага, че споменатото разширяване произтича от избухването на някоя много мъничка и гореща млада вселена: ето ви го и Големия взрив. За пореден път никой не вярва, но доказателствата се трупат, докато в небето не се открива космическото реликтово излъчване – разсеяното сияние, останало от топлината на началния взрив. Така предвиденото по въпроса в уравнението на Айнщайн се сбъдва. Теорията предрича също, че пространството се дипли като морската повърхност. Ефектът от тези \"гравитационни вълни\" се наблюдава в небето над двойните звезди и съвпада с прогнозите на Айнщайн със смайваща точност: до едно на сто милиарда. И така нататък. Теорията на относителността описва един шарен и удивителен свят, в който избухват вселени, пространството пропада в безизходни дупки, времето се забавя при снижаването си над планетата, а безбрежната шир на междузвездното пространство се вълнува и къдри като повърхността на морето... Всичко това лека-полека изплуваше от моя нагризан от мишките учебник и не беше измишльотина, разказана от фантазьор в пристъп на безумие, нито последица от калабрийския припек, мираж над водните отблясъци. Беше истина. Или по-скоро – един малко по-фокусиран поглед към реалността, отколкото сме свикнали в баналната неяснота на делника. Реалност, която също изглежда направена от сънища , и все пак е по-действителна от нашия мъгляв ежедневен сън. Предсказанията на Айнщайн са плод на следното елементарно досещане: пространството и полето са едно и също. И на простичкото уравнение, което не мога да се сдържа и ще приведа тук. Дори да не сте в състояние да го дешифрирате, поне да видите колко е семпло: Rab - ½ R gab = Tab Ни повече, ни по-малко. Вярно, за да го прочетем, трябва да се потрудим известно време и да \"смелим\" Римановата математика, да се сдобием с необходимата техника. Трябва да вложим добра воля и усърдие. Но не повече от онези, които се искат, за да почувстваме ефирната прелест на някой от последните квартети на Бетовен. И в единия, и в другия случай сме възнаградени с красота и нови очи за съзерцаване на света.", "date": "2018.02.11", "title": "Откъс от \"Седем кратки беседи по физика\" на Карло Ровели"}
{"url": "https://www.dnevnik.bg/sviat/2018/02/11/3126927_makedoniia_poluchi_evropeisko_finansirane_za_jp/", "text": "Транспортното министерство на Македония получи финансова помощ от Европейския съюз за изграждането на жп връзката с България. 108.1 млн. евро ще бъдат преведени по бюджета на ведомството, като средствата се осигуряват от предприсъединителните фондове ИПА и са за два проекта. Македония ще се включи с 19.1 млн. евро. Така общата сума, която ще бъде вложена за жп линии и пътна инфраструктура, надхвърля 127 млн. евро. 71.5 милиона ще отидат за изграждането на железопътната отсечка Крива паланка - Деве баир - българска граница. С подписването на Договора за добросъседство между двете държави беше уточнено, че  тази връзка трябва да е готова до 2025 г.  От своя страна българската страна пое ангажимент за доизграждането на линията по направлението София - Перник - Радомир - македонска граница до 2027 г. С останалите близо 50 млн. евро пък ще се използват за строежа на магистрала между градовете Прилеп и Градско.", "date": "2018.02.11", "title": "Македония получи европейско финансиране за жп връзката с България"}
{"url": "https://www.dnevnik.bg/sviat/2018/02/11/3127793_oon_nastoia_situaciiata_v_siriia_da_se_otnese_do/", "text": "Ситуацията в Сирия трябва да бъде отнесена до Международния наказателен съд, смята Върховният комисар на ООН за човешките права Зеид Раад ал Хусейн. Той призова за спешни международни действия след седмица на насилие в Сирия, определена като една от най-кървавите в продължаващия вече седем години въоръжен конфликт в страната, предаде ДПА.Изминалата седмиц, цитирана от БНР. Това е един от най-кървавите периоди в продължаващия вече седем години въоръжен конфликт, каза Ал Хусейн. Часове преди това изявление, израелски удари унищожиха 12 сирийски обекта в отговор на свален от сирийска ракета израелски изтребител. Преди това над Израел беше прихванат и свален ирански безпилотен самолет. Последваха две вълни на бомбардировки срещу военни цели в Сирия. Нетаняху заяви, че отговорност за съботните събития носи Иран. Техеран отхвърли обвиненията и заяви, че дори не разполага с дронове на сирийска територия. Ливан протестира, че Израел е използвал въздушното му пространство за ударите в Сирия, а Москва призова всички страни в конфликта към сдържаност. Съединените щати от своя страна подкрепиха Израел за ударите по позициите, които Вашингтон определи като ирански, на територията на Сирия и обвиниха Техеран за ескалацията на насилието, предава \"Франс прес\", цитирани от БНР. \"Амбицията на Иран да проектира властта и господството си поставя в риск всички хора от региона - от Йемен до Ливан,\" заяви говорителят на Държавния департамент Хедър Науер. Тя допълни, че Съединените щати продължават да отблъскват всички ирански злоумишлени действия в региона и призовават за прекратяване на иранското поведение, което заплашва мира и стабилността.  По данни на ООН за периода 4-9 февруари в Сирия са били убити 277 цивилни. От тях 230 са убити при въздушни нападения от правителствените сили и техните съюзници. Ал Хусейн отбеляза, че службата му е получила доклади, които навеждат на мисълта, че токсични вещества може да са били изпуснати в резултат на въздушни удари на 4 февруари в жилищен район в град Саракеб в Идлиб.", "date": "2018.02.11", "title": "ООН настоя ситуацията в Сирия да се отнесе до Международния наказателен съд"}
{"url": "https://www.dnevnik.bg/photos/snimka_na_denia/2018/02/11/3127878_snimka_na_denia_vurtelejka_ot_emocii_-_ot_padane_do/", "text": "С това меле започна   (15 км класически + 15 км свободен стил) от програмата на ски бягането при мъжете в  . Норвежецът Симен Крюгер (№7) се озова на земята заедно с руснаците Денис Спицов и Андрей Ларков, а за капак счупи и щека. Той изостана с повече от 40 секунди от основните си конкуренти. Малко повече от час по-късно Крюгер вдигна триумфално ръце, пресичайки пръв финалната линия на трасето в Алпенсия.", "date": "2018.02.11", "title": "Снимка на деня: Въртележка от емоции - от падане до олимпийското злато"}
{"url": "https://www.dnevnik.bg/sport/2018/02/11/3127884_manchestur_junaited_ostana_na_16_tochki_zad_siti_sled/", "text": "Единадесет кръга преди края на сезона във Висшата лига битката за титлата изглежда окончателно предрешена. Ден след гръмката победа на  \"Манчестър сити\" с 5:1 над \"Лестър\" , най-близкият преследвач на \"гражданите\" \"Манчестър юнайтед\" загуби. \"Червените дяволи\" се сринаха при гостуването на \"Нюкасъл\" и загубиха с 0:1. Мат Ричи вкара единствения гол за \"свраките\", които играха вдъхновено и показаха огромно желание за победа. Те започнаха деня в зоната на изпадащите, но успехът ги изкачи с пет места до 13-о място, на две точки над чертата. Също така тимът на Рафаел Бенитес прекъсна серия от четири мача без победа. За \"Юнайтед\" поражението е второ в  последните три срещи . Тимът на Жозе Моуриньо за пореден път пропусна да спечели двубой, в който първи получава гол. \"Червените дяволи\" го сториха единствено срещу \"Нюкасъл\" на \"Олд Трафорд\" за 4:1 през ноември, но в останалите осем двубоя не стигнаха до обрат. \"Сейнт Джеймсис парк\" пък за пореден път се оказа непревземаема крепост за Моуриньо. В седем гостувания със своите отбори Специалния няма нито една победа в Североизточна Англия (три равенства и четири поражения). Португалският мениджър загуби за шести път от колегата си Бенитес. Единствено Хосеп Гуардиола го е побеждавал повече пъти - девет. Изненадващо Бенитес пусна дебютант на вратата на \"свраките\", като 29-годишният словак Мартин Дубравка замени титуляра Карл Дарлоу. Очаквано \"Нюкасъл\" заложи на защитна игра и се прибра дълбоко в собствената си половина. Както и срещу другите тимове от челото на класирането, \"джордитата\" опитваха да рушат играта и предоставиха притежанието на топката на съперника си. \"Юнайтед\" обаче също не впечатли с представянето си преди почивката. Често \"червените дяволи\" използваха дълги подавания към Алексис Санчес или Лукаку, които не носеха успех. Пол Погба почувства болки рано в двубоя, но остана на терена, въпреки че движението му не беше пълноценно. Футболистите на Бенитес имаха числено предимство около топката и по този начин не оставяха \"Юнайтед\" да организира опасни атаки близо до вратата на Дубравка. Единственият точен удар за \"червените дяволи\" през първата част беше, когато Антони Марсиал излезе сам срещу вратаря. Французинът обаче се подхлъзна и не отправи добър изстрел и той беше спасен лесно от Дубравка. Най-спорният момент преди почивката беше, когато Крис Смолинг повали Дуайт Гейл в наказателното поле, но съдията Крейг Поусън прецени, че дузпа няма, въпреки протестите на домакините. След почивката \"червените дяволи\" повишиха темпото и бързо стигнаха до няколко опасности. При първата от тях Дубравка се намеси, а след това гол на Лукаку беше отменен заради нарушение в атака. Малко по-късно Санчес изскочи сам срещу вратаря и дори го преодоля, но срещу чилиеца беше вдигнат флаг за засада. Въпреки, че продължи да играе с топката Санчес пак не се разписа, тъй като защитник изби от голлинията. Точно когато изглеждаше, че гостите доминират на терена \"свраките\" нанесоха своя удар след статични положение. Джонджо Шелви центрира, Гейл гардира топката за Мат Ричи и той от шест-седем метра нямаше как да сгреши, останал фронтално срещу Давид Де Хеа. \"Нюкасъл\" изпълни прекрасно свободния удар и на висока скорост, а футболистите в червено изгледаха безучастно как получават гол. Публиката на \"Сейнт Джеймсис парк\" видя първа победа на своите любимци във Висшата лига от 21 октомври. За последно тимът беше победил на собствен терен \"Кристъл палас\" с 1:0. Това е и едва четвърта домакинска победа за кампанията. \"Свраките\" прекъснаха серия от осем мача без успех на своя стадион, най-лошата в историята им.", "date": "2018.02.11", "title": "\"Манчестър юнайтед\" остана на 16 точки зад \"Сити\" след загуба от \"Нюкасъл\""}
{"url": "https://www.dnevnik.bg/sviat/2018/02/11/3127890_v_dubai_be_otkrit_nai-visokiiat_hotel_v_sveta/", "text": "В арабското емирство Дубай днес беше открит най-високият хотел в света, издигащ се на 356 метра. Хотел \"Гевора\" (Gevora Hotel) на просторното авеню \"Шейх Зайед\" счупи само с един метър рекорда на съседния 355-метров хотел от веригата \"Мариот\" (Marriott), съобщава БТА. \"Гевора\" е разположен в 75-етажен небостъргач. Той разполага с четири ресторанта, басейн, луксозни спа помещения и спортен салон. Първите му клиенти се очаква да пристигнат още утре. В Дубай се намира най-високият небостъргач в света - \"Бурдж Халифа\" (Burj Khalifa), който е с дължина от 828 метра. Емирството се впусна и в изграждането на още по-висока сграда, чиито размери засега се пазят в тайна. Дубай е една от основните туристически дестинации в Залива. През 2017 година той посрещна 15.8 милиона туристи.", "date": "2018.02.11", "title": "В Дубай бе открит най-високият хотел в света"}
{"url": "https://www.dnevnik.bg/bulgaria/2018/02/11/3127888_radan_kunev_ne_me_plashi_djendurut/", "text": "\"Не ме плаши джендърът. Не ме плаши и прочутият израз за нестереотипните роли на пола, който всички разбират като гей бракове или не знам какво, а той значи това, че един мъж може да готви без да е гей. Или че една жена може да бъде министър или председател на парламента.\" Така коментира заместник-председателят на ДСБ Радан Кънев дебатa по Истанбулската конвенция в предаването \"120 минути\" в Би Ти Ви. Според Кънев темата за Истанбулската конвенция е фалшива и е само за създаване на шум. Кънев подчерта, че всъщност проблемът с домашното насилие в България е много сериозен, но той не опира до конвенция, а до отношението на полицията и прокуратурата. \"Като адвокат съм имал много такива случаи. Основният проблем е абсолютно безразличие на полицията. Най-честият отговор, който чуват жени, които се оплакват, е \"Не ни занимавайте с битови неща\". Това се отразява сериозно на децата, които са свидетели на това домашно насилие вкъщи\", отбеляза още Кънев. \"Смелостта направи Плевнелиев неизбираем\" Ако нещо е направило Росен Плевнелиев неизбираем за втори мандат като президент, е било смелостта му и обичайната страхливост на характера на премиера Бойко Борисов, допълни Кънев в отговор на обвиненията на Плевнелиев от тази седмица, че именно Радан Кънев е провалил кандидатурата му за втори мандат.  Аз уважавам това, което Росен Плевнелиев направи в президентския си мандат и особено смелостта да говори неща, които са непопулярни,\" подчерта Кънев и добави ,че шансът Борисов да подкрепи, човек, който заема толкова категорично позиции по руските теми, хибридна заплаха и т.н е минимален, защото премиерът е много страхлив човек и \"който е вътре в политиката го знае.\" \"Аз подхождам към Плевнелиев с уважение. В случая каза няколко груби неистини, и предпочитам да не коментирам, защото ще излезе, че съм враждебно настроен към него, а аз не съм\", коментира още политикът. Лидерството е да водиш хора, които не те харесват Запитан за провала на дясното пространство Радан Кънев обясни, че след последния провал на изборите е отделил много време да намери някакъв нешаблонен отговор. \"Този процес на роене на партиите създава едни малки и отделни, но верни на лидера си партии, които си измислят дори идеологически различния помежду си. А лидерството в политиката е да водиш хора, които не те харесват. Това нещо в дясно го няма, всеки гледа да не харесва някого, а някой да го харесва него.\" Запитан дали е разочарован от опита си в политиката, Радан Кънев отговори така: \"Човек трябва първо да е бил очарован, за да се разочарова, а аз знаех много добре къде влизам. Не е тайна, че вярвам в политиката като изкуство на компромис и някакъв разумен разговор. Не вярвам в революциите, дори в ситуации като нашата, която е толкова закостеняла и вътрешно корумпирана, че изглежда невъзможно да се промени по еволюционен път.\" На 1 април излиза  първата книга на Радан Кънев  \"1 април 2034\". Той разказа, че е започнал да я пише 2003 г., преди 15 години и е нещо като насмешливо антиутопичен жанр, не е мрачна и трагична.", "date": "2018.02.11", "title": "Радан Кънев: Не ме плаши джендърът"}
{"url": "https://www.dnevnik.bg/sport/2018/02/11/3127892_barselona_zapisa_vtoro_poredno_ravenstvo_i_vurna/", "text": "Само за два кръга \"Барселона\" пропиля четири точки от преднината си в Ла Лига и вече е само на седем пред \"Атлетико\" (Мадрид). В мач от 23-ия кръг на първенството каталунците завършиха наравно 0:0 на \"Камп ноу\" с \"Хетафе\". Футболистите на Ернесто Валверде подцениха съперника си и въпреки, че излязоха в много офанзивен състав, направиха един от най-безличните си мачове през сезона. След  равенството 1:1 с \"Еспаньол\"  преди седмица, когато то изглеждаше като успех, сега каталунците могат да съжаляват, заради непретенциозния опонент. Двубоят беше по-специален за Лионел Меси, който изигра своя мач №300 на \"Камп ноу\". В досегашните 299 срещи аржентинецът имаше 309 отбелязани попадения, но не успя да се разпише отново. Заради различни проблеми Валверде излезе с експериментална защита, в центъра на която си партнираха новото попълнение Йери Мина и крайният бранител Люка Дин. Юмтити пропусна мача заради наказание, а Пике остана на пейката заради леки болежки. През първата част каталунците играха отпуснато и без никаква скорост в предни позиции. Въпреки че се разчиташе на Суарес, Меси, Пако Алкасер и  Филипе Коутиньо , \"Барселона\" не успя да създаде нито едно голово положение. За първи път от 21 април 2012 г., каталунците не отправиха точен удар през първата част на свой домакински мач. Това се беше случило последно срещу \"Реал\" (Мадрид). След 15-минутната пауза играта на лидерите се оживи, но те не стигаха с лекота до вратата на Висенте Гуаита. \"Хетафе\" действаше много организирано и компактно, като се бореше по целия терен. Луис Суарес беше хванат четири пъти в засада, а въпреки че отправиха шест точни удара каталунците не успяха да реализират гол. През втората част притежанието на топката беше 81% в полза на домакините и се играеше буквално на една врата. В самия край на двубоя Мина имаше отличен шанс да се разпише, но Гуаита спаси. За \"Хетафе\" равенството е четвърто в клубната история на \"Камп ноу\". Преди този двубой скромният тим имаше 0:0 през сезон 2007-08, 1:1 през 2008-09 и 2:2 през 2013-14.", "date": "2018.02.11", "title": "\"Барселона\" записа второ поредно равенство и върна интригата в Ла Лига"}
{"url": "https://www.dnevnik.bg/sport/2018/02/11/3127899_mirza_bashich_specheli_tenis_turnira_v_sofiia/", "text": "Босненският тенисист Мирза Башич е шампионът от турнира в София за 2018 г. Ден, след като  поднесе най-голямата изненада и отстрани фаворита Стан Вавринка  на полуфинал, Башич, който е 129-и в света, спечели трофея след победа в три сета над  Мариус Копил  – 7:6 (6), 6:7 (4), 6:4. Титлата е първа за босненеца в кариерата му, като той за първи път игра финал. 26-годишният тенисист, който мина през квалификациите, се справи последователно с германците Флориан Майер, Филип Колшрайбер, Максимилиан Мартерер, а след това и с Вавринка. Дотук в кариерата си Башич имаше само един полуфинал от категориите АТП 250, през миналата година в Москва, който беше загубен от сънародника му Дамир Джумхур. Башич е третият различен шампион в София в третото издание на турнира. През 2016 г. триумфира Робето Баутиста Агут, а през миналата година  Григор Димитров  зарадва публиката в България с добра игра и успех. Финалният двубой беше много качествен и продължи 2.21 часа. Шампионът записа 12 аса и само две двойни грешки, докато по-високо класираният му съперник записа 19 аса, но осем двойни грешки. \"Благодарности на организаторите, които се грижиха отлично за нас през тази седмица. Турнирът тук е много добър и се радвам, че в София спечелих първата си титла в моя първи финал. Мисля, че имах малко повече късмет от Мариус\", каза Башич. Босненецът обясни, че е сбъднал мечтата си с влизането в Топ 100 на световната ранглиста. След триумфа си в София той се изкачва до №79 в света. Достойният финалист Копил поздрави шампиона за представянето му и си пожела през 2019 г. да се върне за турнира в София. По-рано през деня в турнира на двойки, титлата грабнаха Робин Хаасе и Матве Миделкооп. Те надделяха над хърватско-австрийският дует Никола Мектич и Александър Пея – 5:7, 6:4, 10:4. За холандците това е втора титла на двойки през годината. Те започнаха сезона с триумф и в Пюне, Индия. За Миделкооп пък това е втора титла в София, през 2016 г., в дебютното издание на надпреварата, той грабна трофея в тандем с Уесли Коолхоф.", "date": "2018.02.11", "title": "Мирза Башич спечели тенис турнира в София"}
{"url": "https://www.dnevnik.bg/bulgaria/2018/02/11/3127900_protestirashti_poiskaha_ostavkata_na_koshlukov_i/", "text": "Около 30 души се събраха на протест пред сградата на БНТ с искане за оставка на Емил Кошлуков. Причина за недоволството им е  показаният среден пръст от програмния директор на БНТ 1  докато водеше предаването си \"Още от деня\" в петък. Кошлуков демонстрира неприличния жест на два пъти по време на предаването с въпроса \"Този знак ще се прави ли така отпред\", зададен към единия от гостите в студиото - Борислав Сандов от \"Зелените\". Той имаше предвид поредния протест за спасяване на Пирин от четвъртък вечер, който стигна и до БНТ, където беше поискана и неговата оставка. Кошлуков потърси сметка на Сандов за поведението на протестиращите. Съпредседателят на \"Зелените\" обясни, че не носи отговорност за действията на неидентифицирани участници и допусна, че става дума за провокация. Директорът на новините в обществената медия Уляна Пръмова заяви от своя страна, че според нея  Кошлуков е бил под афект , когато е показал неприличния жест. Тя допълни, че не е в нейните правомощия да го глоби. Протестиращите скандираха оставка, като за целта използваха мегафони. Десетки полицаи се грижиха за спазването на обществения ред. Организаторите на недоволството уточниха, че ще се събират на протест всеки ден пред сградата на БНТ. Началният му час ще съвпада с началото на предаването на Кошлуков, като през цялото време ще се цели издаването на колкото може по-силен шум.", "date": "2018.02.11", "title": "Протестиращи поискаха оставката на Кошлуков и обещаха всеки ден да се събират пред сградата на БНТ"}
{"url": "https://www.dnevnik.bg/sport/2018/02/11/3127905_s_golove_na_firmino_i_salah_livurpul_se_dobliji_na_dve/", "text": "Ливърпул\" премина с отличен изпитанието при гостуването на \"Саутхемптън\" и спечели с 2:0 на южния бряг. Червените не срещнаха никакви проблеми срещу закъсалия тим на \"светците\" и го оставиха в зоната на изпадащите. Роберто Фирмино и Мохамед Салах вкараха головете за тима на Юрген Клоп още преди почивката, а победата можеше да бъде и много по-изразителна. Успехът на \"Сейнт Мери\" върна червените на трето място в класирането, но отборът вече е само на две точки зад  \"Манчестър юнайтед\" . Мениджърът на червените Юрген Клоп също имаше повод да празнува, след като той постигна 50-а победа във Висшата лига, откакто е начело на отбора. Срещата започна отлично за гостите и още в шестата минута Фирмино се разписа. Бразилецът вкара след подаване на Салах и фронтално срещу вратаря Алекс Маккарти нямаше никакви проблеми да се разпише, за да закръгли сметката си на 20 гола във всички турнири. \"Светците\" опитаха да отговорят и на няколко пъти поставиха под напрежение защитата на гостите. Най-доброто положение за Саутхемптън\" се откри пред Пиер-Емил Хойберг, който от пет-шест метра стреля право в тялото на вратаря Кариус. Тъкмо когато всичко отиваше към крехък аванс за червените на почивката Салах удвои преднината на своите с дежурния си гол. Египтянинът отбеляза много красиво попадение, което дойде след пас с пета от Фирмино. Салах вече има 22 гола през кампанията и е само с един по-малко от  Хари Кейн . С 21 пък е  Серхио Агуеро . Второто полувреме мина изцяло под диктовката на футболистите на Юрген Клоп. Те отправиха 11 удара и като по чудо не победиха с още по-изразителен резултат. Учудващо вместо да осъществи натиск \"Саутхемптън\" игра хаотично и без идея. През вторите 45 минути \"светците\" стигнаха само до един изстрел, но той беше покрай вратата. След последния съдийски сигнал очаквано футболистите на Маурисио Пелегрино бяха изпратени с освирквания. Тимът се намира на 18-о място със само 26 точки от 27 срещи.", "date": "2018.02.11", "title": "С голове на Фирмино и Салах \"Ливърпул\" се доближи на две точки от \"Юнайтед\""}
{"url": "https://www.dnevnik.bg/sviat/2018/02/11/3127906_roburt_de_niro_opredeli_upravlenieto_na_trump_kato/", "text": "Американският актьор Робърт де Ниро разкритикува позицията на Доналд Тръмп и неговата администрация по въпроса за климатичните промени. Де Ниро отправи критиките пред препълнена зала в Дубай, където участва в годишна среща на върха, посветена на управлението, съобщава БТА. Пред препълнена зала актьорът каза, че идва от една назадничава страна, която страда от временно умопомрачение. Той разказа, че в страната, която описва, миналата седмица ръководителят на Управлението за защита на околната среда, е казал, че глобалното затопляне може би е нещо добро за човечеството. \"Говоря за моята собствена страна, за САЩ. На нас не ни харесва да казваме, че сме назадничава страна, така че нека просто кажем, че страдаме от временно умопомрачение\", заяви Де Ниро. Той предизвика смях и овации, когато добави, че САЩ накрая ще се излекуват, като гласуват за изхвърлянето от власт на своя опасен лидер.", "date": "2018.02.11", "title": "Робърт де Ниро определи управлението на Тръмп като временно умопомрачение"}
{"url": "https://www.dnevnik.bg/razvlechenie/2018/02/11/3127817_nai-komentiranoto_v_dnevnik_djendur_ideologiiata_i/", "text": "1.  Когато думите умрат  - 477 коментара 2.  Предозиране: Деца гвардейци ще пазят България от \"джендър\" идеологията  - 395 коментара 3.  Израел бомбардира в Сирия, израелски F-16 се разби  - 309 коментара 4.  Хронология: SpaceX успешно изстреля най-мощната ракета в света  - 284 коментара 5.  Плевнелиев се обяви против референдум за Истанбулската конвенция  - 270 коментара 6.  Партията на вицепремиера Валери Симеонов засипа с обиди евродепутата Ска Келер  - 251 коментара 7.  САЩ бомбардираха сили на Асад в Източна Сирия, Дамаск ги обвини във \"военни престъпления\"  - 243 коментара 8.  Цитат на деня: Руският народ е по-талантлив, да ме прощават американците  - 239 коментара 9.  Кошлуков показа среден пръст в предаването си в БНТ   - 234 коментара 10.  \"Язаки\" вдига заплатите и дава бонус на работниците, които не отсъстват  - 227 коментара", "date": "2018.02.11", "title": "Най-коментираното в \"Дневник\": \"Джендър\" идеологията и израелските бомбардировки в Сирия"}
{"url": "https://www.dnevnik.bg/bulgaria/2018/02/11/3127907_poziciiata_na_bnt_emil_koshlukov_shte_bude_nakazan_i/", "text": "Емил Кошлуков ще бъде наказан и ще се извини публично заради  неприличните жестове в ефира на БНТ 1 . Това се посочва в официална позиция на БНТ, публикувана в неделя вечер и написана от генералния й директор Константин Каменаров по повод протестите с искане за оствката на програмния директор на БНТ 1 след провокативното му поведение в ефир. По-рано вечерта  около 30 души се събраха на протест пред сградата на обществената медия  с искане за оставка на Емил Кошлуков. Причина за недоволството им е    поведението му в предаването \"Още от деня\" в петък, на което той е водещ. Кошлуков демонстрира неприличния жест на два пъти по време на предаването с въпроса \"Този знак ще се прави ли така отпред\", зададен към единия от гостите в студиото - Борислав Сандов от \"Зелените\". Той имаше предвид поредния протест за спасяване на Пирин от четвъртък вечер, който стигна и до БНТ, където беше поискана и неговата оставка. Кошлуков потърси сметка на Сандов за поведението на протестиращите. Съпредседателят на \"Зелените\" обясни, че не носи отговорност за действията на неидентифицирани участници и допусна, че става дума за провокация. Директорът на новините в обществената медия Уляна Пръмова заяви от своя страна, че според нея  Кошлуков е бил под афект , когато е показал неприличния жест. Тя допълни, че не е в нейните правомощия да го глоби. \"Категоричен съм, че обществената телевизия обективно и професионално отразява всички гледни точки в обществото. Ние имаме конкретни и ясно дефинирани отговорности към нашите зрители и никога не сме се опитвали да скрием или да манипулираме истината. Няма причина екопротести да се провеждат пред БНТ и да бъдат обиждани журналисти, докато отразяват събитието - най-малкото, защото организаторите и лицата на тези протести са редовни гости в предаванията на националната телевизия.", "date": "2018.02.11", "title": "Позицията на БНТ: Емил Кошлуков ще бъде наказан и ще се извини публично"}
{"url": "https://www.dnevnik.bg/photos/2018/02/11/3127572_fotogaleriia_svetovnite_snimki_na_denia_-_10-11/", "text": "Ято скорци кръжат над сградата на Белия дом във Вашингтон, САЩ.", "date": "2018.02.11", "title": "Фотогалерия: Световните снимки на деня - 10-11 февруари 2018 г."}
