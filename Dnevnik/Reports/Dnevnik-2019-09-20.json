{"url": "https://www.dnevnik.bg/bulgaria/2019/09/20/3966469_grajdaninut_danail_kirilov_reshenieto_za_polfriiman_e/", "text": "Заместник-началникът на Централния софийски затвор Десислав Трайков е написал \"7 листа отрицателни становища за Полфрийман\", в които поддържа позицията, че австралиецът не трябва да бъде освобождаван предсрочно. Министърът на правостдието Данаил Кирилов пък изказа мнението си по казуса, но не като министър и юрист, а като гражданин – че решението на съда е необосновано. Днес следобед Джок Полфрийман бе изведен от Централния софийски затвор и откаран в Центъра за временно настаняване на чужденци в \"Бусманци\", тъй като няма валидни документи. Той бе пуснат на свобода, след като вчера тричленен състав на Софийския апелативен съд (САС) се произнесе окончателно по казуса –  Полфрийман трябва да бъде предсрочно освободен , излежал е 11 г. и 8 месеца от 20-годишната си присъда и не е опасен за обществото. На излизане от затвора днес едиственото, което австралиецът каза на висок глас, бе: \"Благодаря на зам.-шефа на затвора\". Според зам.-шефът Десислав Трайков обаче думите са били иронични, тъй като той многократо е давал отрицателно становище за предсрочното освобождаване. Казусът предизвика остра реакция, въпроси и коментари както от юристи, така и от политици. На брифинг във ведомството министърът на правосъдието Данаил Кирилов заяви, че в такива случаи съдът трябва да представи задълбочено своите мотиви. Тримата съдии вече публикуваха както протокол от решението, така и допълнително съобщение, в което обясняват  защо са взели това решение . \"Смятам, че решаващият съд ще обясни вътрешното си убеждение за редуцирането на присъдата\", каза Кирилов, цитиран от \"Нова телевизия\". \"Като гражданин мога да кажа, че решението в настоящия момент по отношение на Полфрийман е необосновано\", заяви правосъдният министър и добави, че предсрочното освобождаване на австралиеца е условно, което означава, че при нарушение на закона, той ще доизлежи присъдата си. Кирилов посочи, че позицията на администрацията на затвора е била отрицателна и на двете инстанции в съда. \"Нашето твърдение е, че в законово съобразения срок е имал дисциплинарно нарушение, което е пречка да се упражняват привилегии като намаляване на присъдата\", каза той. Проданов уточни, че Полфрийман е имал три дисциплинарни наказания за лошо поведение в затвора. \"Моето впечатление е, че може би има някакви позитивни прояви в личността на този човек, но той не се е поправил\", допусна от своя страна заместник-министърът на правостдието проф. Николай Проданов. През юли 2011 г. Върховният касационен съд (ВКС) окончателно  осъди Полфрийман на 20 години затвор , но той е в ареста от декември 2007 г., когато след спор и сбиване уби студента Андрей Монов и рани Антоан Захариев в центъра на София. Пред съда вчера Полфрийман е заявил , че има осигурена работа както в Австралия, така и в България. Без значение дали ще остане в страната той твърди, че иска да продължи дейността си като част от Българското затворническо дружество и да инициира реформи в институциите и най-вече в системата на затворите, като посочва, че това се е превърнало в негова \"страст\". Преди месец, когато Полфрийман отново поиска да излезе предсрочно от затвора, адвокатът му Калин Ангелов обясни, че той е подавал много жалби, но не е използвал физическо насилие, а е  търсил правата си по законов начин , но бил наказван. В затвора той стана председател на затворническо сдружение, което се бори за правата на лишените от свобода. Заради тази му инициатива неговата сънародничка Каролайн Стейпълс го  номинира за \"Човек на годината\"  в класацията на Българския хелзинкски комитет (БХК), което предизвика обществен скандал и правозащитната организация  оттегли номинацията му . Преди години австралийските власти поискаха Полфрийман да бъде трансфериран в родината си, където да изтърпи остатъка от присъдата си, но главният прокурор Сотир Цацаров отказа, като се мотивира, че тогава осъденият е извършвал множество груби нарушения на правилата и многократно е бил наказван в затвора.", "date": "2019.09.20", "title": "Гражданинът Данаил Кирилов: Решението за Полфрийман е необосновано"}
{"url": "https://www.dnevnik.bg/zelen/2019/09/20/3966452_nashata_planeta_s_deivid_atunburou_poluchi_dve_nagradi/", "text": "В рамките на двудневна церемония, 71-то издание на наградите \"Еми\" отличиха творчески и технически постижения на телевизионния екран през изминалия сезон 2018-2019. Документалната поредица  \"Нашата планета\"  е получила две награди – за най-добър документален филм и за най-добър разказвач в лицето на емблематичния британски водещ сър Дейвид Атънбъроу. От Световния фонд за дива природа (WWF-България) съобщиха, че телевизионният сериал, продуциран от WWF и Силвърбек филмс (Silverback films) освен двете награди е получил и общо десет номинации в различни категории на наградите. Осемте епизода на \"Нашата планета\" са достъпни в стрийминг платформата \" Нетфликс \". Публикувани са и кадри от \"зад кулисите\", които показват отблизо работата на екипа от над 600 души, посветили близо едно десетилетие на реализирането на този проект. Епизодите включват свидетелства за опустошителното избелване на корали в  Големия бариерен риф  край Австралия, тайнственото поведение на  нарвалите в Канада , засушаването в  Националния парк \"Руаха\" в Танзания , редки кадри на  димен леопард в джунглите на Борнео  и техники за заснемане на  най-малките обитатели на нашата планета . Водещият сър Дейвид Атънбъроу, спечелил едната от престижните награди като разказвач, е бивш главен директор на БиБиСи 2 и програмен директор на телевизия \"БиБиСи\" през 60-те и 70-те години на ХХ век. Той е известен британски естественик и популяризатор на природата със своите научнопопулярни филми през 80-те и 90-те години. Само до януари 2013 г. той е получил 32 почетни степени от британските университети, повече от всеки друг човек. Около 20 биологични вида и родове, както живи, така и изчезнали, са обявени в чест на Атънбъроу (виж част от тях на английски език  тук ). Като водещ на сериала \"Нашата планета\" той успя да привлече много зрители. Посланието Идеята на партньорите WWF, Silverback films и \"Нетфликс\" е филмът да вдъхнови хората по света да разберат нашата планета и предизвикателствата, пред които е изправена. \"Ако можем наистина да разберем защо природата има значение за всички нас и какво можем да направим, за да я спасим, тогава можем да създадем бъдеще, където природата и хората процъфтяват,\" гласи мисията на сериала (повече на английски език  тук ). , споделя режисьорът Кийт Сколи. WWF-България добавя в съобщението си, че сериалът тръгва в критичен момент, в който природата е застрашена както никога досега. Последните данни от доклада на WWF  \"Жива планета\"  от 2018 г. показват, че популациите на гръбначни животни в световен мащаб са намалели средно с 60 % за 40 години. Заснет в 50 държави от всички континенти в продължение на над 3500 снимачни дни, сериалът \"Нашата планета\" представя оцелелите чудеса на дивата природа с неоповестени досега кадри и показва какви стъпки трябва да предприемем, за да я опазим. Документалните епизоди са придружени от онлайн ресурси и  образователни програми  за всички възрасти и цял свят.", "date": "2019.09.20", "title": "\"Нашата планета\" с Дейвид Атънбъроу получи две награди \"Eми\""}
{"url": "https://www.dnevnik.bg/sport/2019/09/20/3966476_bez_da_blesti_cska_zapisa_nai-ubeditelnata_si_pobeda_v/", "text": "ЦСКА записа най-убедителната си победа през сезона в българското първенство. Червените спестиха усилия, но се наложиха с 3:0 при домакинството си на \"Царско село\". Головете за успеха отбелязаха Али Соу, Тиаго и Жеферсон. ЦСКА не допусна гол във втори пореден мач, докато \"Царско село\" отново получи три попадения във вратата си, както в предишния кръг. След успеха си червените излязоха временно на трето място с 19 точки след 10 мача. \"Царско село\" е в дъното с 8 точки, като зад отбора е единствено последният \"Витоша\" (Бистрица). Първото полувреме премина с малко положения пред двете врати, като най-интересното дойде в края му. В 38-ата минута Соу стреля с глава след центриране отляво, но вратарят спаси. В следващата ситуация добра комбинация завърши с удар на нападателя в аут. Най-доброто положение се откри пред Евандро. Бразилецът размени двойно подаване със Соу и стреля отблизо право в ръцете на Иван Чворович. Втората част започна силно за ЦСКА. Червените взеха преднина след бърза контраатака, завършена от Соу. Евандро беше изведен напред, задържа и центрира към нападателя, който вкара с удар с глава, въпреки че Чворович докосна топката при плонжа си.      \"Царско село\" можеше да се върне в мача след груба грешка в защитата на ЦСКА. Вратарят Густаво Бусато задържа дълго топката, беше притиснат и подаде на съперников играч, който не се възползва от възможността и ударът му беше избит. Интригата приключи в 75-ата минута, когато Тиаго напредна отдясно и шутира силно в близкия ъгъл. Третият гол падна пет минути по-късно, когато Жеферсон беше оставен сам в наказателното поле и се разписа след центриране на Греъм Кери.", "date": "2019.09.20", "title": "Без да блести ЦСКА записа най-убедителната си победа в първенството"}
{"url": "https://www.dnevnik.bg/bulgaria/2019/09/20/3966477_informacionno_obslujvane_niama_kapacitet_da_osiguri/", "text": "Информационно обслужване\" няма пълен капацитет да осигури киберсигурността на всички възлови обекти в България. Това заяви пред БНТ директорът на дружеството Михаил Константинов. Той уточни, че \"Информационно обслужване\" все пак ще може да координира дейността между институциите. Повод за коментара му стана предложението на финансовия министър Владислав Горанов, според когото \"Информационно обслужване\" може да поддържа критичните инфраструктури и големите системи и да се превърне в интегратор на големите държавни системи. В звеното пък щели да се наемат скъпо платени хора, които да отговарят на стандартите на съвременните предизвикателства на киберсигурността и електронното управление. \"Ние сме фирма с преобладаващо държавно участие и в крайна сметка каквото каже собственикът, това ще стане. Ние ще разширим собствения състав, ще формулираме работата, която ни очаква. Тя трябва да започне с много подробни одити на всички важни информационни системи в държавата. В момента част от тези одити вече текат. Трябва да се видят слабите места\", обясни Константинов.", "date": "2019.09.20", "title": "\"Информационно обслужване\" няма капацитет да осигури киберсигурността"}
{"url": "https://www.dnevnik.bg/sviat/2019/09/20/3966482_za_trump_kitai_e_zaplaha_za_celiia_sviat/", "text": "Китай в известен смисъл е заплаха за целия свят поради стремителното развитие на въоръжените си сили. Това каза президентът на САЩ Доналд Тръмп пред журналисти на среща с австралийския премиер Скот Морисън в Белия дом, съобщава БТА. \"Откровено казано мисля, че китайците използват американски пари\", добави Тръмп, имайки предвид търговския дефицит на Вашингтон с Пекин. Според него този дефицит в двустранния търговски обмен достига 500 милиарда долара годишно. Президентът на САЩ коментира напрежението между Саудитска Арабия и Иран заради атаката с дронове по петролни рафинерии на арабите. По думите му най-лесното нещо за него ще е да нанесе военни удари по Иран, но предпочита да не го прави. Той допълни, че очаква санкциите срещу Иран да дадат резултат и че предпочита тази стратегия пред военните действия. Тръмп прикани европейските страни да си вземат обратно гражданите, които са се присъединили към групировката \"Ислямска държава\" и сега са държани в затворнически лагери в Североизточна Сирия от кюрдски сили. \"В някакъв момент ще ми се наложи да кажа: или си ги прибирате обратно, или ги пускаме при границата ви\", каза Тръмп и добави, че САЩ няма да плащат за държането в плен на хиляди бойци. \"Повечето от тях са дошли от Европа\", заяви той за екстремистките бойци.", "date": "2019.09.20", "title": "За Тръмп Китай е заплаха за целия свят"}
{"url": "https://www.dnevnik.bg/photos/2019/09/20/3966184_fotogaleriia_svetovnite_snimki_na_denia_-_20_septemvri/", "text": "По изгрев в Ричмънд Парк, западен Лондон, Великобритания.", "date": "2019.09.20", "title": "Фотогалерия: Световните снимки на деня - 20 септември 2019 г."}
{"url": "https://www.dnevnik.bg/bulgaria/2019/09/20/3965973_zapochva_podobriavane_na_vremeto_ot_dnes/", "text": "Спиране на преваляванията, повече слънчеви часове и леко повишаване на температурите очакват синоптиците днес. Минималните температури ще са от 8° до 13°, а максималните – между 17° и 22°. Облачно и дъждовно ще остане по морето, като до вечерта валежите ще спират и там. Максималните температури ще са между 20 и 23°, а на морската вода около 23°. Вълнението на морето ще е 2-3 бала. Над планините ще бъде облачно, а по високите части и мъгливо. Преди обед ще има превалявания от дъжд в Стара планина, като над 2000 м ще падне сняг. След обяд валежите ще спрат и облачността ще се разкъса. Максималната температура на височина 1200 метра ще е около 12°, на 2000 – около 4°. През трите почивни дни ще преобладава слънчево време, като само в събота преди обед над източната половина от страната ще има временни увеличения на облачността. Вятърът ще отслабне, постепенно ще се ориентира от изток, в неделя-понеделник - от юг-югоизток, в нощните часове ще стихва. Сутрешните температури ще се понижат и в повечето места ще са между 5° и 10°. В събота ще бъде все още по-хладно от обичайното, от неделя дневните температури ще се повишават. В понеделник в низините отново ще достигат и надхвърлят 25°, въпреки че официално това е денят, в който влизаме в астрономическата есен.", "date": "2019.09.20", "title": "Започва подобряване на времето от днес"}
{"url": "https://www.dnevnik.bg/analizi/2019/09/20/3966015_kljuchut_za_rezultati_v_obrazovanieto_e_da_se/", "text": "                         България е една от страните в ЕС, в които може да се очаква най-голям икономически ефект от подобряването на ефикасността на публичните разходи за образование. Това показват изчисленията, представени в технически доклад за политиките за инвестиране в умения на Европейската комисия, изготвен през юни 2019 г. Малко предистория. През 2002 г. Бенедикт Клементс направи първия по-систематичен опит за оценка на това доколко са ефикасни публичните разходи за образование в ЕС, или - с други думи, Приложеният аналитичен модел показа, че като цяло образователните системи в ЕС се характеризират със значителна неефикасност – те могат да постигнат същите образователни резултати (измерени чрез коефициента на завършване и резултатите от международните тестове по математика и природни науки) с около 25% по-малко ресурси. Това предполага, че за подобряването на образователните постижения по-голяма добавена стойност биха имали усилията за подобряването на ефективността, отколкото допълнителното насочване на ресурси. През 2018 г. Европейската комисия инициира изследване на ефикасността на публичните разходи за образование в ЕС, като част от оценката е свързана с: (измерено през резултатите по природни науки на ПИЗА 2015 и публичните разходи за задължителното училищно образование) (измерено чрез дела на младежите (24-29 год.), които нито учат, нито работят, и общите публични разходи за образование). Първите 2 графики по-долу показват резултатите – колкото по-далеч е от граничната линия показателят за дадена страна, толкова по-голяма е неефикасността (или, с други думи – показват колко повече когнитивни умения и включване биха могли да се постигнат със същия размер финансиране, ако се избегне всякакво пропиляване на ресурс). Видно е, че при България се установява сериозна необходимост за подобряване на ефикасността.           В същото време в последните десетина години се появиха множество изследвания, които се занимават с ролята на образованието за икономическия растеж. Според едни от най-значимите емпирични модели на човек от населението. На тях се базира и предполагаемата икономическа полза от подобряване на ефикасността, показана на третата графика. На нея се вижда какво повишаване на резултатите по природни науки (сините маркери) би могло да се очаква, ако няма пропиляване на ресурси в образователната система, което от своя страна би довело до определено увеличаване на ръста на БВП на човек от населението (тъмносивата част от стълбчетата).      В различните страни от ЕС може да се очаква икономическа полза (измерена чрез ръста на БВП на човек от населението) между 0.7% и 2.6%. Оценката е, че ограничаването на неефикасността в българската образователна система ще доведе до един от най-значимите резултати както от гледна точка на подобряване на когнитивните умения, така и от гледна точка на икономическия растеж.", "date": "2019.09.20", "title": "Ключът за резултати в образованието е да се ограничи пилеенето на ресурси"}
{"url": "https://www.dnevnik.bg/sport/2019/09/20/3966060_zashto_dimitur_berbatov_otkaza_da_zavurshi_karierata/", "text": "Точно девет години след знаменития си хеттрик с екипа на \"Манчестър юнайтед\" срещу \"Ливърпул\"  Димитър Бербатов обяви края на състезателната си кариера . Направи го след дълго време извън терените, докато големите му почитатели все още таяха надежда, че отново могат да го видят в игра. Рекордьорът по голове за националния отбор на практика приключи пътя си като футболист в индийския \"Керала бластърс\". Той не пожела да направи това, което други големи играчи са правили - да се раздели с футбола през първенството в родината си. Но защо Бербатов отказа да се завърне в Първа лига? И какво говори това за българския клубен футбол? Бившият футболист на \"Пирин\" и ЦСКА призна в интервю за \"Дарик\", че все още му се играе и че не е искал да се оттегли. \"Сърце не ми даваше, защото обичам футбола толкова много. Но в един момент трябва да го кажеш\". Призна също, че е бил на крачка да се завърне в българското първенство. В последните месеци често имаше информации, че  той може да заиграе в \"Берое\"  заради близостта си с треньора Александър Томаш. Имаше и  покана от ЦСКА , която остана висяща във въздуха. Отговорът на Бербатов? Просто  . \"Как да не ми се играе, играе ми се. Хората сигурно забравят, че съм на 38. Да, има футболисти, които играят на 38, но явно те са по-добри с нещо от мен. Но това е реалността. Спокойно тук в България, ако се напъна, ще играя до 43, както се вика. Без никакъв проблем\", посочи Бербатов. Той призна, че се е колебаел и дори е бил близо да вземе такова решение. \"Но премерих риска - да видя плюсове и минуси, защото знам каква е реалността в нашия футбол. Не е толкова хубава, не е цветуща, не е нещо, на което съм свикнал. Това е проблемът при мен - че аз цял живот съм играл в чужбина и съм свикнал на много други неща на съвсем друго ниво.\" \"Ти представяш ли си, аз започвам да играят тук и идва собственикът и ми казва:  . И аз какво ще кажа според теб? Ще отида и ще го счупя полиграфа най-вероятно. В моето възприятие, в моята вселена няма такива неща. Просто са толкова далечни, че не мога да го опиша дори\", добави Бербатов по темата.", "date": "2019.09.20", "title": "Защо Димитър Бербатов отказа да завърши кариерата си в България"}
{"url": "https://www.dnevnik.bg/sviat/2019/09/20/3965855_zashto_trump_e_po-skoro_gulub_otkolkoto_iastreb/", "text": "Доналд Тръмп е президент с малко идеологически задръжки, но систематично демонстрира страха си от евентуално въвличане на страната във военни ангажименти зад граница. Това негово виждане се основава на убеждението му, че войни на места като  Виетнам ,  Афганистан  и  Ирак  унищожават ресурсите на Америка у дома, както и репутацията й в чужбина. Въпреки че говори като хардлайнер за американската военна мощ, Тръмп като цяло държи САЩ настрана от международни конфликти. Тази динамична ситуация се оказа във фокуса на вниманието тази седмица, когато неговата администрация  все по-настойчиво обвинява Иран , че е пряко отговорен за разрушителната атака срещу саудитски петролни инсталации. Въпреки ескалацията на напрежението, подхранвана отчасти от собствената риторика на Тръмп, президентът демонстрира колебание, връщайки се отново към предизборното си обещание да избягва военни конфликти. Говорейки пред репортери в Лос Анджелис в сряда, Тръмп видя \" ярък знак за сила\" в това, че не е отишъл по-далеч в противопоставянето срещу Иран от налагането на нови санкции. \"Какво ни донесе нахлуването в Ирак?\", попита президентът и добави, че войните \"е много лесно да бъдат започнати\". Що се отнася до Иран, отбеляза той, \"ако се налага да предприемем нещо, ще го направим без колебание\". Неохотата на президента да бъде въвлечен в пълномащабна военна интервенция предхожда отдавна сегашната ситуация в  Близкия изток.  Извън нареждането му за два ракетни удара в Сирия и свалянето на ирански дрон по-рано тази година Тръмп държи пръстите си далеч от спусъка. Но той използва телефона си да пуска хапливи туитове: от заплаха да унищожи Северна Корея до предупреждение срещу Иран (през последните дни), че американските въоръжени сили са \"с ръка на спусъка\". \"Той е противоположност на Теди Рузвелт (президента Теодор Рузвелт - б.р.), който казваше: \"Говори тихо, ала носи голяма тояга\". Тръмп крачи шумно и носи клонче\", казва Тим О'Брайън, биограф на президента. \"Той иска да вилнее, да изглежда страшен и да преодолява неувереността си, иска да бъде в центъра на вниманието. Но след твърдия му тон не следват силни военни мерки. В крайна сметка Четиринайсет месеца преди избирателите да решат дали да го преизберат, Тръмп все повече си спомня за обещанията си от кампанията през 2016 г. - от ангажимента му за рекорден икономически ръст до неговото обещание да върне  американските войници у дома. За Тръмп, който се кандидатира за президент с двойствени обещания да прекрати участието във военни ангажименти зад граница и да окаже нов натиск върху Иран, последната провокация на Техеран е главоблъсканица. Противоречащите послания, които администрацията от време на време изпраща, са отражение на вътрешните разногласия в нея и дори на собствените колебания на президента. \"Вижте, аз не се стремя да вляза в нов конфликт\", каза Тръмп в понеделник, \"но понякога това се налага.\" Тръмп помни примера с войната в Ирак, която той за кратко поддържаше, преди да стане един от най-яростните й критици. По-късно Тръмп използва този конфликт за язвителни нападки срещу политическите си съперници Джордж Буш и  Джон Болтън, който неотдавна бе уволнен  като негов съветник по националната сигурност. Когато той и Болтън се оказваха в несъгласие, което се случваше често, твърдят хора от екипа на президента, Тръмп винаги припомняше злъчно на Болтън ролята му на поддръжник на инвазията от 2003 г. Тръмп вероятно ще получава почти същите съвети от заместилия Болтън Робърт O'Брайън. Приближени казаха, че бившия помощник на Болтън е на сходна позиция по редица въпроси с бившия съветник по националната сигурност, но се очаква да възприеме по-мек подход в съветите си към президента. След атаката срещу Саудитска Арабия държавният секретар Майк Помпейо директно обвини Иран за \"безпрецедентната атака срещу световните енергийни доставки\". Но той не показа доказателства и Тръмп съзнателно избягна ясно заключение по въпроса, очевидно смятайки, че изпращането на противоречиви послания притъпява вниманието на Техеран, като в същото време позволява на президента да запази опциите си за преговори. Такова мнение изразиха двама души, запознати с разговорите, говорейки при условие за анонимност, защото не са оторизирани да ги дискутират публично. \"Президентът е предпазлив\", каза заместник-прессекретарят на Белия дом Хоган Гидли, \"защото ако днес той бие камбаната, че Иран е злосторникът, без да представи доказателства пред американския народ, неизбежно всеки ще казва, че той е военноподпалвач. Истината е, че (срещу Саудитска Арабия). Този подход крие рискове: твърде подстрекателски език може да доведе до (военен) удар, а пък отказ от реагиране може да окуражи един безотговорен режим отново да \"постави на изпитание\" Тръмп. \"Рискът е, че такава риторика може да заживее свой собствен живот, но ако ти така и не предприемеш ответни действия, някои хора ще се опитат да се възползват\", каза Джулиън Зелизър, историк на американските президенти в Принстънския университет. \"Това поражда напрежение: ще тръгнат ли други страни да \"хапят\" и да отвръщат? Това е много хаотичен подход към външната политика.\" Тръмп никога не е служил във въоръжените сили и е получил многократни отлагания на призиви (за военна служба), за да избегне изпращане във Виетнам. По-късно той бе яростен противник на войната не защото беше пацифист, а защото смяташе, че САЩ изглеждат слаби, затъвайки в азиатското блато. \"Виетнам беше бедствие\", каза Тръмп в интервю през 1999 г. \"Той беше твърде далеч (от САЩ) и не ни засягаше по никакъв начин. Мисля, че ако (решим да се намесим някъде), трябва да играем за победа. А ние не отидохме, за да победим. Мисля, че Виетнам можеше да бъде подходящо място, от което да стоим настрана.\" По време на предизборната си кампания през 2016 г. Тръмп често заклеймяваше \"безкрайните войни\" и се заричаше да не бъде въвличан в подобни изтощителни конфликти. През онзи октомври Тръмп каза по адрес на вашингтонския политически елит: \"Те ни въвлякоха във войни зад граница. Те ни донесоха по-малко сигурност. И това са войни, които те никога не печелят; ние не печелим.\" /БТА", "date": "2019.09.20", "title": "Защо Тръмп е по-скоро \"гълъб\", отколкото \"ястреб\", каквото и да приказва"}
{"url": "https://www.dnevnik.bg/evropa/2019/09/20/3965639_ne_znaesh_nemski_-_ne_poluchavash_jilishtna_pomosht/", "text": "Да се трепеш с години в Австрия и да си лишен от помощ, защото не знаеш достатъчно немски - тази мярка създава усещане за несправедливост у стотици чужденци и те все по-малко се чувстват добре дошли в страната. \"Работила съм много, почиствала съм къде ли не\", спомня си с горчивина бивша чистачка. Изискването откъсва от нейния доход почти 150 евро жилищна помощ - над половината наем за апартамента й в Линц, на 180 км от Виена. Сръбкинята, пожелала анонимност, разказва пред АФП, че след 24 години работа в страната не е успяла да представи сертификат за езиково ниво, изискван вече от властите в провинция Горна Австрия, за да отпускат тези пари. \"Няма как да ходя на курсове по немски, лесно се уморявам и не мога да се концентрирам\", обяснява 63-годишната бивша служителка, която вече е с призната инвалидност, лекува се от ред заболявания и не работи. Жената смята да подаде жалба за дискриминация. Изпълнена е с решимост да оспори мярката,  въведена през 2018 г.  и показателна за по-строгия вече подход на Австрия по примера на други европейски страни към проблемите с имиграцията и интеграцията. Те бяха централна тема по време на парламентарните избори през октомври 2017 г., довели на власт коалиция между десницата (Австрийската народна партия) и крайната десница (Австрийската партия на свободата), управлявала до май т. г. Предсрочният вот на 29 септември за намиране на ново мнозинство едва ли ще смекчи политиката в тази сфера - консерваторите водят в проучванията и  в съюз с националистите  може пак да поемат властта. Стабилността намалява Критерият езиково ниво се прилага в момента само в северната провинция Горна Австрия. Но преди да падне от власт, правителството на Себастиан Курц прокара подобна разпоредба, според която от 2020 г. добрият немски ще е задължителен, за да се вземе в пълен размер минималният гарантиран доход (Mindestsicherung), отпускан на хората без средства. \"Трябва да се борим с бедността, а не с хората, страдащи от нея\", заяви в критичен коментар благотворителната организация \"Каритас\", разтревожена какви ще са последиците от реформата за един уязвим контингент. Бившият канцлер Курц твърди, че иска \"да спре имиграцията за сметка на социалната система\" и да засили мотивацията за изучаване на немски език. Опозицията напомня в отговор, че през управлението му бяха намалени средствата за езиково обучение на новопристигналите. Коалицията премахна и възможността кандидатите за убежище да тръгват на курсове, преди да получат бежански статут, започна да експулсира повече отхвърлени кандидати. Четири години след кризата с бежанците от 2015 г. кандидатите за убежище в Австрия вече са по-малко и проблемът с имиграцията не е тъй значим за избирателната кампания, както преди две години. Но според анкета на седмичника \"Профил\" 51.2 на сто от австрийците смятат, че през последните години \"съвместното съществуване\" губи позиции в процъфтяващата страна с 8.8- милионно население. Приблизително всеки пети жител е роден в чужбина - или поне някой от родителите му, което е сред най-високите показатели за Европейския съюз. Да се учиш или да работиш? Новата мярка във връзка с жилищните помощи в Горна Австрия засяга над 3000 имигранти от страни извън ЕС, сочат данни на сдружението \"Миграре\", съдействало вече на десетина от тях да я обжалват в съда. Без тази социална помощ \"купувам само евтини неща, никакви дрехи, само храна за децата\", обяснява бившата чистачка, която гледа две внучки тийнейджърки. Баща на семейство от турски произход е спечелил иск на първа инстанция с аргумента, че не е могъл да посещава курсове заради разпокъсано работно време. Провинциалните власти, изглежда, обмислят евентуални изключения. Крайнодесният заместник-губернатор, натоварен с жилищния въпрос, не отговори на молба от АФП за интервю. Според Ханс-Юрген Крум, ръководещ обучението по германистика във Виенския университет, да се обуславя отпускането на социални помощи с езикови умения е контрапродуктивно и \"явно вреди на интеграцията\". С тези тестове не биха се справили и \"висок процент\" австрийски граждани, смята преподавателят. /БТА", "date": "2019.09.20", "title": "Не знаеш немски - не получаваш жилищна помощ: Австрия вдига летвата за имигрантите"}
{"url": "https://www.dnevnik.bg/sport/2019/09/20/3966055_fotogaleriia_ludata_vecher_v_koiato_ludogorec_se/", "text": "Лудогорец\" напомни за добрите си дни с   на старта на груповата фаза в Лига Европа.", "date": "2019.09.20", "title": "Фотогалерия: Лудата вечер, в която \"Лудогорец\" се развихри"}
{"url": "https://www.dnevnik.bg/bulgaria/2019/09/20/3965903_shte_podade_ostavka_ili_shte_bude_otstranen/", "text": "Заглавието е без въпросителна, защото след разказа в четвъртък  на Силвия Великова пред Съвета за електронни медии  (СЕМ) за натиска, и то оказван на среща в парка с генералния директор на БНР, и след представените документи, показващи внезапна и без мотиви промяна в графиците, за да бъде свалена от ефир, освобождаването на поста от Светослав Костов изглежда без алтернатива. \"Потресаващо\" и \"разтревожени сме\" бяха преобладаващаите реплики на надзорниците след срещата с редколегията на БНР, която поиска оставката на Костов. Председателят на надзорния орган София Владимирова обобщи: имиджът на генералния директор е банкрутирал. А членът на СЕМ Ивелина Димитрова (от квотата на президента) настоя той да поеме отговорност за настъпилата криза в държавното радио, за което след няколко въпроса тя уточни, че означава, че му иска оставката. - реши СЕМ на краткото заседание след срещата с редколегията. Тепърва съветът ще анализира представените документи и изслушаната информация от Силвия Великова, Даниела Късовска, зам. главен редактор в оставка на програма \"Хоризонт\", и други членове на редколегията за оказан натиск за отстраняване на Великова от ефир. Това ще стане на следващо заседание на 27 септември. На заседанието в четвъртък (19 септември) надзорният орган реши само да изпрати веднага сигнал до прокуратурата, тъй като СЕМ не е разследващ орган, да установи кой е оказвал натиска над генералния директор. Светослав Костов е заявил пред Силвия Великова, че  \"четирима души са му се обаждали\"  да я отстрани. Костов не назовал имена, но казал, че са го заплашвали, че \"децата ми ще останат гладни, няма да си намеря работа\". За натиск над Костов да намери начин журналистът да не отразява съдебния ресор и да бъде свален като водещ през последните дни  свидетелстваха в  интервюта и пенсионираният скоростно директор на \"Хоризонт\" Ивайло Савов (отказал да извърши поръчаното), и зам.-директорът Даниела Късовска, която е в оставка поради несъгласие със случващото се в радиото. Решението на СЕМ да сигнализира прокуратурата да разкрие кои са притискали Костов предизвика и оживление сред присъстващите журналисти, тъй като бе взето на фона на твърденията - и на Великова, и на Савов, че на тях им е казвано, че натискът е бил свързан с претенции към отразяването на процедурата за избор на единствения кандидат за главен прокурор Иван Гешев. Той вече води проверката за безпрецедентното спиране на излъчването на \"Хоризонт\" на 13 септември. Но фактът, че Гешев, чието име се споменава в евентуалните претенции към работата на журналистката и в момента е зам. главен прокурор, означава, че ръководената от него институция ще трябва да установи кой е отправял претенциите към БНР, и поставя под въпрос обективната възможност за установяване на източника на натиска. Как ще реагира прокуратурата за тази проверка, за да няма съмнения за конфликт на интереси и че ще бъде извършена качествено, предстои да разберем. От друга страна, Великова в изложението си пред СЕМ разкри неизвестен досега детайл от разговора в парка с директора Костов: тя му предложила да се обадят на премиера Борисов и да го запознаят с недопустимата намеса отвън в БНР, но Костов отвърнал, че \"натискът не е оттам\". Ако това е вярно, репликата на Костов стеснява кръга на възможните източници на натиска - кой би искал да контролира информацията за избора на бъдещия главен прокурор - настоящият, който е най-силната му подкрепа, самият кандидат, подкрепящите го външни сили - политически или друг кръг на влияние. Вчера Ивайло Савов каза, че натискът идва от \"силна паралелна властова структура\". Никой от радиото досега не е посочил конкретни имена. Хора извън радиото споменаха  името на пиара и говорител на ДПС - Велислава Кръстева , но тя отказа да отговаря на въпроси и каза, че замесването на името й е недопустимо. Светослав Костов вчера след 15 часа не отговаряше на мобилния си телефон, за да коментира казаното в съвета и дали ще подаде оставка. \"Дневник\" научи, че в четвъртък следобед той е участвал в среща на членове на парламентарната комисия по културата и медиите с директорите на БНТ и БНР за финансирането на държавните радио и телевизия - тема, по която е активен директорът на БНТ Емил Кошлуков заради проблемите на медията. Председателят на комисията Вежди Рашидов също не вдигаше телефона си. Представителите на БСП напуснали тази среща, след като станало ясно, че няма да се коментира цензурата в радиото, а финансовите теми. Не е ясно дали Костов ще приеме поканата на СЕМ за второ изслушване - този път за натиска. Имаше предложение то да е общо с редколегията на БНР. Тъй като изключването на сигнала на \"Хоризонт\" за близо 5 часа на 13 септември не е било причинено от никакъв технически проблем, а генералният директор не можал да даде ясен и категоричен отговор на въпросите на СЕМ в понеделник, засега (извън изслушаната днес информация за отстраняването на Силвия Великова след позвънявания отнякъде и възстановяването й пак след позвъняване, но от премиера Борисов) надзорниците ще се ограничат с налагане на административнонаказателни мерки, предвидени в Закона за радио и телевизия. Това се разбра от изложението на юриста на СЕМ Емилия Станева на заседанието. Нарушен е чл. 51 от ЗРТ, който се отнася до неизпълнение на условията на лицензията, която задължава непрекъснато радиоизлъчване 24/7, а предвидената глоба е от 1000 до 7 хил. лв. Нарушен е и чл. 10 от ЗРТ, който гарантира правото на информация, като предвидената глоба е от 3 хиляди до 20 хил. лв. Предстои СЕМ да определи глобите, но те се налагат на \"доставчика на медийни услуги\", тоест на БНР, а не на генералния директор. А конкретно за съдбата на генералния директор предстои да се вземе решение на 27 септември и то ще зависи от това дали ще останат трайни вчерашните впечатления на надзорниците, които те самите нарекоха \"потресаващи\". Щом го назначава, може и да го отстрани. Това е предвидено в закона, но зависи и от тълкуването му. В него е посочено, че мандатът на генералния директор се прекратява предсрочно, ако \"извършва или допусне извършването от други лица на груби или системни нарушения на разпоредите относно принципите на дейността на медията\" /чл. 67, т.2/. Според няколко запитани от \"Дневник\" юристи случаят се вмества в цитирания член. Нарушенията с погазването на медийната независимост и в добавка изключването на сигнала на програма \"Хоризонт\" за пет часа изглеждат достатъчно груби. Юристът на СЕМ Станева обаче, запитана от \"Дневник\", коментира, че в закона е казано \"груби нарушения\", тоест в множествено число. Необходими са поне две такива нарушения за една година, за да бъде изпълнено законовото изискване за уволнение на директора, обясни тя. СЕМ е решаващият орган дали да прекрати предсрочно мандата на генералния директор. Дали решението ще бъде съответстващо или в колизия със закона решава само съдът, обясни Емилия Станева. Засега Костов не е подал оставка, с което да даде възможност да се възстанови нормалната работа в радиото и избор на другите ръководни позиции, но би било опит и да се заглуши темата с натиска и кой звъни и заплашва. Ролята на СЕМ по закон е и \"да защитава свободата и плурализма на словото и информацията и независимостта на доставчиците на медийни услуги\". Тоест в правомощията на регулатора е и да търси начин да установи от кого директорът на радиото е бил подложен на толкова силен и жесток натиск, за да гарантира свободната работа на медията и екипа й.", "date": "2019.09.20", "title": "Ще подаде оставка или ще бъде отстранен генералният директор на БНР"}
{"url": "https://www.dnevnik.bg/analizi/2019/09/20/3965635_bulgarskoto_sukrushenie/", "text": "Във времена на размествания и преподредби на повърхността изплуват неща, за които преди това сякаш не сме си давали сметка. Разочарованията нагнетяват отдръпване от \"общите дела\", определяни най-общо като \"политика\", будят се дремещи инстинкти от незапомнени времена. , надянали маските на \"съпричастието\". Те сякаш досега са изчаквали в \"предисторията на историята\", изобщо не са участвали в случващото се, затова сега щели да \"възмездяват\". Обикновено това са кресливи фигури от миманса, шутове и хранени хора на сенчестите фигури на \"преходното време\". Ала уморени от всичко и всички, немалко хора са склонни да им повярват. . Вярно, че те са брънки от огромна историческа верига. Ала как в рамките на малкото ти жизнено време да вникваш във всичко това? И не е ли по-лесно, вместо за мислиш за \"пораженията\" и техния корен, за дълбоките причини, довели дотук собствения ти народ, семейството ти и теб самия, да приемеш поредните \"перспективи за рая\", поредните лъскави обещания? По-лесно е, нищо че това предвещава поредно крушение на илюзиите или затъване в мизерията. Най-примитивните обяснения често изглеждат като най-убедителните. В това е силата на популистката агитация и пропаганда. Още от дете си спомням как в училище ми разказваха за революционера Рахметов (герой от романа \"Какво да се прави?\" на Чернишевски), който воден от желанието си да закали волята си и съпричастен на мъките на народа, спял върху пирони. Признавам си, че още тогава, след като убодох дланта си върху гвоздеите, това ми се видя физически невъзможно. Ала пропагандата неспирно се връщаше към този факт. Четяха ни откъс от предговора към книгата на вожда и учителя на българския народ Георги Димитров, който под влиянието на Чернишевски правел същото, което трябваше да подскаже, че едва ли не до края на дните си (в луксозната дача в Барвиха или в резиденция Врана) е продължавал да бъде \"съпричастен на народа\". В късните десетилетия на соца подобни щуротии вече будеха смях, ала в началото сигурно е имало хора, които са се връзвали на тези пропагандни ходове. . Едни започнаха да се правят на инвалиди, \"удобно\" водейки телефонните си разговори за кампанията от инвалидни колички (което си е политически цинизъм). Други, без да са били нито ден в казармата, на връщане от европарламента охотно ни разясняват как трябвало да се върне задължителната военна служба. Трети си играят на \"добрия цар Борис\", качвайки в колата си \"народа\", който му изплаква болките си. Един пък телевизионен шут, натрупал милиони от \"чалгизирането\" на същия този \"народ\", сега се е завтекъл и да го управлява. И немалко хора да склонни да им повярват. Защото \"пораженията\" в българското общество са сериозни, наистина сериозни. Мислех много над това след премиерата на романа \"Поразените\" на Теодора Димова, книга, в която през гласовете на три жени и едно дете проговаря трагедията на \"българската пораза\" в кървавите дни на 1944–1945 г. Трагедията на едно \"историческо възмездие\", премазало съдбите на стотици хиляди хора уж в името на всички претърпени от \"народа\" обиди. \"Възмездие, въвело в административна употреба и един ужасяващ по циничността си термин като \"бивши хора\", който тегнеше като дамга в продължение на десетилетия над цели пластове от българското общество. Прочетете този роман на всяка цена, колкото и мъчително е да е свидетелството на този хор на българската трагедия. Той казва много за нашето настояще, колкото и да не ни се иска да е така.  После я чух почти същата и от известен преводач от френски, минал през същите селения на ада. Не знам дали е записана някъде, а ми се струва важна за разбирането на настоящето. В лагера, който е място на отчаянието, имало и един работник от софийска тухларна, който сякаш не губел кураж. В по-дългите вечери той охотно разказвал историята на попадането си в това място, далеч по-различна от тази на други \"бивши\" или обявени за такива хора. Този представител на \"победилия пролетариат\" гордо съобщавал на всякаквите там \"бивши\" (интелигенти, земеделци, военни и какви ли не питомци на ТВО-то), че е попаднал в лагера чисто случайно. Случайността обаче е нещо почти изключено в рамките на един режим на несвободата. Това се опитвали да му обяснят другите питомци. На което въпросният човек кротко обяснявал, че попаднал в лагера просто защото не искал да закъснее за работа. Живеел далеч от тухларната и сутрин рано чакал търпеливо на разклона (примерно за \"Надежда\"), затичвал се и бързо се качвал в някой спрял камион. Ала веднъж не \"уцелил\". Един камион спрял, в каросерията му били наблъскани доста хора. Пак се затичал се, качил се, но вътре получил приклад в гърба, още няколко удара го повалили на земята. Камионът не спрял пред неговата тухларна, а продължил нататък по етапен ред. И така той се озовал в лагера. Убеден, че е жертва на недоразумение, което скоро ще се изясни, човекът полагал лагерен труд заедно с \"бившите\". И все им смигал, гледал да ги ободри. Обяснявал, че скоро нещата ще се оправят и всички ще си отидат по домовете. Една вечер хората от бараката, заинтригувани, го заразпитвали защо е толкова голям оптимист. Той дяволито ги погледнал, приближил се до \"политическата група\" и с шепот им обяснил, че скоро теглото ще свърши. Идвал край на неправдата. Имало \"едни хора\", дето ще оправят всичко и скоро ще вземат властта. А те са различни, истински милеят за обикновения човек. Просто са \"други\". Удивлението в бараката нараствало. Че кои могат да са тези хора в комунистическа България, откъде са се взели, как така никой не е чувал за тях, валяли въпроси от всички страни. Бившият работник в тухларната спокойно наблюдавал вълненията на \"образованите\". И накрая снизходително им съобщил истината: \"Тези хора са комунистите\". Смайването било пълно. Един връз друг лагерниците са заели да му обясняват, че тъкмо комунистите ги държат в лагер. Че тъкмо те отдавна са взели властта. Смайването на човека било огромно. В своя път – от завода до вкъщи или до кръчмата – той така и не бил осъзнал, че е дошъл \"9 септември\". И все още живеел със спомени от агитациите по кръчмите – как ще дойдат едни хора, дето ще оправят всичко. Така и не разбрал, че вече го били \"оправили\". Барабар с него. Оттогава той млъкнал и повече не му чули гласа. Лагерникът, разказал ми тази история, казваше, че така и не успели да му научат името. Лицето на този човек оттук насетне застинало в маската на отчаянието. Маската на българското съкрушение.", "date": "2019.09.20", "title": "Българското съкрушение"}
{"url": "https://www.dnevnik.bg/analizi/2019/09/20/3961188_ne_e_vajno_dali_kotkata_e_ot_samokov_ili_ot_kjustendil/", "text": "Уважаеми читатели, след няколко дни ще започне официално предизборната кампания за местните избори. Не че тя е спирала от 3 – 4 месеца. Даже порно ни пуснаха, но сега ще е, така да се каже, официална. Нали помните как се агитира? Ще ви направим мост и училище, драги селяни. Ама нямаме река и деца. И река ще ви прекараме, и деца ще ви направим. Нема да се плашите!  Тези дни една  партийка, която бе осиновена , задала въпроси на кандидатката за кмет Манолова. Питали я все идеологически работи - дали е почитала 9 септември, за обединяване на леви и десни, за кариерните амбиции и за др. такива. Единственият въпрос като за кмет е какво мисли за ПСА (  и дали иска да го махне от центъра и да го тури в музея на соца. Всичко друго няма отношение към кметуването, а си е чиста идеология.   С идеологиите работата не е проста. Сигурно по-старите от нас си спомнят, че допреди 30-ина години ни убеждаваха, че социализЪмът е победил окончателно и аха-аха да почне комунизЪмът. После един японски американец написа, че историята е свършила и демократизЪмът и либерализЪмът са победили и няма вече идеологии. Всичко е ясно, победи либералната демокрация и още малко всички ще се прегърнем и ще обуем гуменки, за да се пързаляме по мед и масло. Някои консерватори обясняваха, че либералната демокрация е дървено желязо, но те са назадничави. Консерви са! Заради този край на идеологиите предизборните кампании се върнаха към реалните проблеми на хората. На английски го наричат issue-based campaign.  Демек кампания, основана на проблемите и техните решения, предлагани от кандидата. Това е най-общото обяснение, за да не навлизаме в езикови и др. абракадабри.  На национално ниво този подход работи добре – асфалт, магистрали, нов цех, пак магистрали, нов нужник на границата, арена \"Армеец\", ново оборудване в болницата, ремонт на черквата, стадион в Разград. Работи и в София - нови колци на \"Графа\", плочки в градинката, нови автобуси, тротинетки и т. н. Тука няма идеология, а само проблемно и предметно мислене. От друга страна досега в кампанията липсва местният контекст. Насочвайки я изобщо \"срещу системата\", играчите я качиха на национално ниво – агитация \"от прозореца на джипката\" и всички (няма ляво, няма дясно) срещу статуквото, макар и \"на инвалидната количка\". И ако не чуем предлаганите решения от един кандидат, да ги потърсим при друг. И понеже в подобни случаи баба ми казваше: \"Един иска майка си, друг иска баща си\", аз ще ви предложа моите проблеми, които искам да бъдат решени. Вие си направете списък на вашите и питайте кандидатите, където ги видите, как ще ги оправят. Пращайте им мейли, съобщения на фейса, коментирайте по медиите. По-долу ще се опитам да ви предложа един начин, по който да слушате своите кандидати. Аз като столичанин в повече имам искания към кандидатите за софийски кметове. Ясно е, че кандидат-кметовете на големите градове и особено на София не могат да избягат съвсем от сенките и светлините на партиите си. Тука ще продължат кандърмите кой е ляв, кой десен, кой демократ, кой комунист. Но в стотици градчета и села подобни дебати са само пържен въздух, както се изразява един анализатор. Хората имат нужда от мениджър на градчето и селцето си. Дали кметът на Карлово, Каспичан или Карнобат е ляв, десен, зелен или оранжев би трябвало да е все едно. Стига да може \"да лови мишки\". И така. Какво искам аз лично да чуя от кандидатите? Искам до края на годината да се направят проекти за преработката на вертикалното парно в хоризонтално за най-разпространените блокове в София - 8-етажен панелен вход, 12 - 15-етажен ЕПК блок и 4 - 6-етажни тухли от 60-те години. Тези проекти да се изпълнят през лятото на 2020 в поне по 4 - 5 блока от всеки от посочените по-горе типове. Искам да се премахнат общите топломери в тези блокове, а и във всички блокове изобщо, разходите за сградна инсталация да влязат в цената и абонатите да плащат по индивидуален търговски уред топломер на всеки отделен апартамент. Като имат контрол да си спират и пускат парното, както сега могат да си спират и пускат водата в апартаментите. В края на отоплителния сезон да се направят публични анализи и изводи от експеримента. Ако за горните дейности трябва да се променят закони, да се променят. Данните за всички тези дейности да са публични. Парите да са от бюджета на общината и/или на  \"Топлофикация\" , обектите да се определят на лотариен принцип и да бъдат в различни квартали на София. Ако експериментът е успешен, тази преработка да стане задължителна като мярка за намаляване на замърсяването на въздуха. И да се прави задължително при саниране на сградите. Без да се иска разрешение от живеещите. Сегашното парно генерира азиатски комунизъм и затова дори в топлофицирани райони се горят дърва и кюмюр и е мръсно като в ковашки цех. Човешко право или стока? Има ли намерение кандидатът, ако бъде избран, да прекрати  концесията  за водоснабдяване на София и тази дейност да се управлява и извършва от общината? Може ли изобщо общината да се справи с водоснабдяването на града, или това космическо знание е загубено и трябва да ни го правят чужденци. Искам през 2020 г. да се разчистят  падналите и полуизкоренени дървета  в горната част на Борисовата градина. Ако общината ще прави там биосферен резерват, да го огради и да пусне мечки, лисици и др. твари. Ако това е парк, да го почва веднага, за да не загине там човек, както стана преди няколко години. Искам да знам има ли кандидатът за кмет намерение да развали сделката за лифтовете на Витоша и да осигури екологичен достъп до планината и условията за масово практикуване на ски. Ако има намерения, кога това ще е факт? Може ли кандидатът да се ангажира с изграждането на нов лифт като част от обществения транспорт, както беше преди Симеоновският лифт? Какви са намеренията на кандидата за недовършените строежи в София, които са източник на замърсяване и рискове за здравето и живота. Става въпрос за т. нар. редакционен корпус, националната детска болница (първа копка през 1978 г.) и за всички недостроени или порутени сгради. Кога на тези места ще има готови сгради или зелени поляни? Може ли кандидатът да се ангажира със срокове? Какво мисли да прави кандидатът за кмет с  къпалнята \"Мария Луиза\" . Ще се предприемат ли мерки за откупуване и възстановяване, за отчуждаване, за конфискация. Или ще се чака удобен момент за реализация на намеренията на собствениците? Кога на това място ще има полезен обект или зелена поляна? Какво ще предприеме кандидатът за кмет, за да спре презастрояването в кварталите? Ще бъде ли поискан мораториум, промени в законите, конституцията, ако се налага? Кога зелените площи в \"Дружба\", \"Младост\", \"Люлин\" ще заприличат на Докторската градина? И понеже вашият бъдещ кмет може да е като мед, да е добър човек и да става за комшия, има още нещо много важно. Той ще работи с общински съвет, който е резултат от партийна номинация на кандидати. Този съвет е едно змийско кълбо от интересите на различни местни и национални лобита, роднински връзки, партийни връзки, финансови зависимости, етническа лоялност и др. И тук е мястото да питате кандидата за кмет за следното: Подкрепен сте от тая и тая партия. Имахте ли думата при определяне на общинската листа на партията, която ви подкрепя, и вярвате ли на общинските съветници? Кои ще са Вашите заместници, г-н/г-жо кандидат-кмет, ако бъдете избран/а? Кажете имена! Ще дадете ли преференция на някой кандидат, като гласувате. И други в този дух. Проявете фантазия. ... И искате от кандидата за общински съветник личното му мнение по всички въпроси, които сте задали на кандидата за кмет. Нали ще одобрява предложенията на кмета? Не питайте кое е по-важно – партийната лоялност или личното мнение – ще ви излъжат. Накарайте кандидатите за общински съветници да говорят какво биха направили, ако станат кметове. Това ще ви даде много информация за размисъл. Какви ще са местните данъци, ако бъдете избран/а за кмет? Към кандидатите за съветници – ще подкрепите ли вдигането/свалянето на местните данъци? Цената на градския транспорт – нагоре или надолу? Диференцирано по разстояние или еднакво? Не е ли дискриминация по-високата цена на транспорта за крайните квартали? Цените за паркиране? Всеки да си дописва каквото му е на душата. Така че, уважаеми читатели, като си избистрите личните приоритети и в резултат на разговори с приятели и роднини, четене и гледане на интервюта и прагматичен размисъл в изборния ден задължително гласувайте. С вашия глас или без него – пак ще търпите дивотиите или ще ползвате добрите решения на местната власт. Гласувайте с преференция за общински съветници. Агитирайте и вашите приятели да избират хора с преференция, а не само партийните листи, подредени по волята на партийните началници. Вие сте човек, а не гумен печат за партийни решения. Може моите искания да ви се виждат малки, даже дребнички. Ама са си мои. Вие си подредете своите. Един иска легнал полицай, друг иска тролейна спирка, пешеходна пътека, надлез, подлез, градинка, катерушка, пасарелка, паркинг... Разбира се, има хора, които мислят наедро. За тях има послания като \"целенасочена работа\", \"зелен и чист град\", \"чист въздух\", \"дигитализация\". Няма лошо. То и в НАП имаше целенасочена работа, беше си дигитализиран, ама го хакнаха. Страхувам се обаче дали в края на мандата ще можем да измери прогреса в чистия въздух, дигитализацията, целенасочената работа и др. обещания наедро. При говоренето наедро има един тежък проблем. Някой от нас, даже много от нас може да не чуем конкретни отговори и предлагани решения от кандидатите за кмет. Тогава възниква един вътрешен конфликт – между убедеността, че трябва да се гласува като принцип на гражданската ни активност, и липсата на практическа мотивация от типа \"няма го моя кандидат\". И тук, уважаеми читатели, се намесват идеологиите – ляв ли е кандидатът, десен ли е? Подкрепя ли ЛГБТ-ата или не, зелен ли е, червен ли е или син, иска ли Истанбулската конвенция или не... Затова питайте кандидатите за конкретни и измерими решения. Ако не чуя от кандидат-кметовете на София отговори на моите въпроси, ще съм много затруднен. С годините съм станал песимист към идеите. Разбира се, че с нов кмет ще се нареди и нова клиентела. Тези, дето редят паветата и плочките и се пекат на слънцето, пак ще са си същите. Може даже и тези в хладните офиси да са си същите. Само ще сменят фирмените табели. Но това не е от идеологията. От лакомията е. Мъдър човек беше Дън Сяопин, като каза тая работа за черната и бялата котка. Жалко, че нищо не е казал за другите окраски. , ", "date": "2019.09.20", "title": "Не е важно дали котката е от Самоков или от Кюстендил"}
{"url": "https://www.dnevnik.bg/kultura/2019/09/20/3965893_hristo_koito_pomni_kinoto_na_severa/", "text": "Когато през 2017 г. фестивалът за скандинавско кино \"Северно сияние\", организиран от сдружение \"Позор\", престава да съществува, Христо Христозов приема предизвикателството да го продължи в нов формат. Така се ражда   По това време Христо е и програмен директор на Дома на киното - място, където много зрители са го виждали да представя филми с микрофон в ръка. Не случайно основната му задача, докато заема тази позиция до 2018 г., е да развива публиката на киното. Киното е страст на Христо от 10 години и постепенно се превръща в негова професия. Преди да се озове в Дома на киното, той е част от екипа на \"София филм фест\". С този опит зад гърба си не е чудно, че продължава с всички сили да работи за киното. В следващите месеци ще бъде ангажиран в няколко проекта, за които все още предпочита да не говори. Но едно е сигурно - на   започва третото издание на \"Седмица на скандинавското кино\". То ще продължи до   и в програмата му са включени 13 филма. Пловдивското му издание пък започва днес в \"Lucky Дом на киното\"      \"Трудно е да се каже, че някой прави фестивал \"самостоятелно\", защото това е екипно усилие\", разказва Христо. \"Добър съм в това да събирам и приобщавам хората, а няма по-хубав начин от кинофестивалите. За мен те са и път да говорим за трудните теми\", продължава той. Водещата го сила при организирането на фестивала е това, че скандинавското кино е непознато, трудно и \"често се възприема за негледаемо\". Мотото на тазгодишното издание на \"Седмица на скандинавското кино\" е \"Биографиите ни\". \"Мислим си, че виждаме света такъв, какъвто е, но всъщност го виждаме именно спрямо това, което сме преживели, видели, което знаем или си мислим, че знаем. И се учим от биографиите на другите\", обяснява Христо.      Публиката ще може да види норвежкото предложение за наградата \"Оскар\" през 2017 г.  на Ерик Попе (познат на българската публика с филма \"Хиляда пъти лека нощ\"), който се отказва от работата си като фотожурналист на \"Ройтерс\", за да се занимава с кино и да показва ужаса от войната. Другият норвежки филм  отново е предложен за \"Оскар\", но през 2019 г. и е базиран на лично преживяното от режисьорката Ирам Хак отвличане в Пакистан. В селекцията влизат и биографични филми за писателите  . Основен акцент е   на Тонислав Христов,  чиято световна премиера беше на фестивала \"Сънданс\" . В него се разказва за младо момиче и нейния път за справяне с травмата на тежкото детство заради алкохолизирания ѝ баща и за момента е показван в България единствено като част от програмата на \"София филм фест\".       Подобна е историята в шведския филм \" \" - като деца Ерик и Елин живеят за кратко заедно като едно семейство с наркозависимите си родители. Години по-късно те се срещат отново, за да открият колко силен отпечатък е оставило това време върху тях. \"Най-ведрото заглавие в селекцията е датският \" \" за Елън и приятелите ѝ, всички в края на 30-те години, и техните повече или по-малко самоналожени ограничения в любовта\", завършва Христо. В София филмите ще бъдат показани в Дома на киното, а \"Тайният живот на Вера\" ще има специална прожекция и в \"Кино Култура\". Програмата може да бъде намерена  тук . ", "date": "2019.09.20", "title": "Христо, който помни киното на Севера"}
{"url": "https://www.dnevnik.bg/sviat/2019/09/20/3966084_novo_izvinenie_-_kanadskiiat_premier_tancuval_grimiran/", "text": "По-малко от ден след като Джъстин Трюдо се извини, че се е облякъл като Аладин и се е боядисал в кафяво, на канадския премиер му се наложи отново да поднася извинения заради видео, на което е боядисал лицето си в черно, съобщи ДПА, цитирана от БТА. Трюдо заяви пред репортери в Уинипег, че дълбоко съжалява за расистките си действия. Той каза, че навремето не е разбирал колко обидно е това към хората от расовите малцинства, понасящи ежедневно дискриминация заради цвета на кожата им. \"Нараних ги. Нараних хората, които не бива да търпят нетолерантност и дискриминация заради тяхната идентичност\", каза Трюдо. \"Това е нещо, за което дълбоко съжалявам\". \"Да си потъмняваш лицето независимо от контекста и обстоятелствата винаги е неприемливо заради расистката история на \"черното лице\", добави той. Новото извинение на либералния лидер, който се бори за преизбиране, бе направено, след като \"Глобал нюз\" публикува видео от 90-те, на което тийнейджърът Трюдо танцува и прави гримаси с тъмен грим на лицето. Медията каза, че е получила видеото от източник от Консервативната партия на Канада. Автентичността му е била потвърдена от Либералната партия на Канада, чийто лидер е Трюдо. Това, изглежда, не са кадри от момента, за който той сам разказа вчера, попитан за друг случай с потъмняване на кожата. Попитан дали има още подобни изяви, Трюдо описа подобна случка. Не може да каже колко пъти го е правил,  заключава  Би Би Си. В сряда сп. \"Тайм\"  публикува снимка, датираща от 2001 г. , която показва Трюдо с гримирано в черно лице по време на парти с маски на тема \"Арабски нощи\", когато бил 29-годишен учител в частно училище във Ванкувър. По време на извинението си премиерът призна, че се е гримирал така и години преди това, когато участвал в конкурс за таланти в своя лицей, на който изпял Day O, традиционната ямайска песен, добила популярност в изпълнението на Хари Белафонте. След това Си Би Ес публикува снимка от това изпълнение, чиято автентичност бе потвърдена. А днес \"Глобал нюз\"предложи видео, в което Трюдо отново с тъмен грим прави гримаси и изплезва език. Не е ясно точно къде е заснет записът. Либералната партия на Канада, на която Трюдо е лидер, потвърди автентичността на видеото, разпространено от телевизия \"Глобъл нюз\". \"Можем да потвърдим, че това е той и че записът е от началото на 90-е години\", заяви представител на либералите, без да уточни обстоятелствата. Във въпросния клип Трюдо, гримиран в черно, се забавлява, имитирайки клоун. Скандалът с маскирането на премиера с \"черно\" или \"кафяво лице\" - спорна практика, често смятана за расистка, избухна внезапно само месец преди парламентарните избори на 21 октомври, изходът от които е несигурен за премиера. Ревностният мултикултуралист Трюдо се извини, но американското издание The Hill го цитира с думите, че няма как да е категоричен, че няма още записи. През последните години редица известни личности бяха критикувани за това, че са се появявали с боядисани в черно лица (blackface или brownface) - практика, която датира от времето на спектаклите на т.нар. минстрел шоу (minstrel show или negro minstrel) - форма на американски народен театър от първата половина на 19 век, в която бели актьори почернят лицата си, за да играят комични сцени от живота на чернокожите.", "date": "2019.09.20", "title": "Ново извинение - канадският премиер танцувал, гримиран като чернокож през 90-те (видео)"}
{"url": "https://www.dnevnik.bg/hrana_i_napitki/2019/09/20/3961476_chernomorski_safrid_i_skumriia_s_pelmeni_midi_i/", "text": "                         Мариновайте филето от скумрия със сол, кафява захар и половината от доматеното консоме за около 30 минути. Внимателно отстранете гръбнака на сафрида и запазете опашната кост. Двете филета оформете на ролка. За мариноване на сафрида в тиган загрейте останалата част от доматеното консоме, заедно с морските водорасли, риган, сол и захар. Отстранете от котлона, когато заври, и оставете рибата в топлата течност за 10 –12 минути. Почистете мидите и извадете черупките. Добавете в бьор блан соса зелените чушки, зеления боб и мидите, и задушете в продължение на 3 минути. За тестото разбъркайте яйцето с 1 ч. ч. топла вода в мерителна чаша или малка купа. Разбъркайте в голяма купа с помощта на дървена лъжица яйчната смес, заедно с 3 1/4 чаши брашно и 1 ч. л. сол. Съберете тестото и го прехвърлете на работна повърхност. Омесете го, като добавите между 1/4 и 1/2 чаша допълнително брашно, докато стане гладко, влажно и меко. Месете още 5 минути и го оставете да почива около 45 минути на стайна температура. За пълнежа на пелмените използвайте по една мида за всеки. Когато са готови, пуснете всички пелмени във врящ рибен бульон с мастилото от сепия за 2,5 минути. Отцедете ги и ги сложете в тиган с маслото и чесъна за около 30 секунди. Запазете част от бульона, в който сте сварили пелмените. Сгответе яйцето в sous-vide вана на температура 64,3°C за 60 минути. Охладете и използвайте само жълтъка, като го подправите със сол и черен пипер. Извадете част от жълтъка с помощта на спринцовка, след което впръскайте на негово място част от бульона, в който сте варили пелмените. 200 г сафрид 100 г филе от скумрия 3 – 4 миди 500 мл рибен бульон 300 мл консоме от розови домати 200 мл бьор блан сос 100 г масло 60 г зелен боб 50 г зелени чушки 30 г морски водорасли 1 яйце 5 г риган 5 г сол 5 г кафява захар 3 г мастило от сепия 2 г черен пипер 1 г чесън микро листа за декорация За тесто за пелмени 1 яйце. 600-675 г брашно 1 ч. л. сол", "date": "2019.09.20", "title": "Черноморски сафрид и скумрия с пелмени, миди и водорасли"}
{"url": "https://www.dnevnik.bg/zelen/2019/09/20/3966079_bulgariia_se_vkljuchva_s_tri_subitiia_v_globalnata/", "text": "Днес в цял свят се очаква голяма \"Климатична стачка\" на активистите, изискващи сериозни политически ангажименти в борбата с последиците от климатичните промени. Тя е част от глобалната инициатива \"Fridays for Future\" (\"Петъци за бъдеще\") на ученически бойкот на училището в петък с призив за повече действия от взимащите решения и бизнеса за защита от промените в климата. За България три събития се организират от  националните координатори  на \"Петъци за бъдеще\" . В  София  ще има шествие, тръгващо в 18 часа от Националния дворец на културата. В ъв Варна  началото на шествието ще бъде дадено в 18:30 на входа на Морската градина. В  Самоков  хората се събират на площад \"Захари Зограф\" в 17:00 часа. Това е третото глобално координирано събитие, което е част от ученическата и студентска инициатива \"Fridays for Future\" (\"Петъци за бъдеще\"), започната от личния протест на Грета Тунберг в Швеция (повече  тук ). В инициативата през последната година ежеседмично се включват хиляди души в повече от 1600 града в над сто страни.  От Сидни  до Брюксел  и от Берлин до Хага и Лондон  хиляди ученици и гимназисти  откликват на нейния ежеседмичен призив за стачка в защита на климата, като излизат на улиците с лозунги, призоваващи \"да\"спасим нашето бъдеще\". В митингите този петък няма да участват само ученици. Ще се включат хиляди офиси на фирми в целия свят, чиито служители ще напуснат работните си места в знак на протест срещу бездействието в борбата с глобалното затопляне. Световната инициатива събира съмишленици онлайн, като всеки, който има желание да се включи в своята страна, може да намери най-близкото събитие  тук .", "date": "2019.09.20", "title": "България се включва с три събития в Глобалната климатична стачка днес"}
{"url": "https://www.dnevnik.bg/na_put/2019/09/20/3964294_fotogaleriia_gradut_ot_koito_idva_solta/", "text": "Погледът се раздвоява между величествената планина и стълбовидно подредените къщички с цветни фасади. Между тях е спокойното синьо езеро. Гледката е като за картичка, а градът е Халщат.", "date": "2019.09.20", "title": "Фотогалерия: Халщат, където Алпите \"дават\" сол"}
{"url": "https://www.dnevnik.bg/evropa/2019/09/20/3966085_junker_niamam_erotichna_vruzka_s_predpazniia_mehanizum/", "text": "Председателят на Европейската комисия Жан-Клод Юнкер заяви вчера, че е склонен да се откаже от предпазния механизъм за ирландската граница, ако всички цели бъдат постигнати, предаде \"Франс прес\", цитирана от БТА. \"Нямам еротична връзка с предпазния механизъм. Ако резултатите са налице, не ме интересуват инструментите\", с които са постигнати, каза той пред британската телевизия \"Скай нюз\" ( тук  и  тук ). \"Ако целите са изпълнени, всички цели, тогава нямаме нужда от предпазния механизъм.\" В центъра на разногласията между Лондон и Брюксел е клаузата, предвиждаща Обединеното кралство да остане в \"единна митническа територия\" с ЕС, ако не бъде намерено по-добро решение след преходния период. Целта е избягване на връщането на физическа граница между британската провинция Северна Ирландия и Република Ирландия, членка на ЕС. Юнкер оцени като позитивна срещата си в понеделник  в Люксембург  с британския премиер Борис Джонсън, който настоява за премахване на предпазната клауза. \"Може да постигнем споразумение, не ми допада идеята за (Брекзит) без сделка, тъй като това ще има катастрофални последици\", каза Юнкер, който ще предаде председателския пост в Еврокомисията на 1 ноември на германката Урсула фон дер Лайен. Юнкер потвърди, че са му били изпратени документи от премиера Борис Джонсън, представящи идеи за нова сделка за Брекзит, но каза, че все още не ги е прочел.  В сряда Финландия, която е ротационен председател на Съвета на ЕС,  даде на премиера време  до 30 септември да представи писмени предложения за споразумение за Брекзит.", "date": "2019.09.20", "title": "Юнкер: Нямам еротична връзка с предпазния механизъм за ирландската граница"}
{"url": "https://www.dnevnik.bg/evropa/2019/09/20/3966097_tri_prichini_poradi_koito_germaniia_se_zatrudniava_da/", "text": "Въпреки \"зеления\" си облик, който поддържа в чужбина, Германия от месеци обсъжда плана за борба с климатичните промени, който ще бъде представен днес. В същото време още отсега е сигурно, че страната няма да изпълни целите си за намаляване на парниковите емисии за 2020 година, информира \"Франс прес\". Защо при пълна държавна хазна и силно привързан към природозащитните въпроси електорат държавата среща затруднения да намали въглеродните емисии в своята икономика? Любимите автомобили Автомобилът заема централно място в германския просперитет: този сектор е едновременно най-големият промишлен износител, осигурява над 800 000 работни места, а колите са предпочитано превозно средство.  След продължителни битки в Брюксел за ограничаване на нормите за вредните емисии, наложени на \"Фолксваген\" (Volkswagen), \"Даймлер\" (Daimler) и Бе Ем Ве (BMW), германското правителство продължава да се колебае да планира отказ от двигателите с вътрешно горене, което би навредило на неговите автомобилостроители, и то въпреки световния скандал с \"Дизелгейт\".  Като цяло Берлин открито подкрепя интересите на автомобилния сектор. Миналата година правителството саботира съдебните забрани за движение на стари дизелови коли в централните части на някои градове, отказвайки да въведе винетна система за контрол на автомобилите.  Германският канцлер Ангела Меркел взе едно от най-впечатляващите си решения през 2011 година, след ядрената авария в японската АЕЦ \"Фукушима\", като планира отказ от атомната енергетика до 2022 година. Това решение срещна голямо одобрение в страната, където от 70-те години на миналия век действа мощно антиядрено движение. В същото време обаче то доведе до сътресения при снабдяването на енергоемката икономика на страната. Наистина, Германия разви възобновяемите енергии - вятърна, слънчева, биомаса, водноелектрическа - достигайки 38 процента от общото потребление на енергия с перспективата този дял да нарасне до 65 процента през 2030 година. Производството им обаче е периодично, съхраняването им струва скъпо и не е много ефикасно, а и те трябва да се пренасят от ветровитото Северно море, осеяно с вятърни централи, до югозападната част на страната, където е съсредоточена германската промишленост. Затова страната трябва да внася руски газ, а и години наред не успява да намали зависимостта си от въглищата - евтин, но много замърсяващ източник на енергия. Така цели села бяха изравнени със земята, за да се разрастват огромните открити мини за лигнитни въглища. Въглища, криещи политически рискове След месеци консултации Берлин реши в началото на годината да спре употребата на въглища преди 2038 година и вече трябва да планира закриването на мините и електроцентралите си, както и преустройството на миннодобивните райони. Макар правителството да реши в средата на май да отпусне 40 милиарда евро в подкрепа на четири от засегнатите провинции, задачата се очертава социално и политически взривоопасна. Вярно, че в сектора на въглищата - мини и електроцентрали - работните места са се стопили с близо 100 000 от 2000 година и в него през 2016 година работеха едва 30 000 души - пет пъти по-малко, отколкото във сектора на вятърната енергия. Тези работни места обаче са съсредоточени в райони, където и без това металургията е в упадък - в западната Рейнска област, а източногерманската промишленост се е сринала, недалеч от полската граница. /БТА", "date": "2019.09.20", "title": "Три причини, поради които Германия се затруднява да изготви план за климата"}
{"url": "https://www.dnevnik.bg/sport/2019/09/20/3965017_ot_london_do_tokio_na_kolelo_kak_se_stiga_do/", "text": "Рон Рътланд и Джеймс Оуенс са двама любители на спорта с важна мисия. Те \"държат ключа\", без който световното първенство по ръгби в Япония не може да започне. Двамата са на финалната права от дългото си пътешествие с велосипеди от Лондон до Токио. Целта на Рътланд и Оуенс е да пренесат успешно свирката, с която съдията Найджъл Оуенс ще ръководи първия мач от шампионата между Япония и Русия на 20 септември. Изпитанието им е с дължина 20 093 км, като графикът да карат в продължение на 231 дни е спазен. По време на пътешествието си Рътланд и Оуенс са преминали през 27 страни при различни метеорологични условия. В мисията им освен промотиране на ръгбито е заложена и благородна кауза. Двамата се опитват да привлекат вниманието към детския фонд Pass It Back, като до момента са събрани 75 629 паунда.      Двамата разказват, че предизвикателството и срещите с хората са ги накарали да преосмислят начина си на живот. \"Израснах много повече, отколкото очаквах. Пътувал съм много, така че знам, че хората са мили, но това затвърди тази идея. Хората са еднакви навсякъде и ако им дадете възможност да бъдат добри, ще се възползват\", казва Оуенс. Двамата приемат със смесени чувства края на приключението си. \"Остава горчивина, ако трябва да съм честен. Очакват ни много неща, но винаги в края на приключението го има чувството, че може да продължи още няколко месеца, дори години\", допълва роденият в Хонконг Оуенс. Това не е първото екстремно занимание за Рътланд. През 2015 г. той се отправя на самостоятелно пътешествие с велосипед от родината си Южна Африка до Англия за предишното световно по ръгби. Две години по-късно Рътланд е част от екипа на Адам Ролстън, който прекоси Монголия, играейки голф. Предизвикателството е известно като \"Най-дългата дупка\".", "date": "2019.09.20", "title": "От Лондон до Токио на колело: как се стига до световното по ръгби"}
{"url": "https://www.dnevnik.bg/bulgaria/2019/09/20/3966102_bsp_iska_anketna_komisiia_za_sluchvashtoto_se_v_radioto/", "text": "Да бъде създадена временна парламентарна анкетна комисия за ситуацията в БНР и за  проверка на твърденията за оказван натиск  над генералния директор Светослав Костов и над журналисти. За това настояха днес от левицата. Властта се опитва да замаже проблемите и да ги прехвърли на технологично равнище, аргументира искането лидерът на левицата Корнелия Нинова. Нинова отбеляза, че мнозинството от членовете на Съвета за електронни медии са хора, посочени от ГЕРБ, а съветът е този, който избира генералния директор на общественото радио. Така че отговорът е при тях, те са излъчени и са функция на ГЕРБ, допълни тя. И отбеляза, че заради това думите на Борисов, че със случващото се някой се опитва да саботира правителството, са неприемливи. \"Не знам кой при тях е главанакът, но нека не ни правят всички нас на главанаци\", каза лидерът на БСП. И коментира, че по това дали ГЕРБ ще подкрепят искането на левицата ще се види дали наистина искат истината да се изясни.", "date": "2019.09.20", "title": "БСП иска анкетна комисия за случващото се в радиото"}
{"url": "https://www.dnevnik.bg/sviat/2019/09/19/3965661_gigantite_alibaba_i_tensent_dadoha_neochakvan_otpor_na/", "text": "Технологичните гиганти \"Тенсент\" и \"Алибаба\" отказват да си сътрудничат с кредитната програма на властите в Китай. Това пише  \"Файненшъл таймс\" , като цитира източници, запознати с проекта. Става въпрос за част от системата за социален кредит, която Пекин иска да въведе до 2020 г. Нейни версии, насочени към потребителското поведение, вече действат чрез множество компании. Тъкмо оригиналният замисъл обаче - списък на длъжниците да се превърне в система, покриваща стотици милиони китайци и анализираща кредитната им история - би трябвало да съществува на национално ниво. Китайските холдинги \"Алибаба\" и \"Тенсент\", две от ключовите компании в китайската икономика, обаче не желаят да предоставят достъп до данните за заемите, отпускани на техни клиенти. Този отказ от сътрудничество е пример за напрежението между правителството и компаниите по въпроса как да се контролират данни. Поврат \"Жима кредит\" и \"Тенсент кредит\", които са част от технологичните гиганти, разработваха собствени системи с благословията на Пекин. През февруари обаче разрешителните им бяха отнети, но гигантите станаха акционери (с по 8-процентен дял) в нова компания - \"Байхан\". Сътрудничеството в този формат не устройва особено двете компании. Един от служителите на \"Байхан\" обяснява: \"Бихме искали да получим лична информация и кредитни данни от \"Тенсент\" и \"Алибаба\". Имена, номер на документ за самоличност и телефон, история на заеми и плащания.\" И бивш служител на \"Тенсент\" потвърждава за британски вестник, че компаниите не споделят такива данни. До април тази година над 700 финансови институции и компании са се свързали с базата данни на \"Байхан\" и предават данни за транзакции срещу обновяване на кредитната история на клиентите си, пишат държавни медии. Цитираният служител на \"Байхан\" обаче твърди, че данни предават едва три от осемте компании акционери (това означава, че още три освен \"Тенсент\" и \"Алибаба\" не го правят).", "date": "2019.09.20", "title": "Гигантите \"Алибаба\" и \"Тенсент\" дадоха неочакван отпор на властта в Китай"}
{"url": "https://www.dnevnik.bg/razvlechenie/2019/09/20/3966114_zapochva_one_dance_week_-_akcentite_prez_septemvri/", "text": "Най-мащабното досега и дванадесето поред издание на фестивала за съвременен танц и пърформанс One Dance Week започва днес в Пловдив с   на белгийската компания за танцов театър Peeping Tom, който публиката ще може да гледа и утре, 21 септември. След това уикендът ще продължи с модерен прочит на древния индонезийски еротичен танц от остров Ява ленгер в спектакъла   на индонезийския хореограф Рианти, както и с  в неделя. До края на септември фестивалът ще предложи общо осем спектакъла от шест различни държави, открити уроци по танци и още няколко изненади. Той ще продължи да предлага танцов заряд на публиката близо месец и до 19 октомври в него ще се поберат общо 22 спектакъла от 17 държави с богата съпътстваща програма и концерти, партита и ателиета.  На 21 септември от 18 ч. във Vintage House (Дом на културата \"Борис Христов\") ще бъде представен първият брой на  , носещ заглавието \"Красотата в танца\". От 21:30 ч. публиката ще се пренесе в далечна Индонезия с безплатен концерт на Cahwati. В неделя, 22 септември, един танцов феномен от сърцето на остров Ява - Рианто - представя соловия си       На 27 септември ще бъде представена документалната  , в която сирийският режисьор Уаел Али слива личните спомени на артист в изгнание с исторически факти от миналото на страната. На 28 и 28 септември танцовият уикенд ще срещне публиката и с   по брейкденс с тайванската компания \"Лес Петитес Цхосес Продуцтион\". Всеки е поканен да потанцува с останалите ентусиасти на едно от най-забързаните градски пространства - новия площад на пешеходен надлез \"Гладстон\" между Площад \"Централен\" и градинката \"Цар Симеон\".  Също през уикенда - на 28 септември, Каори Ито ще се опита не с думи, а с танц да възстанови изгубената връзка със своя баща на сцената на  .      Последният спектакъл от месечната програма на 29 септември се кани да предизвика безпощадната съдба на сцената със съвременен прочит на класиката   в изпълнение на Сегедския модерен балет, който се завръща за трети път на българската сцена, но този път под звуците на оригиналната музика на композитора Карл Орф. Билети за всички представления се предлагат  тук , а още информация за програмата и спектаклите може да бъде намерена  тук . ", "date": "2019.09.20", "title": "Започва One Dance Week - акцентите през септември"}
{"url": "https://www.dnevnik.bg/sviat/2019/09/20/3966125_amerikanski_medii_trump_dal_na_chujd_lider/", "text": "Американският президент Доналд Тръмп е дал на чуждестранен лидер притеснително обещание, което най-вероятно е свързано с Украйна. За такъв случай разказват вестниците  \"Ню Йорк таймс\"  и  \"Вашингтон пост\" . Основен източник на твърденията е разузнавач, работещ в Белия дом, който сметнал обещанието за \"толкова притеснително\", че докладвал на генералния инспектор на разузнавателната общност. Според материала в \"Ню Йорк таймс\" намесата на разузнавача може да е последвала няколко действия, а не само един разговор с чужд лидер. Това е поредният случай, създаващ напрежение между Тръмп и разузнавателните служби - двете страни показват взаимно подозрение, а той ги е сравнявал с нацисти заради техни коментари. Малко известна информация В писмо до Конгреса от генералния инспектор се казва, че жалбите се отнасят за сериозен проблем, злоупотреба или нарушение на закона, включващо класифицирана информация. Тя е подадена на 12 август, когато Тръмп е бил зает с голф според \"Вашингтон пост\". По това време той е разговарял с руския президент Владимир Путин, получил е поне две писма от севернокорейския лидер Ким Чен-ун, срещнал се е с ръководителите на Пакистан, Холандия и Катар. От публикациите не е известно нито какво е обещано, нито дали е спазено или най-малкото дали е последвало действие. Няколко американски издания обаче насочват вниманието към Украйна. Според \"Ей Би Си нюз\" Тръмп е разговарял с украинския си колега Володимир Зеленски, когато го поздравил за изборите. Изпълняващият длъжността директор на националното разузнаван Джоузеф Магуайър (който замени оттеглилия се заради разногласия с Тръмп Дан Коутс) отказва да сподели съдържанието с Конгреса. Какво казва Тръмп Тръмп вече заклейми публикациите като \"фалшиви новини\". В \"Туитър\" той  попита  реторично дали \"някой е толкова тъп, че да повярва, че бих казал нещо неподходящо на чуждестранен лидер\". \"Никога не свършва! На практика всеки път когато говоря по телефона с чуждестранен лидер, разбирам, че може много хора да слушат от няколко американски агенции, да не споменаваме тези от другата страна. Няма проблем!\" Материалите са публикувани десетина дни след като демократите в американския Конгрес обявиха, че започват да разследват съобщения за опитите на Тръмп, адвоката му и бивш кмет на Ню Йорк Рудолф Джулиани и други от обкръжението му да оказват натиск върху украинското правителство. Според тези твърдения Джулиани искал от Киев да разследва бившия вицепрезидент (и претендент за номинацията на демократите за кандидат-президент догодина) Джоузеф Байдън. В интервю за Си Ен ЕН Джулиани първо заяви, че твърдението е нелепо, преди да заяви, че се гордее с тези действия. Не е известно дали двата случая са пряко свързани.", "date": "2019.09.20", "title": "Американски медии: Тръмп дал на чужд лидер \"притеснително\" обещание за Украйна"}
{"url": "https://www.dnevnik.bg/skorost/2019/09/20/3966135_samo_1_ot_nad_40_signala_ot_grajdani_za_nekachestveno/", "text": "При направени проверки по над 40 сигнала от граждани за продавани некачествени гориво от началото на годината само в един случай е установено несъответствие, съобщи днес по Би Ти Ви главният директор на дирекция \"Контрол качеството на течните горива\" в Държавната агенция за метрология и технически надзор Дима Иванова.  До края на август агенцията е направила над 800 проверки на бензиностанции. При тях са взети 1108 проби и са открити 56 нарушения. Според Иванова няма засечени недобросъвестни практики. Най-често срещаните нарушения при горивата са при дестилационните характеристики (по-тежки продукти са попаднали в тези горива, замърсяване например) и пламна температура, което значи некачествено гориво. От началото на годината до края на миналия месец от пазара са изтеглени 188 770 л бензин и дизел, а наложените санкции са за над 1.12 милиона лева. Също пред Би Ти Ви председателят на Българската петролна и газова асоциация Андрей Делчев подчерта, че въпреки битуващото мнение сред шофьорите горивата в страната не са по-лоши от тези, продавани в други европейски страни. Те отговаряли на всички изисквания, като всяка от търговските марки влага добавки с цел подобряване на качествата им. Мнението на Делчев е, че  кризата в Саудитска Арабия  няма да се отрази сериозно на цените на горивата.", "date": "2019.09.20", "title": "Само 1 от над 40 сигнала от граждани за некачествени горива се е потвърдил"}
{"url": "https://www.dnevnik.bg/analizi/2019/09/20/3966126_na_pojar_se_predlagat_idei_za_kibersigurnost_koito/", "text": "                         Трябвало да се намери начин на 10-15 ИТ специалисти, които работят за държавата, да им се дадат високи заплати, за да дойдат и да се задържат. Добре. Но тия начини ги има в Закона за електронното управление от три години. Хакнаха НАП и два месеца по-късно - дайте да намерим начин. В Закона за електронното управление от три години виси едно държавно предприятие \"Единен системен оператор\" с много ясно разписани функции, чиято цел беше именно да дава пазарни заплати. Не беше създадено. В закона има и друг механизъм - Държавната агенция \"Електронно управление\" да създаде програма за привличане на висококвалифицирани специалисти - например на граждански договори или чрез промяна в класификатора на длъжностите в администрацията и въвеждането на нова, по-високо платена длъжност. По примера на САЩ, които чрез USDS привличат за по една–две години служители от Google, Facebook и други технологични компании. И по тази линия нищо. Проблемите са ясни от години, решенията са мислени и прокарани в законодателството. Сега \"на пожар\" се предлагат идеи, които може също да са забравени след 6 месеца. И срещу които може и ще има недоволство - и от бизнеса, и от администрацията. Защото управлението трябва да има визия и перспектива. И всекидневна работа в една посока. Алтернативата е да чакаме нещата да се сринат, за да мислим какво правим.", "date": "2019.09.20", "title": "\"На пожар\" се предлагат идеи за киберсигурност, които скоро ще бъдат забравени"}
{"url": "https://www.dnevnik.bg/bulgaria/2019/09/20/3966137_redkolegiiata_na_horizont_otkazva_sreshta_s_shefa_na/", "text": "Редколегията на програма \"Хоризонт\" на Българското национално радио (БНР) отказва среща с шефа на БНР Светослав Костов и Съвета за електронни медии (СЕМ) и иска оставката на ръководството на медията. \"На срещата,  която се проведе на 19 септември  с членовете на СЕМ, ясно изразихме позицията си, че след  свалянето на Силвия Великова от ефир , безпрецедентното  спиране на излъчването на програма \"Хоризонт\" , както и след смущаващите разкрития за натиск,  изнесени от зам. главния редактор  на \"Хоризонт\" в оставка Даниела Късовска и от пенсионирания неочаквано миналата седмица дотогавашен директор на програмата Ивайло Савов, ние не виждаме как бихме могли да продължим да работим с г-н Светослав Костов и членовете на управителния съвет на БНР\", се казва в становище на редколегията на програма \"Хоризонт\", изпратено до медийния регулатор след срещата с членовете му вчера. По-късно вчера членовете на регулатора  проведоха заседание , в което решиха да обсъждат съдбата на генералния директор на радиото следващия петък (27 септември), като един от членовете му (Ивелина Димитрова) вече се обяви за оставка. Членовете на СЕМ обявиха още, че са готови да разговарят отново с ръководството на БНР и с редколегията на \"Хоризонт\". \"Не виждаме с какво среща в подобен троен формат ще допринесе за разрешаването на кризата в националното радио. Изцяло в ръцете на СЕМ е да не допусне обществената медия да се управлява от човек, за когото има съмнения, че действа под заплахи и натиск\", пише още в позицията. Редколегията е орган, в който влизат представители на различните редакции в БНР и който се произнася по въпроси, свързани с работата на екипа, независимо от ръководството на медията. Становището е подписано от: Николай Петров от името на \"Новини\"; Ирена Гъделева от името на \"Музикална редакция\"; Борислава Борисова от името на \"Преди всички\"; Даниела Якова от името на \"12+3\"; Евелина Стоянова (в лично качество); Ирина Недева от името на \"Хоризонт до обед\"; Мая Щърбанова от името на \"Кореспонденти\"; Николай Захариев от името на \"Музикална редакция\"; Пламен Христов от името на \"Кореспонденти\"; Станислава Пирчева от името на \"Нощен Хоризонт\"; Явор Стаматов от името на \"Новини\".", "date": "2019.09.20", "title": "Редколегията на \"Хоризонт\" отказва среща с шефа на БНР и медийния регулатор"}
{"url": "https://www.dnevnik.bg/biznes/2019/09/20/3966087_shpionskiiat_skandal_ne_vliiae_na_pragmatichnite_ni/", "text": "Шпионският скандал по никакъв начин не влияе на българско-руските отношения, които са прагматични и на база взаимен интерес, каза днес по Би Ти Ви министърът на енергетиката Теменужка Петкова. В отговор на въпрос тя посочи, че на поредната среща на  българско-руската комисия , провела се тази седмица, темата с  ареста на председателя на сдружение \"Русофили\"  и  забраните за влизане в страната на руски граждани  не са коментирани и въпросът изобщо не е бил повдигнат. Коментирайки газопровода \"Турски поток\",  споразумение за изграждането на който  беше подписано тази седмица, Петкова каза, че не очаква той да бъде спрян от ЕС, защото по него се работи от самото начало по европейските правила и законодателство. Газ по \"Турски поток\" се чака в началото на 2020 г. Енергийният министър смята, че въпреки забавянето на проекта заради обжалване от отпаднали от търга за изграждането му компании в началото на 2020 година по \"Турски поток\" може да тръгне газ. Дори и това да не стане, България не дължи неустойки, каза Петкова. Тя допълни, че Унгария и Сърбия също имат изоставане от сроковете. България вече работи по 11 километра от участъка, които трябва да са готови до месец. Газопроводът ще ползва и 140 км от вече съществуваща инфраструктура. Голямото предизвикателство ще е изграждането на частта от Провадия до границата със Сърбия. По договор той трябва да се изгради за 250 дни, но Петкова изрази надежда, че срокът може да бъде намален. Изграждането на българския участък ще струва на страната 2 млрд. лв., а в следващите 20 години приходите от транзитни такси за преминаващото през него гориво ще са 9 млрд. лв., каза Петкова в отговор на въпрос. В момента България получава около 220 млн. лева от транзитни такси, а с пускането на \"Турски поток\" се очаква удвояване на сумата. АЕЦ \"Белене\" може да се случи Надявам се АЕЦ \"Белене\" да се случи, каза енергийният министър в отговор на въпрос. Тя припомни, че  има 13 заявления за участие  в процедура за избор на стратегически инвеститор, като сред тях са световни лидери в бранша. Вече имало и заявки за изкупуване на част от тока, който \"Белене\" евентуално ще произвежда. Северна Македония била готова да купи 10% дял от дружеството, което ще реализира проекта, като гарантира и изкупуване на 10% от електричеството за целия проектен живот на бъдещата централа. Според Петкова до средата 2020 г. ще приключи процедурата и ще стане ясно дали АЕЦ \"Белене\" ще се случи. Коментирайки модернизацията на блокове на АЕЦ \"Козлодуй\", министърът посочи, че животът на пети блок през 2017 година е удължен с 30 години, като за шести блок това ще стане факт в началото на следващия месец. Въглищните централи ще бъдат спасени В отговор на въпрос Петкова посочи, че България ще се бори и за запазване на въглищните централи, които осигуряват 46% от тока на страната, а през зимата 60 на сто от нужните количества енергия. \"Ще им удължим живота, както правят други страни от ЕС като Полша, да речем\", подчерта Петкова.", "date": "2019.09.20", "title": "Шпионският скандал не влияе на прагматичните ни отношения с Русия, каза Теменужка Петкова"}
{"url": "https://www.dnevnik.bg/bulgaria/2019/09/20/3966210_radiojurnalisti_iskat_ostavkata_na_shefa_na_bnr/", "text": "Оставката на генералния директор на Българското национално радио (БНР) Светослав Костов и наказания на виновните за кризата в медията искат радиожурналисти в разпространена до медиите позиция. Вече седмица БНР е въвлечено в тежка криза след  безпрецедентното прекъсване  на излъчването на програма \"Хоризонт\" за пет часа в разгара на скандал, предизвикан от  опита за сваляне от ефир  на дългогодишния водещ на сутрешния блок на програма \"Хоризонт\" Силвия Великова, известна с критичната си позиция към работата на прокуратурата и към единствения засега кандидат за нов главен прокурор Иван Гешев. На среща с членовете на Съвета за електронни медии вчера редколегията на БНР по иска оставката на директора . Журналистите Силвия Великова, Даниела Късовска, зам. главен редактор в оставка на програма \"Хоризонт\", и други членове на редколегията разказаха за оказан от Светослав Костов натиск за отстраняване на Великова от ефир. Стана известно, че Костов на свой ред бил притискан да уволни Великова, като на кратко заседание след срещата вчера СЕМ реши прокуратурата да разкрие кой го е притискал. \"Въвличането в разследването на ДАНС и прокуратурата, един сам по себе си извънреден, краен акт, доказа недвусмислено, че няма технически причини за безпрецедентното прекъсване на излъчването, че хаосът в държавата и обществената медия е пряк резултат от управленски грешки, некомпетентност и липса на отговорност от страна на генералния директор на БНР и неговия екип. Ръководството на БНР ясно показа на професионалната колегия и на обществото, че на тях не може и не трябва да им се поверява обществена медия от такъв мащаб\", пише в декларацията, подписана от 40 радиожурналисти. \"Управленската безпомощност, резултат от неубедителния мениджърски опит на генералния директор, на управителния съвет на БНР и на техните избраници, профанацията, липсата на достойнство, подмяната на професионалните стандарти, предизвиква у нас, радиожурналистите от различни поколения, обида за опетнената институция и тревога за съдбата на обществените медии и на нашата професия\", се казва още в текста. Радиожурналистите призовават за оставка на генералния директор и управителния съвет на БНР и искат по-високи критерии за избор на членове на СЕМ и директори на БНР и БНТ. Те призовават депутатите да потърсят отговорност от виновните за случилото се в БНР на основата на заключенията на компетентните органи.", "date": "2019.09.20", "title": "Радиожурналисти искат оставката на шефа на БНР"}
{"url": "https://www.dnevnik.bg/bulgaria/2019/09/20/3966148_borisov_shte_poiska_gerb_da_podkrepi_suzdavane_na/", "text": "Премиерът Бойко Борисов ще помоли парламентарната група на ГЕРБ да  подкрепи създаването на временна парламентарна комисия  за проверка на случващото се в Българското национално радио. По негово настояване депутатите от управляващата партия ще поискат и парламентът да възложи на Сметната палата да направи одит на радиото и да се провери как са изразходвани средствата през годините. \"Ще искам пленарната зала да приеме решение Сметната палата като най-независим върховен орган да влезе и да провери цялото управление на БНР досега. Това ще предложа в момента\", допълни премиерът. Прокуратурата е независима, кой съм аз На въпрос на \"Дневник\" дали ще поиска от прокуратурата да провери телефонните разговори на директора на БНР, за да установи дали му е оказван натиск и от кого, премиерът отговори: \"Прокуратурата е независим орган, кой съм аз.\" Пред журналисти в кулоарите на парламента Борисов отбеляза още, че трябва да се изчакат резултатите от проверката на прокуратурата. На въпрос дали приема обвиненията, че се опитва да се измъкне от скандала, той заяви: \"Какво да се измъквам, като нямам нищо общо с него. Аз този ръководител на радиото за радост никога не съм го чувал и говорил с него\". Попитан дали ще се извини за репликата си, че в ръководството на БНР са \"главанаци\", Борисов каза, че понякога използва по-остри думи, но това е било провокирано от истинското му възмущение от това, което е направено със свалянето от ефир на журналиста Силвия Великова. \"И затова Сметната палата ще влезе и ще провери всичко, убеден съм, че и прокуратурата ще намери виновни\".", "date": "2019.09.20", "title": "Борисов иска одит от Сметната палата в радиото"}
{"url": "https://www.dnevnik.bg/evropa/2019/09/20/3966154_hurvatskoto_pravitelstvo_otstupi_pred_natiska_za/", "text": "Хърватското правителство ще намали възрастта за пенсиониране в страната на 65 от 67 години след протестна кампания, ръководена от водещи синдикати, заяви премиерът Андрей Пленкович, цитиран от \"Ройтерс\". Три синдиката  събраха в петиция подписите  на над 700 хил. граждани през пролетта, за да предизвикат референдум за решението на управляващите. През декември парламентът в Хърватия одобри предложение на правителството за увеличаване на възрастта за пенсиониране до 67 години от 2033 г. за мъжете и за жените и за намаляване на пенсиите на хората, които се оттеглят по-рано. Вместо да свика референдум обаче, правителството реши да отстъпи. \"По този начин показваме, че слушаме какво ни казват гражданите. Някои от нашите граждани обаче искат да продължат да работят след 65-годишна възраст и ние ще го направим възможно в ревизирано предложение за (пенсионен) закон\", посочи Пленкович. \"Така ще постигнем баланс между исканията на кампанията и желанието на тези, които могат и искат да работят по-дълго\", допълни той. Хърватия като много европейски страни има застаряващо население. Обществената пенсионна схема струва почти 40 милиарда куни годишно, но това не може да бъде покрито от вноските на работниците и бюджетът трябва да финансира около 17 милиарда куни от данъци годишно за покриване на недостига.", "date": "2019.09.20", "title": "Хърватското правителство отстъпи пред натиск за намаляване на пенсионната възраст"}
{"url": "https://www.dnevnik.bg/sport/2019/09/20/3966206_kiril_domuschiev_tova_e_moiat_ludogorec/", "text": "Собственикът на \"Лудогорец\" Кирил Домусчиев изрази възхищението си от гръмката победа на старта на груповата фаза в Лига Европа. Той поздрави футболистите за  разгромното 5:1 срещу ЦСКА (Москва) . \"Това е моят \"Лудогорец\"! Браво, момчета\", написа Домусчиев във \"Фейсбук\". През лятото  той беше силно критичен и искаше да се направят промени в отбора . \"При всички положения трябва да има обновяване в състава, не може да сме най-старият отбор в Европа. Видно е, че на моменти играем с осем-девет души, и това не е нормално. Има куп системи кой колко се влага. Някои хора може да имат желание, но като не могат, какво да направим. Треньорът да взима мерки и който не се влага, да почива\", каза Домусчиев след спечелването на Суперкупата.", "date": "2019.09.20", "title": "Кирил Домусчиев: Това е моят \"Лудогорец\""}
{"url": "https://www.dnevnik.bg/bulgaria/2019/09/20/3966174_borisov_bi_bilo_naivno_da_kaja_che_mojem_da_napravim/", "text": "Един ден вие може да успеете, но сега да кажа, че ще направим така, че да паднат санкциите върху Русия – това би било наивно и не бих го казал\". Това отговори премиерът Бойко Борисов на депутата от левицата Антон Кутев, който му постави в рамките на парламентарния контрол питане за отношенията между България и Русия. Борисов допълни, че падането на тези санкции не е по силите на България. \"Опитах такова посредничество и видяхте какво се случи\", коментира още той. \"Много държави се изказват срещу санкциите, но всички без изключение гласуват в съвета \"за\" тях. Има малко лицемерие сиреч\", каза още министър-председателят. Той допълни, че тези санкции действително влияят страшно много на търговията и отношенията между България и Русия. Дори и  строежът на газопровода \"Турски поток\"  е нямало да стане, \"ако не го бяхме избродирали\", тъй като основният производител на тръби в Русия е в \"най-черния списък\". Много от нашите възможности са ограничени, докато ги има санкциите, каза премиерът и отбеляза още фармацевтичната индустрия и др. В отговор на въпрос министър-председателят заяви, че отношенията между България и Русия са възможно най-добри, каквито са също със САЩ, с Европа и всички страни от Балканите. Отбеляза напредъка по строителството на АЕЦ \"Белене\", газопровода. \"Единственият проблем, който имаме, са лицензите на оръжейните заводи. Но това е тема, която и вашите правителства са поставяли\", обърна се Борисов към левицата. Един ден трябва да седнем и да кажем какъв компромис може да се постигне между нас и Руската федерация по тази тема, отбеляза той.", "date": "2019.09.20", "title": "Борисов: Би било наивно да кажа, че можем да направим така, че да паднат санкциите срещу Русия"}
{"url": "https://www.dnevnik.bg/kultura/2019/09/20/3961135_otkus_ot_tozi_turpeliv_labirint_ot_linii_na_horhe_luis/", "text": "                         По случай 120-годишнината от рождението на Хорхе Луис Борхес, един от най-мощните гласове в литературата на XX век, \"Колибри\" предлага на читателите избрани негови творби в проза и стих. Сборникът \"Този търпелив лабиринт от линии\" е изящно библиофилско издание в превод на Анна Златкова. Художественото оформление е дело на Кирил Златков. Един човек си поставя задачата да нарисува света. С течение на времето изпълва пространството с образи на земи, царства, планини, заливи, кораби, острови, риби, жилища, сечива, звезди, коне и хора. Малко преди смъртта си открива, че този търпелив лабиринт от линии чертае образа на лицето му. \"Този търпелив лабиринт от линии\" и вече издадените у нас сборници с есета и разкази на ненадминатия майстор на кратка проза се нареждат сред най-значимите страници в световната литература. Борхес казва, че книгата е нещо повече от словесна структура или поредица от словесни структури; тя е и диалогът, който завързва със своя читател, и интонацията, която придава на гласа му, и изменчивите и трайни образи, които оставя в паметта му. А този диалог е безкраен. \"Няма друг рай освен изгубения\", заключава Борхес в една от миниатюрите, намерили място в \"Този търпелив лабиринт от линии\". Но ако някога сте си представяли рая като библиотека, той не е изгубен, повярвайте, и това издание му принадлежи. Хорхе Луис Борхес е аржентински писател, есеист, поет и преводач, смятан за един от най-величавите творци на XX век и родоначалник на магическия реализъм в латиноамериканската литература. Неговите \"измислици\" и есета ловко съчетават поезия и философия, въвеждат читателя в неразгадаеми лабиринти, въображаеми енциклопедии, онтологични детективски истории и научни коментари, преобръщат всички представи за възможностите на прозата. \"Аз съм обречен да си остана Борхес, а не аз (ако изобщо съм някой), но себе си откривам по-малко в неговите книги, отколкото в много други или в нестихващите звуци на някоя китара\", признава един от гениите на световната литература. подбор и превод Анна Златкова DREAMTIGERS В детството си аз бях страстен поклонник на тигъра – не петнистия тигър сред камалотите на Парана и в амазонските дебри, а истинския, азиатския тигър на ивици, срещу който могат да устоят само въоръжени мъже в кула върху боен слон. Аз стоях безкрайно дълго пред една от клетките в зоологическата градина; аз обичах пространните енциклопедии и книгите по естествена история заради великолепието на техните тигри. (Още помня онези рисунки – аз, който не мога да си спомня безпогрешно лице или усмивка на жена.) Детството мина, тигрите и увлечението по тях изчезнаха, но още са живи в моите сънища. В този потопен надълбоко или хаотичен пласт те пак изобилстват. Ето: спя, развлича ме някакъв сън и изведнъж разбирам, че е сън. И си мисля: това е сън, просто игра на моята воля, а щом като имам безгранична власт, сега ще създам един тигър. О, безсилие! Сънищата ми никога не успяват да родят желания звяр. Тигърът се явява наистина, но е немощен или препариран, с уродлива форма или с недопустими размери, мярва се само за миг или прилича на куче или на птица. ПРИТЕЖАНИЕ НА МИНАЛОТО Знам, че съм загубил толкова неща, че не бих могъл да ги преброя, и че тия загуби сега са всичко мое. Знам, че съм загубил жълтото и черното, и мисля за тия невъзможни цветове тъй, както не мислят зрящите. Баща ми е мъртъв и винаги е до мен. Когато декламирам стихове на Суинбърн, го правя, казват, с неговия глас. Само мъртвият е наш, наше е само онова, което сме изгубили. Илион го няма, но Илион пребъдва в оплакващия го хекзаметър. Израил го нямаше, когато бе древна носталгия. Всяко стихотворение с времето става елегия. Наши са жените, които ни оставиха, неподвластни вече на утрешния ден, който е тягост, и на тревогата и гнета на надеждата. Няма друг рай освен изгубения. ЗАСТРАШЕНИЯТ Любовта е. Ще трябва да се крия или да бягам. Растат стените на затвора й като в страшен сън. Красивата маска се е сменила, но както винаги е само една. С какво ще ми помогнат моите талисмани: заниманието с литература, смътните знания, изучаването на думите, с които си е служил суровият Север, за да възпява своите морета и своите мечове, ведрото приятелство, хранилищата на Библиотеката, обикновените неща, привичките, младата обич на майка ми, ратната сянка на моите мъртъвци, безначалната нощ, сладостта на съня? Да бъда с тебе или да не бъда с теб, е мярката на моето време. Вече се чупи делвата над извора, вече се надига човекът при крясъка на птицата, вече са помръкнали онези, които гледат през прозорците, но тъмнината не донесе покой. Знам, любовта е: тревогата и облекчението да чуя гласа ти, очакването и споменът, ужасът да живея и занапред. Любовта е, със своите митологии, с малките си безполезни магии. Има една улица, по която не смея да мина. Вече ме обкръжават войските, ордите. (Тази стая не съществува; тя не я е видяла.) Името на една жена ме издава. Боли ме една жена в цялото тяло.", "date": "2019.09.20", "title": "Откъс от \"Този търпелив лабиринт от линии\" на Хорхе Луис Борхес"}
{"url": "https://www.dnevnik.bg/analizi/2019/09/20/3966209_glasut_na_shofyora/", "text": "                         - Много са се подобрили услугите в България. Казва ми го немски гражданин, когото возя от Полиграфията до Аерогарата. Говорим на английски и той споделя, че е впечатлен. - Ето, преди не можех да си говоря с шофьорите, а сега мога – допълва той. Усмихвам се и отговарям, че друг път ще му обясня на какво се дължи този скок в сферата на таксиметровия превоз. Някои от вас вече се досещат, че е част от баланса. Някъде другаде има срив. Но коя съм аз, един шофьор, да разбирам от тези работи. Служебният ми телефонен номер като шофьор на такси завършва на 111. Когато започнах да го ползвам, бях в БТВ. После ми го взеха за малко, когато през 2013-а напуснах. След това си го откупих и сега ми се стори удачно пак да ме представлява. 111 си е символично число. Докато сме на 111-о място по свобода на словото, аз имам свободата да питам от този номер дали съм спряла на точното място и да информирам, че съм пристигнала на адреса. Имам свободата да комуникирам с публиката аналогово. Камерно. Без ефир. През юни ми предложиха да стажувам като журналист. Разбира се, нарекоха го по друг начин. При никакви обстоятелства да не съм в нюзрума, но да правя материали. Неясно как, но категорично без да използвам оператори и монтажисти от телевизията. В средите на \"Човешки ресурси\" наричат тези оферти отказващи. Предложение, което не можеш да приемеш, но после ще бъде представено като възможност. Хитро. След 26 години в журналистиката реших да стажувам на друго място. След като междувременно тук–там ми казаха, че няма място за репортер като мен. Имали желание, но нямали възможност. Разбрах ги. И потърсих поприще, в което още търсят хора. За шофьори има места. Още. Взех си изпита в ДАИ, издържах психото и кандидатствах в Yellow. В таксиметровите среди ме приеха с недоверие, но все пак ми дадоха шанс да опитам. Благодаря от сърце. Някои още вярват, че разследвам или кроя нещо. Други (уж репортери) повтарят под сурдинка опорката, че готвя някакъв проект. Даже Блъсковият \"Труд\" днес разказва по този повод как по времето на соца Петър Станчев от \"Земеделско знаме\" измислил рубриката \"Журналисти сменят професията\", стажантът Първан Стоянов станал таксиметров шофьор, а поредицата се радвала на голям читателски интерес. Хубав пример от тоталитарното близко минало. Неадекватен за днешния ден от имитативната демокрация. Аз нямам работно място и рубриката ми се оказа излишна за българския медиен свят. Като изключим \"предложението\" от ПИК да правя рубрика при тях, от другаде не ми предложиха работа. Практикувам журналистика като хоби, което обичам с цялата си душа. И пиша за списания. От \"Жената днес\", L’Europeo и \"Мениджър\" се обадиха да ми предложат теми за писане. Единият текст вече излезе, другите предстоят. Благодаря и за тази възможност. Наистина. Обикновените въпроси вече са екзотика, както имах възможност да отбележа след фурора от срещата ми с Цветан Цветанов в парламента. Питах го дали има телепатична връзка със своя бивш служител от ГЕРБ, така че да си извършат имотните сделки в един и същ ден, в една и съща нотариална кантора, на интересна стойност. Цв. така и не обясни откъде са му парите, но чувам, че си е намерил нова работа. Той ще е демократът на държавата и ще отстоява \"евроатлантическите ценности\". Без имоти не става. Без личен асансьор явно няма да е пълна демокрацията. Докато шофирам, имам време да разсъждавам по този въпрос. Още не съм го осмислила съвсем. Иначе пиша от дете и нямам намерение да спирам. Но истината е, че днес работя като таксиметров шофьор. Плащам си всеки ден аренда за колата и други разходи. После започвам да изкарвам за себе си. Това е свободна професия. И повтарям истината на невярващите колеги – шофьори и пътници: - Тук има места, а аз притежавам базисни умения по шофиране, ориентиране и комуникация. Търся си ново вдъхновение, смисъл и начин да съм полезна на хората. Отново. Дали правя това, което умея най–добре. Не, разбира се. Дали съм си на мястото. Спорно е. Но като се огледаме наоколо и погледът ни се спре на момичето с аграрното образование в медийния регулатор, моето шофиране си е съвсем адекватно. Аз мисля, че се справям прилично. Сигурно и председателката на СЕМ така вярва за себе си. Сега се уча да се ориентирам бързо във всички квартали на София, питам, когато навигацията ме обърка, и се извинявам на пътниците, ако изпусна отбивката или не знам улицата, която ми казват. Практикувам го. Когато трябва, мълча, не избирам най-бавната лента, връщам ресто, имам дребни, слушам неангажираща музика и колата е чиста. На този етап толкова мога. \"Дъното\", биха казали някои. Не, да си шофьор не е дъното. Понякога усещам гузната обществена съвест под формата на голям бакшиш. Отговарям, че това не е индулгенция за гражданското мълчание. И връщам. Бях добре платена като журналист на заплата. Не под масата. Сега изкарвам стажантска надница и съм удовлетворена, когато хората си тръгват умислени, вдъхновени, развеселени. И доволни, че са стигнали навреме, дори по-бързо от очакваното. Това ми е работата. И, да, има срамна работа. Но тя не е да отваряш багажник и да возиш комфортно хора от точка А до точка Б. Не е срамно да умееш да изслушваш, да говориш учтиво и да отговаряш, когато те питат защо си там. Срамно е да убиваш за пари. Да обслужваш корпоративни и лични интереси зад маската на журналистиката. Да си пиар или ченге на щат като репортер, продуцент и директор на новини е срамно. Да те държат за топките, а ти да задраскваш думи по тази причина, е смърт. Мен не ме е срам всеки ден да заставам очи в очи с публиката. И продължавам да й служа. Както мога. Днес е това. Благодаря за доверието.", "date": "2019.09.20", "title": "Миролюба Бенатова в \"Гласът на шофьора\""}
{"url": "https://www.dnevnik.bg/bulgaria/2019/09/20/3966222_polfriiman_moga_da_rabotia_v_avstraliia_no_iskam_da/", "text": "Австралиецът Джок Полфрийман, който вчера получи правото да излезе предсрочно от Централния софийски затвор, има осигурена работа както в Австралия, така и в България. Без значение дали ще остане в страната той иска да продължи дейността си като част от Българското затворническо дружество и да инициира реформи в институциите и най-вече в системата на затворите. Това е заявил самият Полфрийман пред съдиите от Софийския апелативен съд Калин Калпакчиев, Виолета Магдалинчева и Весислава Иванова, които вчера  решиха да го освободят предсрочно  с изпитателен срок от малко над 6 години и половина. Джок Полфрийман бе осъден на 20 г. затвор за убийството на студента Андрей Монов през декември 2007 г., когато при сбиване в центъра на София намушка и неговия приятел Антоан Захариев. Австралиецът е изтърпял повече от половината от наказанието си, като за излежани му се признават 11 г., 8 месеца и 21 дни, отбелязват в решението си тримата съдии от състава, взел окончателното решение за освобождаването му от затвора. Не е опасен за обществото и се е поправил, мотивира се съдът Джок Полфрийман не е опасен за обществото, поправянето му в затвора е необратимо и по-нататъшният му престой там е неоправдан. Според САС определеният от затворническите власти среден риск за обществото, ако бъде освободен, може да бъде изведен единствено от тежкото престъпление, за което изтърпява наказанието си. Според апелативните съдии зад решетките той не е имал и никакви криминални прояви, за които да е наказван, което също е натежало при решението да бъде освободен. \"Съдът счита, че при тези данни за прояви на осъдения по време на изпълнение на наказанието, които сочат изцяло за положителна промяна у него, може да се приеме убедително, че изпълнението на целите на наказанието е дефинитивно и необратимо постигнато\", мотивират решението си магистратите. Те отбелязват, че преди убийството в София той не е имал никакви други криминални прояви и регистрации. Докато е изтърпявал наказанието си, в нито един момент не е разкрил, че може да представлява риск било за останалите лишени от свобода, било за служителите в администрацията или за когото и да е друг. \"Никоя от неговите прояви не разкрива криминогенен елемент, свързан с насилие или с незачитане на чуждите права, или с незачитане на правилата в социума\", пише в определението на съда. \"От всички данни, които се съдържат в досието на осъдения, е видно, че през целия си престой в затвора той се е посветил на това да осмисли със съдържание изпълнението на наказанието, което му е наложено, като включително е регистрирал и сдружение, развило и развиващо понастоящем активна дейност в обществена полза\", подчертават магистратите. Пред Софийския градски съд е бил обсъждан и въпросът с обезщетението, което Полфрийман е осъден да плати на близките на Монов и на Захариев. Апелативните съдии обаче припомнят, че в закона за предсрочното освобождаване няма значение дали е изплатено обезщетението. Въпреки това съдът отбелязва, че Полфрийман е превел на пострадалите парите от делото, което спечели срещу България в Страсбург. За да го освободят от затвора предсрочно, съдиите вземат предвид и докладите на администрацията, които през последните две години са били изцяло положителни. В тях се казва, че Полфрийман е с добри комуникативни умения, лидерска нагласа, толерантен към останалите, любознателен, с изявени интереси в различни области, активен, инициативен, последователен и упорит при реализация на целите си, сензитивен и реактивен към социалната среда, добронамерен и отзивчив като цяло, без расови и дискриминационни нагласи. Освен това се посочва, че е емоционално и социално зрял, а докато излежавал присъдата си в затвора, не се конфронтирал, избягвал противопоставяне, бил диалогичен, подбирал обкръжението си и бил устойчив на фрустрация. Полфрийман: Ще продължа с реформите без значение от коя страна на оградата \"Искам да продължавам моята дейност като част от Българското затворническо сдружение, защото за 12 години, въпреки че съм намерил собствен занаят, дейности в затвора, затворът не ми дал работа за първите 8 години, защото те не са искали аз да имам кръстчета, тоест намаление на присъдата ми. Така че за 12 години най-вече съм учил законите и различни европейски изисквания. Идеята ми е, когато излизам от затвора, да продължавам по тази насока, реформите в институции на българската система\", е заявил затворникът пред съда. Той подчертава и че дори да не бъде освободен предсрочно, ще продължи с реформите в българската затворническа система. Той посочва и че разликата е единствено \"от коя страна на ограда ще бъда\". Австралиецът добавя и че след толкова години, прекарани в четене на закони, практики, различни европейски норми и правила, това вече се е превърнало в негова \"страст и ориентация\". \"Имам работа, осигурена навън в няколко държави. Ако съм в Австралия, имам работа там осигурена. В България, в случай че съм тука, имам осигурен работа, има една фирма, където работи предимно на английски език и имат нужда от мен, защото хора там, които работят, не знаят английски език. Имам предложена работа и в Германия. Ако излизам от затвор, имам няколко възможности\", заявява пред съда Полфрийман на български език. През юли 2011 г. Върховният касационен съд (ВКС) окончателно  осъди Полфрийман на 20 години затвор , но той е в ареста от декември 2007 г., когато след спор и сбиване уби студента Андрей Монов и рани Антоан Захариев в центъра на София. Преди месец, когато Полфрийман отново поиска да излезе предсрочно от затвора, адвокатът му Калин Ангелов обясни, че той е подавал много жалби, но не е използвал физическо насилие, а е  търсил правата си по законов начин , но бил наказван. В затвора Полфрийман стана председател на затворническо сдружение, което се бори за правата на лишените от свобода. Заради тази му инициатива неговата сънародничка Каролайн Стейпълс го  номинира за \"Човек на годината\"  в класацията на Българския хелзинкски комитет (БХК), което предизвика обществен скандал и правозащитната организация  оттегли номинацията му . Преди години австралийските власти поискаха Полфрийман да бъде трансфериран в родината си, където да изтърпи остатъка от присъдата си, но главният прокурор Сотир Цацаров отказа, като се мотивира, че тогава осъденият е извършвал множество груби нарушения на правилата и многократно е бил наказван в затвора. Бащата на убития: Държавата в лицето на съда се подигра Психологът Христо Монов, който е баща на убития студент, коментира пред \"Дарик\", че с предсрочното освобождаване на Полфрийман държавата в лицето на съда се е подиграла на българските граждани. \"След днешния ден просто на човек да му се прииска наистина да се промени Конституцията и гражданите да си избират съдиите. Видя се, че най-големият проблем пред тази държава е съдебната система, и то не прокуратурата, а съдът. Аз вече съм спокоен. Спокойно ще ходя по улицата. Само че те как ще ходят по улицата и дали ние няма да им плащаме охраната\", заяви Монов. Той добави, че още не е получил присъденото обезщетение от 600 000 лв. \"Като юрист би трябвало да кажа, че решенията на съда не се коментират, но като човек и като политик казвам, че това е подигравка с жертвите, с техните семейства, с мъките на тези хора, с чувството за справедливост и за възмездие на престъпници, убийци, изнасилвачи\", каза Нинова. Остра беше реакцията и на \"Обединени патриоти\". Депутатът Милен Михов коментира, че приели новината \"с изключителна болка и раздразнение\". \"Този човек заслужаваше своето наказание. Този човек трябваше да изтърпи своето наказание тук, в България\", каза Михов и допълни, че мотивите на съда може би имали само някакво бюрократично основание. \"Аз съм премиер и не мога да коментирам решение на български съд. Никога не съм го правил. Всички знаем отговорът какъв е, но аз не мога да си позволя да го кажа\". Така премиерът Бойко Борисов коментира решението на Софийския апелативен съд за предсрочното освобождаване на осъдения за убийство Полфрийман. Председателят на тричленния състав на САС Калин Калпакчиев дължи обяснение какви са мотивите му за предсрочното освобождаване от затвора на австралиеца Джок Полфрийман, заяви депутатът от ГЕРБ Красимир Ципов. \"Като гражданин смятам, че председателят на този състав Калин Калпакчиев дължи отговор на близките на убитото момче, да разясни много добре какви са били мотивите му при произнасяне на това решение. Много е интересно как Съюзът на съдиите, чийто председател е уважаваният съдия Калпакчиев, ще се произнесе по такова решение, тъй като обществените реакции са ясни, хората са възмутени, а близките на убитото момче очакват отговор\", настоя Ципов. Той посочи, че самият Джок Полфрийман е заявил, че българският съд е корумпиран. Какво ще каже Калпакчиев за тези изявления, запита бившият заместник-министър на вътрешните работи. Ципов настоя, че нормалната практика е съдът да взима подобни решения, когато става въпрос за една, две или максимум три години преди изтичането на присъдата.", "date": "2019.09.20", "title": "Полфрийман: Мога да работя в Австралия, но искам да реформирам затворите в България"}
{"url": "https://www.dnevnik.bg/evropa/2019/09/20/3966233_shestima_evrokomisari_koito_moje_da_imat_problem_pri/", "text": "Двайсет и шестимата членове на Европейската комисия с председател Урсула фон дер Лайен, която започва работа на 1 ноември,  ще бъдат изслушвани по три часа от евродепутатите , преди номинациите им да бъдат одобрени или не.  Ето кандидатите за еврокомисари, които може да срещнат  трудности при изслушването  - било във връзка с афери или по политически причини. Силви Гулар (либерал, Франция) - Вътрешен пазар  Обект на съдебно разследване по случая с фиктивните назначения за сътрудници на евродепутати от партията Демократично движение (Модем), което я принуди да подаде оставка от френското правителство, 54-годишната французойка бе разпитана от полицията същия ден, в който беше представена новата комисия.  Разследвана същевременно и от Европейската служба за борба с измамите (ОЛАФ), тя вече прие да възстанови на Европейския парламент сумата от 45 000 евро заради един от своите сътрудници.  Възможно е също да й зададат въпроси, засягащи щедро платената й работа за американски мозъчен център в течение на 2.5 години, докато е била евродепутат.  Изслушването й е на 2 октомври. Рована Плумб (социалдемократ, Румъния) - Транспорт Бивш министър на околната среда, след това министър за европейските фондове, 59-годишната румънка бе обвинена, че е разработила правителствено решение в полза на компания, близка до бившия силен човек на левицата в страната й - Ливиу Драгня, който е в затвора от май.      Румънският парламент обаче отказа през 2017 г. да й отнеме имунитета, с което принуди антикорупционната прокуратура да закрие делото. Изслушването й е на 2 октомври. Дидие Рейндерс (либерал, Белгия) - Правосъдие и правова държава Белгийското правосъдие е започнало предварително разследване по повод обвинения в корупция, отправени срещу него от бивш агент на белгийските разузнавателни служби.  Това предварително разследване цели да установи дали са събрани достатъчно материали, за да бъдат предадени на федералната прокуратура.      Стожер на белгийската политическа сцена, 61-годишният Дидие Рейндерс отхвърля \"твърденията\", че е извършил нещо нередно.  Изслушването му е на 2 октомври. Януш Войчеховски (Европа на нациите, Полша) - Земеделие Член на Европейската сметна палата и бивш председател на сметната палата на страната си, 64-годишният бивш евродепутат се разследва от ОЛАФ заради \"предполагаеми нарушения, свързани с възстановяване на пътни разходи\". Той се оправда с \"административна грешка\" и призна, че е възстановил на Европейския парламент 11 250 евро, щом разбрал, че \"не достигат документи\", оправдаващи пътните му разходи. Изслушването му е на 1 октомври. Ласло Трочани (ЕНП, Унгария) - Политика за съседство и разширяване Шейсет и тригодишният унгарец бе министър на правосъдието в правителството на Виктор Орбан, когато последният неведнъж беше упрекван за реформи, преценени като посегателство върху свободите и баланса на властите.      Бъдещият му пост обаче предвижда той да проверява зачитат ли страните кандидати основните човешки права. Изслушването му е на 1 октомври. Жозеп Борел (социалист, Испания) - Върховен представител за външната политика и сигурността Бившият председател на Европейския парламент (2004-2007 г.) е заседавал в управата на енергийната групировка \"Абенгоа\". Като неин член бе глобен миналата година с 30 000 евро за неправомерно използване на вътрешна информация - продал е през 2015 г. акции на дружеството малко преди то да обяви предстоящия си фалит. Според два европейски източника европарламентът, преди да го изслуша, ще поиска уточнения за притежаваните от него дялове в различни предприятия.  Изслушването му е на 7 октомври. /БТА", "date": "2019.09.20", "title": "Шестима еврокомисари, които може да имат проблем на \"изпита\" в европарламента"}
{"url": "https://www.dnevnik.bg/gradska_sreda/2019/09/20/3966224_fandukova_obiavi_nov_kandidat_za_obshtinski_suvetnik_i/", "text": "Кметът Йорданка Фандъкова представи поредния си кандидат за общински съветник в листата на ГЕРБ - проф. д-р Асен Николов, началник на Родилната клиника на УАГБ \"Майчин дом\". Това стана по време на посещението й в клиниката. В последните дни при проверки в детски градини и болници тя представи още двама кандидати от листата - арх. Ивайло Петков и проф. д-р Иво Петров, кардиолог в болница \"Аджъбадем Сити клиник\". В Родилната клиника днес бе демонстрирана пред Фандъкова нова апаратура за дистанционен мониторинг на сърдечните тонове на бебето при жени в напреднала и по-трудна бременност. Бременната жена сама ще записва вкъщи сърдечните тонове с предоставено й устройство. Записът ще се праща онлайн по интернет в Родилната клиника на \"Майчин дом\". След това кметът на София обяви новината, че е започнала подготовката и организацията на първия в София детски медицински център, или \"детска поликлиника\", както тя го нарече. \"Той ще е в сградата на бившия Център по наркомании в район \"Възраждане\". Сградата е общинска и Столичната община вече е във владение, след като имах разговор с министъра на здравеопазването. Очаквам екип от специалисти да разработи концепцията за този детски медицински център\", заяви Фандъкова.", "date": "2019.09.20", "title": "Фандъкова обяви нов кандидат за общински съветник и подготовката за първата детска поликлиника в София"}
{"url": "https://www.dnevnik.bg/sport/2019/09/20/3966221_vsichki_sreshtu_nova_zelandiia_zapochva_svetovnoto_po/", "text": "Заплашителни физиономии, изплезени езици, страшни погледи... Дори да не сте запалени почитатели на спорта, е много вероятно да сте  гледали кадри от \"хака\" - ритуал, който отборът по ръгби на Нова Зеландия изпълнява преди мачовете си . В следващите седмици също е възможно подобни видеа да изплуват пред погледа ви в социалните мрежи, защото от днес започва световното първенство по ръгби. И макар широката публика да свързва този спорт със зрелището, наречено \"хака\", то ръгби е много повече и вълненията около турнира в Япония го потвърждават. Начало на световното поставя мачът между домакините и Русия. Големият въпрос е има ли кой да спре отбора на Нова Зеландия, който спечели последните две титли. Най-оспорваното световно \"Мисля, че това е най-откритото световно първенство, което сме имали от много време. Има шест или седем отбора, способни да го спечелят\", каза треньорът на Уелс Уорън Гатланд, цитиран от Би Би Си. Според думите му всеки се нуждае и от малко късмет. \"Когато стигнеш до четвъртфиналите, започваш да гледаш стъпка по стъпка\", добави той. Големият фаворит остава All Blacks, както е наричан отборът на Нова Зеландия. В състава имаше няколко промени след раздялата с основни състезатели - Ричи Макоу, Маа Нону, Дан Картър и Пири Уиипу.      Това вдъхва надежди на останалите отбори, целещи се във върха. Южна Африка спечели турнира Rugby Championship тази година, а Уелс триумфира в Шестте нации през март. Англичаните имат десет победи в последните си 14 мача, докато целта на Австралия е поне да повтори похода си до финала от 2015 г. Другият важен въпрос е дали ще бъде продължено пълното превъзходство на отборите от Южното полукълбо, които са спечелили седем от осемте световни първенства. Единственото изключение дойде с титлата на Англия през 2003 г. Двадесетте отбора са разпределени в четири групи по пет. За фазата на преките елиминации се класират осем състава, а надпреварата ще продължи до 2 ноември. Да бъде зрелище Световното първенство ще бъде една от големите репетиции за Япония преди олимпийските игри в Токио догодина. Президентът на международната организация, ръководеща спорта, и бивш капитан на Англия Бил Бомон вярва, че турнирът ще промени Япония и ръгбито.      \"Ръгби манията ще обхване тази страна. След десет години усилена подготовка чакането приключи и сцената е готова за това, което смятаме, че ще бъде турнир на промяната\", каза той. От ръководената от него World Rugby посочват, че броят на хората в Азия, започнали да се занимават с ръгби през последните три години, се е увеличил с 1.8 млн. души, като от тях около 1 милион са в Япония. Билетите за световното са почти разпродадени (97%).     ", "date": "2019.09.20", "title": "Всички срещу Нова Зеландия: започва световното по ръгби"}
{"url": "https://www.dnevnik.bg/kultura/2019/09/20/3966159_neizvesten_dosega_roman_na_fransoaz_sagan_predizvika/", "text": "Непознат до момента роман на френската писателка Франсоаз Саган беше публикуван във Франция преди броени дни. \"Четирите ъгъла на сърцето\" - незавършена история от 200 страници, предизвика големи вълнения сред читателите с обрисуването на празния живот на лекомислените богаташи. Ръкописът е открит през 2004 г. от сина на авторката Денис Вестхоф, пише \"Гардиън\". От месеци във Франция се носеха слухове за предстоящото излизане на книга, която ще разбуни духовете през есента - сезонът, в който биват публикувани най-големите заглавия. Също както в дебютния роман на Саган, който тя пише, когато е едва на 17 години, новото заглавие е лаконична дисекция на високата френска буржоазия (бел. ред. - haute bourgeoisie), която бива наричана \"200-те семейства\". Книгата разказва за необичайния любовен триъгълник, в който попада Людовик Кресон - бизнесмен, натрупал състоянието си чрез земеделие. Също като Саган той преживява сериозна автомобилна катастрофа. След нея обаче Кресон се влюбва в мащехата си. Младата Саган е бисексуална хедонистка, която е скандализирала парижкото общество в края на 50-те години на миналия век, когато проблясват първите искри на младежката революция. На върха на славата си през 1957 г. Саган катастрофира със своя \"Астон Мартин\" и изпада в кома. Инцидентът обаче не се отразява на любовта й към автомобилите и тя продължава редовно да шофира от Париж до Монте Карло, за да играе хазарт в някое от казината. Синът й казва, че романът е саркастичен, една от отличителните черти на нейното творчество, и представлява \"невероятно приключение, понякога твърде дръзко, но с бароков тон\". Вестхоф, който е известен фотограф, намира ръкописа в едно чекмедже и описва откритието като \"чудо\" насред поредицата от съдебни битки за наследството на Саган, което по негови думи е \"продавано, подарявано и придобивано по съмнителни начини\". Ръкописът е бил фотокопиран по такъв начин, че на места е бил изключително труден за разчитане. В предговора Вестхоф изтъква, че е занесъл текста при издателя на Саган, който не е искал да го публикува. Тогава синът на писателката решил да работи по книгата самостоятелно. Той добавял липсващи думи, нанасял корекции, но без да променя стила и тона на книгата. Франсоаз Саган си отиде от този свят на 69-годишна възраст на 24 септември 2004 г.", "date": "2019.09.20", "title": "Неизвестен досега роман на Франсоаз Саган предизвика вълнение във Франция"}
{"url": "https://www.dnevnik.bg/detski_dnevnik/2019/09/20/3965147_s_decata_v_pochivnite_dni_21_i_22_septemvri/", "text": "                         За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота  - Академия за родители предлага \"Занимания за деца в Младост\" в Парк \"Боби и Кели\". Демонстрации, лекции и консултации със специалисти очакват родителите, а за децата ще има игри и забавления, както и награди и подаръци. Подробности -  тук .  - В Историческия музей от 10 до 19 часа може да бъде видяна изложба на екзотични животни. Показани са някои от най-опасните влечуги в света. Сред тях са тайпан – змията с най-силната отрова в света, черната мамба, чиято дължина достига 3.5 м., 40-килограмова жълта анаконда, както и змията с най-дългите зъби (близо 5 см.) – отровницата. Включени са още зелени мамби, гърмящи змии, кобри, смоци, питони, игуани, крокодил, паяци, скорпиони и много други видове.  - Вход свободен са обявили къщата музей \"Захари Стоянов\" и Музеят на градското всекидневие (Къщата на Калиопа) от 9 до 17.30 ч.  - Тридневен фолклорен фестивал събира любителски певчески групи, инструментални формации, танцови състави и индивидуални изпълнители от страната. Ще има срещи на детски състави - с цел децата да обменят опит с утвърдените изпълнители. Наред с новите интерпретации на фолклорни песни, ще има открити ателиета за майстори на народни инструменти и изложения на произведения на занаятчийското изкуство. - Търси се с конкурс най-тежката тиква, отгледана в областта. Състезанието между стопаните ще е част от проявите на общинския празник \"Под крушата на осенската поляна\". Стопанинът на най-едрата тиква ще получи подарък. Всички присъстващи ще могат да дадат своето предположение колко точно тежи най-голямата тиква. За позналия или този, който е най-близо до резултата, също е предвидена награда. Ще има музика и танци, а от общината е осигурен безплатен транспорт до селото.  - Фолклорен фестивал ще се проведе в града. Неделя В \"Парк Боби и Кели - Патиланци\" приказката за \"Грозното патенце\" ще бъде представена по един нов и нестандандартен начин, в който актрисата, куклите и рисувана анимация ще си подадат ръка, за да ви разкажат своята интерпретация на познатата андерсенова история. Класически куклен театър с новаторско въведение на 2D анимация и декори очаква децата от 11.30 часа. БДЖ организира празнично атракционно пътуване за всички свои клиенти, поради големия интерес към ретро подвижния състав. По повод Деня на Независимостта на България по маршрута София-Черепиш-София специалното пътуване ще се осъществи с парния локомотив Атракционният влак ще отпътува от Централна гара София в 09:10 ч. По време на престоя си туристите могат да посетят Черепишкия манастир \"Успение Богородично\", както и да разгледат музейната част в комплекса. В обратното направление композицията с ретро локомотива ще потегли от гара Черепиш в 14:15 ч.  Цената на билета за влака с парния локомотив № 01.23 между София и Черепиш ще бъде 29.50 лв. за пътуване в двете посоки (с включени запазени места). Децата до 7-годишна възраст ще пътуват безплатно без да ползват отделно седящо място, като при закупуване на билети е необходим документ, удостоверяващ тяхната възраст. Националният железопътен превозвач напомня, че децата на възраст до 10 години задължително пътуват с придружител. Билети могат да бъдат закупени от билетните каси и железопътните бюра във всички гари в страната.  - От 10 до 16 ч. южната зона на бул. \"Марица юг\" от кръговото кръстовище на Водната палата до моста на Адата ще се превърне в място за спорт, екологично образование, култура, игри и забавления. За първи път едновременно в десетки градове в Европа автомобилите ще отстъпят място на хората, а улиците ще бъдат преобразени в зони за срещи, движение и почивка. Бул. \"Марица юг\" ще бъде превзет от хвърчила и фризбита, рисунки на асфалт, спортни тренировки на открито, фитнес зона, танци, творчески работилници, велоизяви и др. Предвидена е и специална тента с ескейп-предизвикателство. Пътното платно ще бъде изрисувано с различни игри като морски шах, дама, туистър, не се сърди, човече, а заедно с тях ще има и обособени места за настолни игри. Любителите на цветята ще могат да си засадят растение или да подготвят семена за разсад. Най-любознателните посетители могат да участват в образователни игри, беседи и занимания, посветени на устойчивия начин на живот и \"разумното\" придвижване. Ще бъдат проведени демонстрации на различни модели велосипеди, а на място ще има и временна велобиблиотека. Няма да липсват и зони за отдих, масажи и \"тихи\" игри.       - В Историческия музей от 10 до 19 часа може да бъде видяна изложба на екзотични животни. Показани са някои от най-опасните влечуги в света. Сред тях са тайпан – змията с най-силната отрова в света, черната мамба, чиято дължина достига 3.5 м., 40-килограмова жълта анаконда, както и змията с най-дългите зъби (близо 5 см.) – отровницата. Включени са още зелени мамби, гърмящи змии, кобри, смоци, питони, игуани, крокодил, паяци, скорпиони и много други видове.  - Фолклорен фестивал ще се проведе в града.  - Тридневен фолклорен фестивал събира любителски певчески групи, инструментални формации, танцови състави и индивидуални изпълнители от страната. Ще има срещи на детски състави - с цел децата да обменят опит с утвърдените изпълнители. Наред с новите интерпретации на фолклорни песни, ще има открити ателиета за майстори на народни инструменти и изложения на произведения на занаятчийското изкуство.  - Макет на легендарния цепелин L 59 ще бъде показан на изложба в ямболския Музей на бойната слава. Празничният 22 септември ще бъде Ден на отворени врати в музея от 10 до 16 часа. Понеделник  - В Историческия музей от 10 до 19 часа може да бъде видяна изложба на екзотични животни. Показани са някои от най-опасните влечуги в света. Сред тях са тайпан – змията с най-силната отрова в света, черната мамба, чиято дължина достига 3.5 м., 40-килограмова жълта анаконда, както и змията с най-дългите зъби (близо 5 см.) – отровницата. Включени са още зелени мамби, гърмящи змии, кобри, смоци, питони, игуани, крокодил, паяци, скорпиони и много други видове. ", "date": "2019.09.20", "title": "С децата в почивните дни (21, 22 и 23 септември)"}
{"url": "https://www.dnevnik.bg/sviat/2019/09/20/3966281_ruski_aktyor_be_pusnat_na_svoboda_sled_silno/", "text": "Московският градски съд пусна на свобода актьора Павел Устинов, осъден на три години и половина затвор за нападение срещу служител на \"Росгвардия\" на протест на 3 август, предадоха руските медии. Срещу присъдата на Устинов, който обжалва, имаше силно недоволство в обществото. В резултат след единични протести в сряда и четвъртък прокуратурата обяви, че ще иска по-малко наказание за Устинов, което не включва лишаване от свобода. Според прокурорите Устинов си остава виновен, но наказанието не бива да е толкова сурово. Междувременно Устинов се намираше в следствен изолатор от 5 август. Сега е освободен с мярка подписка и забрана да излиза от страната в хода на обжалването. Устинов настоява, че е невинен, и твърдението на властите, че при опит да бъде арестуван е нанесъл травма на рамото на служител на \"Росгвардия\" (от нейния Мобилен отряд със специално предназначение - ОМОН), не отговаря на действителността. Аргументът му е, че той не е оказал съпротива при задържането - нещо, което според някои руски издания се потвърждава от видеозаписи от мястото на инцидента.      Силно недоволство Присъдата бе произнесена на 16 септември. Оттогава актьори, музиканти, свещеници и учители застанаха на негова страна в писмо, с което подкрепиха него и други обвиняеми или осъдени при участие в протестите в Москва това лято. Представители на управляващите побързаха да застанат на страната на Устинов след общественото недоволство. Секретарят на генералния съвет на \"Единна Русия\" Андрей Турчак каза, че наказанието е несправедливо - изгледал записите и разбрал, че \"човекът просто си стои до метрото\". Бизнес омбудсманът Борис Титов пък предложи изготвяне на \"черен списък\" със съдии, чиято работа е пример за крещящо беззаконие. Дори ръководителят на \"Росгвардия\" се застъпи за Устинов и каза, че на мястото на съда би наложил по-леко наказание. Кремъл призова всички да изчакат обжалването (другата седмица). Прессекретарят Дмитрий Песков заяви, че президентството е наясно с обществения отзвук след делото.", "date": "2019.09.20", "title": "Руски актьор бе пуснат на свобода след обществено недоволство"}
{"url": "https://www.dnevnik.bg/skorost/2019/09/20/3966287_po_razshirenieto_na_trakiia_mejdu_plovdiv_i_sofiia_za/", "text": "Две години и половина след като  бившият регионален министър Николай Нанков обяви , че се обмисля разширяване на магистрала \"Тракия\" в участъка от Пловдив до София, по реализацията на идеята нищо не е направено. Това стана ясно днес при отговор на депутатски въпрос от сегашния министър на регионалното развитие Петя Аврамова.  Тя обясни, че преди да се пристъпи към реализация на идеята за изграждането на трета лента между Пловдив и София, е нужен анализ, за да се намери технически издържано решение. За момента такъв не е направен и конкретни стъпки в посока разширяването на магистрала \"Тракия\" няма.  \"Отговорът ви е направо отчайващ, мислех, че има нещо реално след интензивното говорене преди две години\", коментира от парламентарната трибуна задалият въпроса депутат Павел Шопов. \"Няма спор, че разширение е нужно. По този въпрос трябва да се работи. Но има и други приоритети. Сега приоритет е магистрала \"Хемус\", отговори лаконично Аврамова.  През юли 2017 година като министър Николай Нанков, който в момента е заместник на Аврамова, посочи, че \"Тракия\" в участъка между Пловдив и София вече е прекалено тясна. Той отчете, че през 2015 и 2016 г. средно трафик камерите в пиковите летни дни в посока София и посока Бургас дневно са засичали 32-33 хил. автомобила. \"През най-тежкия ден на 2016 г. трафик камерите са засекли 37 640 автомобила. Тази година имаме над 40 хил. автомобила\", коментира тогава Нанков. През септември 2017 година  премиерът Бойко Борисов обяви , че разширението на автомагистрала \"Тракия\" може да започне след въвеждането на тол системата. \"Мисля си как, заработи ли тол системата, магистрала \"Тракия\" до Пловдив да я направим в 6 ленти, с още една допълнителна лента. Като тръгнеш от София за Пловдив, все едно караш по \"Цариградско шосе\", няма нищо общо с магистрала, пълна е. 45-50 хил. коли на денонощие пълнят \"Тракия\", обяви тогава Борисов.  Към момента пълното въвеждане на тол системата е насрочено за месец март, когато на база изминато разстояние ще се таксуват камионите и автобусите. В началото на годината бяха въведени електронните винетки за леките автомобили, които също са част от системата за нов начин на плащане за ползването на магистралите и пътищата. Към момента няма решение и на още един проблем на магистрала \"Тракия\" -  основният ремонт на 40 километра  от нея в участъка между Чирпан и Стара Загора. Заради неравностите по трасето там максималната скорост е ограничена на 90 км/ч. ", "date": "2019.09.20", "title": "По разширението на \"Тракия\" между Пловдив и София за 2.5 години не е направено нищо"}
{"url": "https://www.dnevnik.bg/sport/2019/09/20/3966269_razgromut_sreshtu_ludogorec_e_udar_sreshtu_imidja_na/", "text": "Разгромните загуби в Европа говорят лошо за руския футбол. Това заяви бившият треньор на ЦСКА (Москва) Валерий Газаев след  провала на московчани при 1:5 срещу \"Лудогорец\"  на старта на груповата фаза в Лига Европа. В това число той добави и поражението на \"Краснодар\" с 0:5 срещу \"Базел\". \"Това е провал и удар срещу имиджа на руския футбол. По играта на нашите отбори в евротурнирите може да съдим за нивото на руския футбол. И тези загуби ни показаха, че европейският и руският футбол са на различни нива\", каза Газаев пред ТАСС, цитиран от БТА. \"Що се отнася до ЦСКА - не е редно да се правят такива експерименти със състава по време на мач от такова равнище\", добави бившият треньор, който е заместник-председател на комисията по физическата култура, спорт, туризъм в Русия. Думите му бяха насочени към решението на треньора на ЦСКА Виктор Гончаренко, който пусна млади играчи в Разград.", "date": "2019.09.20", "title": "Разгромът срещу \"Лудогорец\" е удар срещу имиджа на руския футбол, заяви Газаев"}
{"url": "https://www.dnevnik.bg/sviat/2019/09/20/3966285_kuba_vrushta_volovete_v_zemedelieto_zaradi_nedostig_na/", "text": "Куба ще използва хиляди волове, за да орат полетата със захарна тръстика и да дърпат фермерските каруци, заради недостига на гориво за машините за обработка на почвата и транспортните превозни средства, съобщиха местни медии, цитирани от ДПА. Коне също ще бъдат използвани за превоз, каза премиерът Хосе Рамон Мачадо, цитиран от \"Гранма\", официоза на Кубинската комунистическа партия. Мачадо допълни, че кубинските фермери вече използват волове, макар кубинското земеделие в голяма степен да е механизирано. Правителството ще увеличи с около 8000 броя на вече използваните волове, каза президентът на държавната компания за производство на захар \"Аскуба\" (Azcuba) Хулио Гарсия Перес. На фона на сегашния недостиг на гориво бяха взети мерки. Една от тях е да се включат 4000 двойки волове за работа на полетата със захарна тръстика и производството на храна, допълни Перес. Куба изпитва недостиг на гориво заради спада на вноса от Венецуела, която е засегната от тежка криза. Производството на тръстикова захар на острова се е понижило до 1.2 млн. тона през сезона, който приключи през май, което е спад спрямо 1.6 млн. тона през преходния сезон. /БТА", "date": "2019.09.20", "title": "Куба връща воловете в земеделието заради недостиг на гориво"}
{"url": "https://www.dnevnik.bg/skorost/2019/09/20/3966305_vsichki_remontite_po_magistrala_hemus_shte_prikljuchat/", "text": "Всички ремонти по магистрала \"Хемус\", по които се работи в момента, ще приключат в края на следващата година, съобщи днес от парламентарната трибуна министърът на регионалното развитие и благоустройството Петя Аврамова. От думите и стана ясно, че три от общо четири ремонта по план ще завършат до средата на ноември тази година. До 30 октомври трябва да се възстанови нормалното движение между километър 393 и 400 във Варненско. Срокът за приключване на ремонтите по виадукт \"Коренишки дол\"при километър 36 е 30 ноември. Виадуктът при километър 19-и на \"Хемус\" трябва да може да се ползва след 15 декември, уточни Аврамова. Така за голямото пътуване покрай коледните и новогодишните празници ще останат предпоставките за образуване на задръствания само при тунел \"Витиня\". Там се работи по неговата лява тръба, след като дясната вече беше обновена. При обновяването на тунела ще се изградят системи за отвеждане на разлети лесно запалими течности, пожарогасене, управление на движението и вентилация. Най-сериозното предизвикателство е изграждането на връзка между двете тръби на тунел \"Витиня\", която да може да се ползва от пешеходци при евакуация и от пожарни автомобили и линейки при инцидент. Петя Аврамова посочи, че през август беше възстановено нормалното движение по ремонтирания виадукт при километър 51 на \"Хемус\", а на 18 септември мостът при 37-ми километър. Също в рамките на парламентарния контрол  днес министърът обяви , че 2.5 години след лансирането на идеята за разширяване на магистрала \"Тракия\" между Пловдив и София по реализацията й нищо не е направено.", "date": "2019.09.20", "title": "Всички ремонти по магистрала \"Хемус\" ще приключат в края на 2020 година"}
{"url": "https://www.dnevnik.bg/sviat/2019/09/20/3966301_dva_sluchaia_na_detski_paralich_stresnaha_filipinite/", "text": "Република Филипини ще ваксинира милиони деца срещу  полиомиелит , след като регистрира два случая на заболяването, за което се смяташе, че  е изкоренено  преди две десетилетия. Заразените деца се намират на 1400 км едно от друго, пише агенция \"Ройтерс\". В същото време страната се бори с епидемии от  денга и морбили  – двете болести са избили над 1000 души от януари, предимно деца. \"Ваксини срещу  полиомиелит  се правят през цялата година, но обхватът им намаля в последните пет години\", обясни Роландо Енрике Доминго, зам.-министър на здравеопазването. \"Научихме си урока. Време е да започнем сериозно да ваксинираме децата и да се уверим, че това се прави всяка година\". Вирусът на  детския паралич  бе открит в каналната система на Давао преди два месеца и в Тондо – бедна част на метрополитена Манила. 70% от филипинците са имунизирани срещу болестта, но препоръчваният праг е 95%. Лек срещу нея няма – тя засяга нервната система и причинява необратима парализа в рамките на часове. Вирусът се разпространява особено бързо сред деца и при липса на санитарни условия, така че дори едно заразено дете представлява опасност.", "date": "2019.09.20", "title": "Два случая на детски паралич стреснаха Филипините, започват масови ваксинации"}
{"url": "https://www.dnevnik.bg/gradska_sreda/2019/09/20/3966293_spasi_sofiia_pita_fandukova_dali_vodi_kampaniiata_si_s/", "text": "Активистите от \"Спаси София\" отправиха питане към кмета на София Йорданка Фандъкова дали и защо продължава да води политическата си кампания с публичния ресурс на всички софиянци. В последните седмици се наблюдава видима активизация на кмета. В кампанията й се ползват общински детски градини, училища и болници, констатират от гражданската организация. \"За политическа реклама се използват дори деца и пациенти в общинските болници. В пълно противоречие с изборното законодателство се използва и гербът на София. Г-жа Фандъкова продължава да използва шофьорите и колите на НСО при своите пиар обиколки из града. Всичко това струва много пари и явно се плаща от данъкоплатците\", заяви активистът Гергин Борисов. Борис Бонев, независим кандидат за кмет от \"Спаси София\", смята, че от името на Столичната община се пускат скъпоструващи клипове, които възхваляват дейността на кмета. \"Само през последните две седмици бяха пуснати осем професионални клипа от г-жа Фандъкова (в профила й във фейсбук). Понеже те съдържат и герба на София, питаме кмета дали те са платени с парите на столичани\", заявява Бонев. Той настоява Фандъкова незабавно да се оттегли от позицията си в общинската власт и да спре да ползва публични ресурси за лични цели. \"Гордея се, че водим коренно различна и напълно открита кампания, която приляга на европейска столица. Ежедневно се срещаме с нашите съграждани и говорим за решенията на проблемите, вместо да разчитаме на скъпи медийни похвати\", отбелязва Борис Бонев от \"Спаси София\". Кметът Фандъкова вече обяви, че ще се кандидатира за нов мандат на предстоящите избори, но още не се е регистрирала официално в общинската избирателна комисия. Едва тогава по закон тя е задължена да излезе в отпуск за времето на предизборната кампания.", "date": "2019.09.20", "title": "\"Спаси София\" пита Фандъкова дали води кампанията си с общински пари"}
{"url": "https://www.dnevnik.bg/bulgaria/2019/09/20/3966328_prokuraturata_opovesti_oshte_danni_ot_razsledvaneto_za/", "text": "Прокуратурата оповести нови доказателствени материали по разследването срещу председателя на движение \"Русофили\" Николай Малинов. Бившият депутат от БСП и някогашен издател на в. \"Дума\" миналата седмица беше обвинен в шпионаж в полза на Русия и освободен от ареста срещу гаранция от 50 хил. лв. Държавното обвинение вече разпространи факсимиле от подписана от Малинов докладна записка на руски език, която е била иззета при претърсването в дума му. Сега прокуратурата разпрати до медиите приобщен екземпляр на докладната записка на български език. Повече за съдържанието ѝ -  тук . Публикувани са и компютърно-техническа експертиза на мобилния телефон на Юрий Борисов - бивш главен редактор на в. \"Дума\", който  бе разпитван като свидетел в разследването за шпионаж , както и споразумение с издателство \"Российская газета\" за рекламни услуги, договор с Руския институт за стратегически изследвания, към онзи момент ръководен от Леонид Решетников, за предоставяне на журналистически материали и договор за дарение от дружеството на Цветан Василев \"Бромак\". Практиката на прокуратурата да публикуват документи от досъдебни производства започна от  разследването на \"Тад груп\" за пробив  в информационната система на НАП. Сега от държавното обвинение посочват, че разпространяват доказателствените материали, \"водени от разбирането, че българските граждани имат право на информация\" и че разгласяването на документите е разрешено от прокурора по делото. Разпространените днес файлове са в pdf формат и са със заличени лични данни. В компютърно-техническата експертиза на мобилния телефон на Юрий Борисов се казва, че не са открити файлове и записи, свързани с Дружеството за развитие на руското историческо просвещение \"Двуглав орел\" и Националното движение \"Русофили\". Към експертизата обаче са приложени скрийншотове от лични разговори на Борисов чрез Facebook Messenger и WatsApp и се посочва и че на телефона е било инсталирано и впоследствие премахнато и приложението \"Телеграм\". \"Анализът на част от информацията показа, че някои от разговорите, проведени чрез програмите за незабавна комуникация, могат да имат връзка с предмета на делото, но е необходимо да бъде изследвана в цялост\", е становището на вещите лица.", "date": "2019.09.20", "title": "Прокуратурата оповести още материали от разследването за шпионаж срещу Николай Малинов"}
{"url": "https://www.dnevnik.bg/sport/2019/09/19/3965874_celta_pred_manchestur_junaited_vlizane_v_shampionska/", "text": "Манчестър юнайтед\" завърши на шесто място във Висшата лига през миналия сезон и пропусна да се класира в Шампионската лига. Сега обаче \"червените дяволи\" нямат право на нова грешка, защото това може да им струва много скъпо. Според Manchester Evening News клубът рискува спад на приходите, ако не успее да се класира за втори пореден сезон сред най-добрите 32 отбора в Европа. Изданието съобщава, че между \"Юнайтед\" и доставчика на спортна екипировка \"Адидас\" има клауза, която позволява на германския концерн да намали с 30% сумата, която плаща на \"червените дяволи\". Тя влиза в сила, ако в два поредни сезона тимът не играе в Шампионската лига. Най-успешният английски клуб получава по 75 милиона паунда годишно от \"Адидас\", като това е най-доходоносният договор във Висшата лига. Ако сумата бъде намалена с 30%, това ще носи на клуба по 55.2 милиона паунда. Това би било по-ниско от сумите, които \"Арсенал\" (\"Адидас\"), \"Манчестър сити\" (\"Пума\") и \"Челси\" (\"Найки\") получават. Договорът на \"Юнайтед\" с \"Адидас\" е до 2025 г., като същевременно е и сред най-големите източници на средства за \"червените дяволи\" заедно с партньорството с автомобилния производител \"Шевролет\" - по 64 милиона паунда на сезон.", "date": "2019.09.20", "title": "Целта пред \"Манчестър юнайтед\": влизане в Шампионска лига или спад на приходите с 30%"}
{"url": "https://www.dnevnik.bg/sport/2019/09/20/3966279_igrachut_chieto_purvo_dokosvane_e_zabraneno_v_15/", "text": "Димитър Бербатов  сложи край на състезателната си кариера  и отново привлече вниманието. Българинът, който игра в \"Манчестър юнайтед\" и \"Тотнъм\" и стана голмайстор на Висшата лига, получи топли думи от бившите си клубове, както и от почитатели. \"Не бихме могли да оставим вечерта да отмине, без да пожелаем на Димитър Бербатов успех\", написаха от \"Манчестър юнайтед\" в \"Туитър\". \"Фулъм\" публикува кадър със забележително отиграване, при което българинът укротява технично топката след дълго подаване. \"Докосване на гений\", написаха лондончани. Сред най-споделяните кадри бяха голът му със задна ножица при хеттрика за \"Юнайтед\" срещу \"Ливърпул\", петте му попадения срещу \"Блекбърн\", както и впечатляващият финт до аутлинията преди голово подаване към Кристиано Роналдо. \"Има слух, че първото му докосване е забранено в 15 държави\", написа букмейкърът bet365. \"Истински магьосник на футболното игрище\", посочи onefootball.                      ", "date": "2019.09.20", "title": "Играчът, чието първо докосване е забранено в 15 държави: как беше изпратен Бербатов"}
{"url": "https://www.dnevnik.bg/evropa/regioni/2019/09/20/3966161_tesnite_drehi_na_plovdiv/", "text": "Пловдив е град късметлия. От всички транспортни възможности, които може да има един град, той единствено няма излаз на море. Попада в своеобразния център на България - свързан е с магистрала със столицата и с морския бряг през магистрала \"Тракия\", до Турция се стига по магистрала \"Марица\", има си летище. Пристанището в Бургас е на 256 км, на Александруполис – на 237 км, а на Солун – на 334 км. Букурещ и Истанбул пък са на около 400 км. Казано накратко – Пловдив има достатъчно базисна инфраструктура и местоположение, за да печели от връзки с България и света сравнително лесно. Дори има голяма река, която, уви, напоследък е занемарена, пише \" Капитал \". Така Пловдив е всъщност най-добрият пример в страната за това какво може да направи инфраструктурната свързаност с един град. И също така какво не може. Пътищата Всичко започва естествено с пътищата. \"Тракия икономическа зона\" (ТИЗ) започна да расте от магистрала \"Тракия\", където беше най-лесно да се стигне. Последваха зони към Асеновград и Раковски, където също има бърз и лесен достъп. Години по-късно Пловдив може да се похвали не с една, а с две магистрали в близост, след като \"Марица\" предоставя и международен транспортен коридор към Свиленград и границата с Турция. Този късмет на града в регионален план обаче има сериозни ефекти в локалното планиране и местната и националната власт реагират твърде тромаво на бързия ръст на града. Околовръстното например е голямата следваща пътна нужда на Пловдив. В момента върви проектиране на последни части от него. Ключовото, което остава, е дълга 4.5 км и се намира в югоизточната част, между \"Асеновградско шосе\" и село Ягодово, при пътен възел \"Скобелева майка\". \"Областта се задушава и трябва да се мисли за инфраструктура. Безспорно Околовръстното се задръства непрекъснато например\", казва Здравко Димитров, областен управител на Пловдив и кандидат за кмет на града от ГЕРБ. \"С натоварването на града околовръстният път става все по-критичен\", добавя зам.-кметът Стефан Стоянов. От разговори и с бизнеса, и с местната власт си личи, че това е приоритетен проект. \"Входните и изходните артерии са проблемни откъм трафик\", казва Пламен Панчев, изпълнителен директор на ТИЗ. Здравко Димитров уточнява, че задръстванията се случват заради липсата на външен ринг на града. Сега всичкият трафик от Асеновград до Смолян минава през Пловдив\", обяснява той. По данни на пловдивския кмет Иван Тотев около 10% от трафика в града е транзитен.      \"Има какво да се желае\", отговаря Панчев на въпрос какво е състоянието на инфраструктурата в областта. Но признава, че \"чудесната връзка между Пловдив и Асеновград\" води до нови проекти по самото трасе и като инициативи в южната част на Пловдив. Рехабилитацията и реконструкцията на 10 км от този път, проект на Агенция \"Пътна инфраструктура\"(АПИ) и финансиран по оперативна програма \"Региони в растеж\", завърши тази година. Изпълнител беше \"Иса 2000\". \"Там почти става магистрала, доста сериозно работи правителството, областната управа и няколко общини\", уточнява Стефан Стефанов, зам.-кмет на община Пловдив. Сега АПИ е избрала същата фирма да започне да строи кръговото кръстовище на въпросния път при караулката. \"То ще замени съществуващото на входа на град Пловдив при пресичането с околовръстния път. Целта е да се осигури безконфликтно и по-бързо включване на пътуващите от АМ \"Тракия\" към Асеновград и Смолян\", казват от АПИ. При същия път предстои да се построят и локални платна с пари от бюджета на агенцията. Влаковете Другият голям проект е жп възел Пловдив. В проекта се включват няколко обекта, като те са отговорност на Национална компания \"Железопътна инфраструктура\" (НКЖИ), т.е. на държавата. В случая става дума за инвестиция от 202 млн. лв., от които 172 млн. лв. безвъзмездна помощ от ЕС, уточняват от НКЖИ. \"С реконструкцията на жп възел Пловдив, която в момента се извършва, свързаността с целия останал свят ще е на високо равнище\", казва Пламен Панчев. \"Чакаме с нетърпение да се приключи бързата връзка София - Пловдив, която дава перспектива между двата града, ще може да се пътува под един час между двете централни гари, които са на удобни места в градовете. Така магистрала \"Тракия\" може да стане излишна\", уточнява Стефан Стоянов. Това е хубав оптимизъм, но реалността отново е различна. Проектът е много далеч от реализация. Една от причините е, че тромавата и оплетена в конфликти администрация на НКЖИ така и не успя да задейства по-бързо най-големия и единствен жп проект в страната - бързата връзка Бургас - София. Крайната дата за завършването й все още се губи в бъдещето. Още по-интересно е, че немалка част от парите за жп ще отидат... за път. Пробивът под жп ареала на гара Пловдив е ключов, за да свърже южната част на града с неговия център. Обявена е обществена поръчка, офертите ще бъдат събрани през септември. Тъй като става дума за голям търг, вероятно ще има обжалвания, а пък самият срок за изпълнение е 1066 дни, или близо три години. Значи пробив във всеки един смисъл ще има най рано през 2024 г. А кога ще полетим Летище Пловдив се намира на 12 км от града, реално попада в малката община Куклен и би следвало да е ключово в икономическото развитие на областта. Летището обаче имаше лош късмет - доближи се до дълго чаканата концесия, но тя се провали. През 2018 г. държавата беше на път да сключи договор за 35 години с консорциум между китайската компания \"Хайнан\" и българската \"Пловдив еърпорт инвест\". Те щяха да инвестират 79 млн. лв. евро и бяха обещали фиксирано концесионното възнаграждение от 600 хил. лв. на година, както и 6% от приходите. Договорът обаче остана мираж - консорциумът се отказа от него, тъй като малко преди това при инцидент загина нейният съпредседател и основател Уанг Джен, а и конгломератът страдаше от финансови затруднения. По закон държавата можеше да предложи на другия участник, който беше и класиран на второ място – \"Консорциум Летище Пловдив\", съставен от от \"Тракия икономическа зона\" и автотранспортната ПИМК. Тя обаче се отказа от този вариант и реши през октомври 2018 г. да прекрати концесионната процедура. Заявките бяха през юли 2019 г. тя да тръгне отново, но това не се е случило. Толкова близо до летище София е трудно да се мисли, че Пловдив ще стане сериозна пътническа дестинация. Но има и други начини, по които един растящ град може да ползва връзките си по въздух. Според Пламен Панчев летището е още една възможност за инвестиции и по-добро обслужване на логистиката като отрасъл, на инвеститори и граждани – осигурява се още един вид транспорт. \"Имайки изследвания как се развиват различните видове индустрии, изводът е, че логистиката е един от най-бързо развиващи се отрасли. При едно добре работещо летище Пловдив може да се утвърди като логистичен център\", казва той. Всички за един, един за всички Всичко това е резултат от факта, че инфраструктурата в страната следва политическата логика, а не адекватното планиране. Всеки що-годе добър регионален планировчик би посочил, че ръстът на индустрия и хора в Пловдив ще донесе след себе си нужда от нови свързващи пътища, от жп и от нови идеи за градска мобилност, които да не задръстват града. Част от причината всъщност е, че българските власти, оплетени в конфликти, опитващи се да жонглират с местни и олигархични интереси, пробващи да усвоят максимален размер европари, всъщност забравиха, че главната цел не са парите, а хората. С изключение на София нито един български град доскоро нямаше опит в това да се справя с бумтящо население и бързо развиваща се икономика. А София, както е известно, не е особено добър пример. Затова и Пловдив сега се озовава в интересната ситуация да планира за ръст, не за свиване. В най-важната демографска група например - хора между 20- и 29-годишна възраст, има ръст от близо 7% по данни на Националния статистически институт за 2018 г. През миналата година градът има 7400 нови обитатели, като е пораснал с 2300 души нетно. Според кмета Тотев за последните три години автомобилите са се увеличили с 10%, като това вероятно е силно подценен брой заради непререгистрираните такива, които идват от други места.      Важен проблем, който не бива да се подценява, е, че Пловдив е \"разцепена\" община. Централната община приключва на границата на самия град, а в областта има още девет. За инфраструктурата до летището например или при индустриалните зони отговарят малки общини - Куклен, Раковски. Те обаче са малки и бюджетите им съответно са недостатъчни, за да могат спокойно да се погрижат за инфраструктурата. Дори самият Пловдив не може да се погрижи сам за себе си. \"Въпреки че е вторият по големина град, бюджетът на общината е към 360 млн. лв. Инвестиционна програма рядко е над 40-50 млн. лв.\", споделя зам.-кметът Стоянов. Това изисква изобретателност. Частният сектор е намерил такава. \"Тракия икономическа зона\" например се намира в няколко различни общини - Марица, Раковски, Куклен. Често инфраструктурата там се изгражда от инвеститора или от ТИЗ, като едва след това се чака възстановяване от държавата. Друг пример за успешно включване на частния сектор е интермодалният терминал, който голямата транспортна фирма ПИМК взе на концесия за 27 години, след като беше и единственият кандидат. Терминалът се намира в района на жп гара Тодор Каблешков и беше построен за близо 14 млн. лв. с пари от оперативна програма \"Транспорт\". Компанията е десетата най-голяма компания в региона и има приходи от 278 млн. лв. за 2018 г. Миналата година пуснаха и първия интермодален влак за Турция. Има и идеи за градска железница, но те за съжаление няма как да станат без държавата, а това все още значи тромавост. И докато държавата се мотае с летището, Пловдив стана шестият град в Европа, който ще пробва \"авиационна мобилност\" - проект на \"Ербъс\". Може да изглежда фантастично днес, но странното днес е реалност утре. Защото преди 5 години никой не вярваше, че градът ще расте по този начин. А когато мечтите стават реалност, е добре да си подготвен.", "date": "2019.09.20", "title": "Тесните дрехи на Пловдив"}
{"url": "https://www.dnevnik.bg/photos/2019/09/20/3966232_fotogaleriia_globalnata_klimatichna_stachka/", "text": "Днес в цял свят се проведе голяма \"Климатична стачка\" на активистите, изискващи сериозни политически ангажименти в борбата с последиците от климатичните промени. Кадър от Берлин, Германия.", "date": "2019.09.20", "title": "Фотогалерия: Глобалната климатична стачка"}
{"url": "https://www.dnevnik.bg/bulgaria/2019/09/20/3966355_zashto_osvobodihme_polfriiman_-_motivite_na_trimata/", "text": "Тримата магистрати от Софийския апелативен съд (САС), решили  да освободят предсрочно от затвора  австралиеца Джок Полфрийман, излязоха със становище по казуса, в което обясняват причините за решението си. Председател на съдебния състав е Калин Калпакчиев, а членове са Весислава Иванова и Виолета Магдалинчева. В началото на становището си те обясняват, че правят уточнението, защото съзнават, че обществото следва да бъде информирано за позицията на съда, чиито процесуални действия трябва да бъдат поднесени на достъпен и ясен език. Институтът на условното предсрочно освобождаване e уреден в почти всички правни системи по света. Той не е инструмент нито за преразглеждане на влязлата в сила присъда, нито за редуциране на наложеното с нея наказание. Единствената му легитимна цел е насочена към разрешаване на въпроса дали осъденият може и да не изтърпи докрай определеното с присъдата наказание, като му бъде определен изпитателен срок, обясняват магистратите от САС. Условно предсрочно освобождаване може да се постанови по отношение на осъден за всяко престъпление независимо от неговата тежест и вид (с изключение на доживотен затвори и доживотен без замяна). На първо място, осъденият трябва да е изтърпял фактически половината от наложеното му наказание, а в случаите на рецидив – 2/3 от него. Другата предпоставка, която се явява и най-честият предмет на спор в съдебните производства, е осъденият да е дал доказателства за своето поправяне. Тя подлежи на конкретна преценка, основана на доказателствата по делото. Когато не се установява риск за общественото спокойствие и са налице убедителни данни за поправяне на осъдения, които не подлагат на съмнение успешното реализиране на целите на наказанието спрямо него, то съдът е длъжен да съобрази тези обстоятелства. По делото за предсрочно условно освобождаване на Джок Полфрийман спорно е било единствено дали осъденият е дал доказателства за своето поправяне. Съдът е приел, че това е така, защото при престоя си в затвора осъденият е имал 12 награди. Освен това всички дисциплинарни наказания, които са му наложени, са били заличени по силата на закона (чл. 109 от ЗИНЗС) или като награда за доброто му поведение от самата затворническа администрация. Полфрийман е участвал активно във всички достъпни курсове за обучения и квалификация, включително е овладял писмено и говоримо български език и е успял да завърши висше образование, допълват съдиите. Те отчитат и че австралиецът е подпомагал пенитенциарните власти при контактите им с други лишени от свобода чужди граждани, полагал е труд, включително (по негова инициатива) без да получава възнаграждение за това. Регистрирал е сдружение, развило и развиващо активна дейност в обществена полза, а от докладите на затворническата администрация е видно, че през годините на изтърпяване наказанието поведението на осъдения бележи прогрес, което е довело до снижаване на рисковете от рецидив при него в много ниски стойности. Същите доклади съдържат позитивни данни по отношение личността на осъдения, включително констатацията, че \"лишеният от свобода напълно приема отговорността от извършеното, разбира мотивите за него и признава вредата от поведението си\", посочват тримата магистрати. Те са взели предвид и факта, че полученото обезщетение от издадено в негова полза решение на Европейския съд по правата на човека (ЕСПЧ) е преведено по сметка на пострадалите лица. \"При тези данни, съдържащи се в личното досие на осъдения, и позоваващи се на информация от затворническите власти, които са имали най-пряк досег с него в периода на изтърпяване на наказанието, съдът е приел, че по време на изтърпяване на наказанието е настъпила промяна у осъдения, която е изпълнила втората предпоставка по чл. 70 от НК\", допълват магистратите. \"Съгласно чл. 439а, ал. 3 от НПК размерът на неизтърпяната част от наказанието не може да бъде основание за отказ от постановяване на условно предсрочно освобождаване, ако цялостното поведение на осъдения по време на изтърпяване на наказанието е било положително\", се казва още в становището. Практика на съдилищата по сходни или близки хипотези показва, че прилагането на института на условното предсрочно освобождаване в конкретния казус и по отношение на конкретния лишен от свобода не е прецедентен случай. Производството по делото е протекло в три публични съдебни заседания. Крайният съдебен акт също е бил обявен публично, като пълният му текст бе публикуван по-рано днес и може да бъде открит в сайта на съда. През юли 2011 г. Върховният касационен съд (ВКС) окончателно  осъди Полфрийман на 20 години затвор , но той е в ареста от декември 2007 г., когато след спор и сбиване уби студента Андрей Монов и рани Антоан Захариев в центъра на София. Пред съда вчера Полфрийман е заявил , че има осигурена работа както в Австралия, така и в България. Без значение дали ще остане в страната той твърди, че иска да продължи дейността си като част от Българското затворническо дружество и да инициира реформи в институциите и най-вече в системата на затворите, като посочва, че това се е превърнало в негова \"страст\". Решението на съдиите предизвика въпроси, коментари и реакции както от близките на пострадалите, така и от премиера Борисов и представители на няколко политически партии. Преди месец, когато Полфрийман отново поиска да излезе предсрочно от затвора, адвокатът му Калин Ангелов обясни, че той е подавал много жалби, но не е използвал физическо насилие, а е  търсил правата си по законов начин , но бил наказван. В затвора той стана председател на затворническо сдружение, което се бори за правата на лишените от свобода. Заради тази му инициатива неговата сънародничка Каролайн Стейпълс го  номинира за \"Човек на годината\"  в класацията на Българския хелзинкски комитет (БХК), което предизвика обществен скандал и правозащитната организация  оттегли номинацията му . Преди години австралийските власти поискаха Полфрийман да бъде трансфериран в родината си, където да изтърпи остатъка от присъдата си, но главният прокурор Сотир Цацаров отказа, като се мотивира, че тогава осъденият е извършвал множество груби нарушения на правилата и многократно е бил наказван в затвора.", "date": "2019.09.20", "title": "Защо освободихме Полфрийман - мотивите на тримата съдии"}
{"url": "https://www.dnevnik.bg/sport/2019/09/20/3966375_obrat_v_poslednite_sekundi_kostva_svetovnata_titla_na/", "text": "Световната шампионка по борба Тайбе Юсеин не успя да защити титлата си на първенството в Казахстан. Българката допусна туш в последните секунди във финала в категория до 62 кг срещу Айсулу Тинибекова от Киргизстан. Юсеин остава със сребърния медал, след като отстъпи с 3:5. Тинибекова влезе в историята, като донесе първа световна титла по борба на страната си. Резултатът беше равен до заключителните секунди, но новата шампионка се хвърли в решителна атака, която завърши с успех. Преди два дни Юсеин стана първият представител на българския отбор с квота за олимпийските игри в Токио догодина.    ", "date": "2019.09.20", "title": "Туш в последните секунди коства световната титла на Тайбе Юсеин"}
{"url": "https://www.dnevnik.bg/razvlechenie/2019/09/20/3966262_netfliks_shte_se_bori_s_konkurenciiata_s_poveche/", "text": "Тази година \"Нетфликс\" са увеличили драстично европейските си продукции - те са 221, а от тях 153 са оригинално съдържание. Общият бюджет е на стойност повече от 1 млрд. долара, което е повече от 50% увеличение спрямо 2018 г. Само във Великобритания компанията ще вложи 500 млн. долара, за да създаде повече от 50 сериала и филми. Компанията ще бърка все по-дълбоко в джобовете си, за да се бори с новата конкуренция, сред която се нареждат новите стрийминг платформи на \"Дисни\" и \"Епъл\", съобщи \"Гардиън\". Това е първият път, когато \"Нетфликс\" разкрива детайли по какъв начин изразходва средства за правенето и лицензирането на британски сериали като \"Черното огледало\" и \"Короната\". На конференция в петък съоснователят и главен изпълнителен директор на компанията Рийд Хейстингс каза, че бюджетът за продукции на Великобритания се нарежда на второ място след този на САЩ. През тази година се очаква \"Нетфликс\" да изхарчи 15 млрд. долара в целия свят за направата и лицензирането на сериали и филми. Очаква се стрийминг платформата да увеличи бюджета и продукциите си дори и повече заради конкуренцията, чието финансиране също е много добро. През октомври \"Нетфликс\" ще влезе във владение на \"Шепъртън студиос\", където са се снимали филми от всички жанрове - от \"Пришълецът\" до \"Мери Попинс\". Това е част от 10-годишна сделка, която ще гарантира пространството, от което компанията се нуждае за осъществяването на нарастващата си продукция без забавяния. По подобен начин \"Дисни\", които ще пуснат стрийминг  платформата си Disney+ в САЩ  на 12 ноември тази година, сключиха сделка с \"Пайнуд студиос\" - дома на поредици като \"Междузвездни войни\" и тази за Джеймс Бонд. Новите стрийминг платформи ще се борят с монопола на \"Нетфликс\" и \"Амазон\", които имат 240 млн. абоната в целия свят. Apple TV+ ще тръгне от 1 ноември и ще предложи продукции като първия сериал на Дженифър Анистън след \"Приятели\". Съдържанието на Disney+ ще включва франчайза \"Междузвездни войни\", сериалът The Mandalorian, както и филми и нова сериали от вселената на \"Марвел\", продукции на \"Пиксар\" и телевизионни сериали като \"Семейство Симпсън\". В първата половина на следващата година в играта ще се включи и WarnerMedia’s HBO Max. Компанията притежава филмовото студио, в което са снимани \"Властелинът на пръстените\" и \"Хари Потър\", както и героите на \"Ди Си комикс\", включително Батман и Супермен, както и сериали на HBO. В САЩ тя отмъкна от \"Нетфликс\" най-гледания й сериал \"Приятели\", а ще излъчва и \"Теория на Големия взрив\".", "date": "2019.09.20", "title": "\"Нетфликс\" ще се бори с конкуренцията с повече продукции"}
{"url": "https://www.dnevnik.bg/bulgaria/2019/09/20/3966377_socialniiat_ministur_predlaga_namaliavane_na_dnite/", "text": "Да се разгледа възможността за ограничаване на максималния брой дни, за които личните лекари могат да издават болнични листове. Такова предложение направи министърът на труда и социалната политика Бисер Петков по време на кръгла маса, посветена на проблема със злоупотребите с болнични. В момента личните лекари могат да издават до 14 дни непрекъснати болнични листове, но не повече от 40 календарни дни за една календарна година. Според министъра трябва да се помисли за ограничаване както на максималния брой дни годишно, така и за еднократните болнични. Петков определи като социално неприемливи искането на работодателите първите три дни от болничните да са неплатени или да се изплащат от Националния осигурителен институт (НОИ), предаде БНР. На кръглата маса Асоциацията на индустриалния капитал в България (АИКБ) предложи  . \"Решението първите три дни от болничния лист да се изплащат от работодателя беше взето през 2010 г. като временна антикризисна мярка, която тогава бизнесът подкрепи. През последните години обаче ясно се вижда, че с нея се злоупотребява, защото води до изгодна и безнаказана кражба\", коментира председателят на асоциацията Васил Велев. По данни на организацията от 2013 до 2018 г. се наблюдава двойно увеличение на изплатените от НОИ болнични. Данни на осигурителния институт показват, че от 2012 г. има  , като в началото средната сума на обезщетението за един човек е била 140.995 лв., а в края на 2018 г. тя е 245.372 лв. Според управителя на НОИ Ивайло Иванов е необходимо засилване на контрола и може да се мисли за вариант за период на изчакване при изплащането на обезщетенията, който обаче да не се прилага при тежки заболявания, съобщават от АИКБ. Председателят на парламентарната социална комисия Хасан Адемов и зам.-министърът на здравеопазването Светлана Йорданова поискаха създаване на работна група с представители на държавата, работодатели, синдикати и общопрактикуващите лекари, а предложението на групата да се обсъди в Националния съвет за тристранно сътрудничество.", "date": "2019.09.20", "title": "Социалният министър предлага намаляване на дните болнични, издавани от личните лекари"}
{"url": "https://www.dnevnik.bg/bulgaria/2019/09/20/3966373_slujbata_za_ohrana_veche_ima_nov_nachalnik/", "text": "Полковник Красимир Станчев ще е новият началник на Националната служба за охрана. Указът за неговото назначаване е подписан днес от президента, след като е минала съгласувателната процедура с правителството. Полковникът ще получи и генералско звание. За подписването на указите съобщиха днес от прессекретариата на държавния глава, но не дадоха повече данни за Станчев. Станчев е заместник-началник на службата по времето на Ангел Антонов, който го освободи през 2016 г. В момента той движи международния отдел на НСО. Според служители на службата той се ползва с добро име и позиции както в държавните институции, така и сред служителите. Диалогичен, с международен опит, владеещ чужди езици. В последния около месец НСО се ръководи от временен началник - Росен Тодоров. Той пое функциите, след като  началникът на службата Данчо Дяков поиска да напусне и беше освободен.  Данчо Дяков беше на поста от март 2018 г., назначен с одобрен от правителството указ на президента Румен Радев. Тогава той беше и удостоен с висшето офицерско звание генерал-майор. Преди това Дяков беше съветник на Румен Радев по военната сигурност. Оттеглянето му провокира словесна престрелка през медиите между премиера Бойко Борисов и държавния глава. Борисов заяви, че  заради \"огромните скандали в президентската институция  ген. Дяков е трябвало да бъде изритан\". А Радев отговори, че Дяков е поискал да напусне,  защото е получил предложение за по-добра работа.", "date": "2019.09.20", "title": "Службата за охрана вече има нов началник"}
{"url": "https://www.dnevnik.bg/evropa/2019/09/20/3966113_ot_dnes_zarabotva_novinarskiiat_uebsait_euractiv/", "text": "Уебсайтът \"EURACTIV България\" заработи от днес. Българоезичният сайт  \"EURACTIV България\"  ще представя най-доброто от EURACTIV.com, като същевременно ще бъде с фокус върху България. Той надгражда опита на два предишни медийни проекта -  BulgarianPresidency.eu  и  EUelectionsBulgaria.com  - и запазва своите основни автори на ръководни позиции: журналистът Красен Николов в качеството на управляващ редактор на EURACTIV.bg и разследващата журналистка Валя Ахчиева, отговаряща за разследващата журналистика EUelectionsBulgaria.com. Най-добрите статии, отразяващи българската тема в \"EURACTIV България\", ще бъдат преиздадени на английски език от EURACTIV.com. \"EURACTIV България\" ще даде приоритет на разследващата журналистика. Ще се фокусира и върху върховенството на закона, проблемите на чуждестранните инвеститори и свободата на медиите в България. Международната мрежа EURACTIV е базирана в Брюксел, но има офиси в редица страни. EURACTIV е създаден преди 20 години като платформа, която вече се е разраснала. При представянето на сайта от журналиста Георги Готев, зам.-главен редактор на EURACTIV, поздравления отправи вицепрезидентът Илияна Йотова. По думите й на сайта EURACTIV винаги може да се прочете това, което стои под официалните комюникета, и се правят опити да се преведат едни или други решения на езика на обикновените хора. Видеопоздравление отправи и председателят на Европейската комисия Жан-Клод Юнкер: \"За мен е истинско удоволствие да бъда с вас днес, това е важен ден за EURACTIV и за България. Винаги е добра новина, когато се ражда нова медия с амбициите да извърви дълъг път. Важно е за българската публика да разбира по-добре Европейския съюз. Това, което вие правите, няма нищо общо с пропаганда за Европа или за комисията. Вършете си работата по най-добрия начин. Успех!\" (последната дума произнесе на български). \"Дневник\" е дългогодишен партньор на мрежата EURACTIV.", "date": "2019.09.20", "title": "Новинарският сайт \"EURACTIV България\" дебютира днес"}
{"url": "https://www.dnevnik.bg/analizi/2019/09/20/3966347_v_kuhniata_na_sem_mahlenska_razpraviia_i_nekolegialnost/", "text": "                         Колеги, остана да вземем решение за трите последващи командировки. Първата, която предстои, е подгрупата на ЕРГА за 26 и 27 септември. Както г-жа Жотева уточни и миналия път, те са на експертно ниво. Първата командировка, която приехме, беше за 3-5 септември, която вече е гласувана. Следващата командировка, която трябва да се гласува, е на 26 и 27 септември. Това е подгрупа 3 за директивата, където предлагам да отиде г-жа Белчева. Има ли други предложения за тази командировка? Аз ще гласувам категорично \"против\" толерирането на г-жа Белчева, за която вече няколко пъти съм се изказвала. Тя не е била на работа около два-три месеца, не подпомага работата на съветниците в международната дейност, отказва да работи пряко със съветниците освен с председател и главен секретар и намирам изпращането за изключително неуместно и недалновидно. Моите уважения към г-жа Жотева, ние сме й делегирали тази отговорност да обмисля какво да се посещава. Но г-жа Белчева току-що се е върнала от неплатен отпуск, който си взема редовно всяка година, няма отношение към медийните въпроси. И отново да бъде изпратена в командировка, без да знаем каква визия тя ще представи ... не смятам, че е уместно. Нека да гласуваме да отиде някой, но за г-жа Белчева можем да обмислим малко повече какво ще се случи.  Уважаема г-жо Еленова... : Може ли да довърша, така...  Не, не може да довършите, защото говорите откровени глупости, абсолютно сте неподготвена и абсолютно забранявам човекът, който върши изключително толкова много работа за международната част, за която Вие \"поема нямате\", викат сърбите, да се изказвате по този начин редовно на заседания. Просто няма да стане. Направих си труда, защото Вие минахте всякаква граница, да извадя всички активности на г-жа Белчева за всяко едно нещо. Сега ще прочета, има документи и след като Вие не разбирате от нещо, абсолютно не Ви съветвам да се изказвате, защото не си спомням кой беше на г-жа Еленова ресора, за какво отговаря Еленова...  Г-жа Еленова отговаря за лицензиране. Г-жо председател, това ниско ниво ще продължи ли...  Не ми обяснявай какво ниско ниво да продължава или няма да продължава. Вие просто на всяко заседание намирате повод да критикувате международната дейност. Нещо, от което нямате абсолютно никаква представа и никаква експертиза, и Ви съветвам да не го правите, защото изглеждате нелепо... Моля Ви да поддържаме нормален тон. Няма нормален тон тук. Писна ми заседание след заседание моите хора да се критикуват и моят ресор да се критикува. Не си спомням някой от нас да е говорил за вашия лицензионен ресор по какъвто и да било повод, за да обяснявате вие какво работи Белчева и какво не работи Белчева. Вие нямате представа какво работи Белчева, защото не разбирате нищо. Разбирате ли ме, нищо от международна дейност, просто защото нямате подобна квалификация. Сега ще Ви обясня едно по едно....  Нека не използваме нападки помежду си.  Няма да слушам под тази форма...  Ама каквото искате правете, просто Ви казвам, че когато не сте подготвена...  Ще си изтриете ли думите, както обикновено? Не, няма да ги изтрия, ще ги оставя такива, каквито са, абсолютно съм сигурна, защото аз говоря за промяна на този протокол, откакто съм член на СЕМ. ...за да не се публикуват грубите думи, които Вие казвате на съветниците!  Вие искате всичко да присъства. Вие не може да си позволявате на всяко заседание да критикувате международния отдел, а аз да нямам право да се защитя. Ще се защитя. Има написано всичко каквото г-жа Белчева е свършила. Благодаря, че г-жа Кирковска се включи. Международната дейност си върви много добре, а това, че Вие сте некомпетентна, изобщо не означава, че международна дейност няма, и затова Ви съветвам да престанете да говорите за това кой каква работа върши в международната част. Съветвам Ви не говорете, защото се излагате. Нямате квалификация, никога не сте се занимавали с международна дейност, нямате представа за какво става въпрос... Г-жо Владимирова, колко трябва да бъда обиждана, за да бъде г-жа Жотева спряна... Апелирах да няма лични нападки... Няма лични нападки... Как да няма лични нападки?  Г-жа Еленова трябва да престане с личните нападки към хората, към единствения човек, който досега се занимава с международна дейност, сега вече има двама. Когато г-жа Еленова престане с личните нападки към г-жа Белчева, базирани Господ знае на какви комплекси, не знам, тогава няма да имаме разправии. Молбата ми е да няма лични нападки към когото и да било от администрацията.  ...към мен имаше около пет минути.  Това е положението. Мога да изчета какво е направила г-жа Белчева. Така че гласувайте каквото искате, каквото не искате, г-жо Еленова, просто не се изказвайте за международната част, защото всеки път ще бъде така. Всеки път, когато си отворите устата за нещо, от което наистина нямате никаква представа, ще бъде така. Има право да каже това, което мисли. Тя го казва на всяко заседание и аз на всяко заседание мълча. Този път не мълча. Нали искате протоколи, вижте протоколите колко пъти съм Ви опонирала за международната част, нула. Сега Ви опонирам за първи път и Ви казвам, че така ще бъде всеки път щом си отворите устата да критикувате международната част. Всеки път. Моля ви, колеги, да сложим край на това. Предлагам да се гласува командировката на г-жа Белчева за 26 и 27 септември.  Г-жо Владимирова, трябва да ми дадете думата. Искате ли думата, г-жо Еленова?  Да, разбира се. Добре, заповядайте.  Като свърши, ми се обадете.  ...нека да продължим. Добре, колеги, така или иначе на дневен ред е командировката, която коментираме за 26 и 27 септември. Предложението е за г-жа Белчева. Моля, който е \"за\" да пътува г-жа Белчева, да гласува. СЕМ реши с 4 (четири) гласа \"за\" и 1 (един) глас \"против\" (Розита Еленова): командирова Мария Белчева в Брюксел на 26 и 27.09.2019 г. за участие в заседание на ЕРГА. ******************************  Колеги, предлагам, по аналогия на избора на управителния съвет на БНР ще дам думата на г-н Кошлуков да представи кандидата за член на управителния съвет, след това на него, ако желае да допълни представянето, ако има въпроси от членовете на съвета, и гласуване на утвърждаването. Г-н Кошлуков, имате думата. Благодаря Ви, г-жо председател. Запознати сте с биографията на Христо, тя е пред Вас. Причината да го избера за член на УС на БНТ е, от една страна, състоянието на телевизията, в която ни трябва повече правна експертиза, имаме необходимост да предоговаряме поредица от договори, предполагам, че ще има нужда от правна помощ, вече получаваме нотариални покани, дела са заведени, ще имаме доста нужда от специалисти, от юристи, които да ни помогнат в тази ситуация. Това, което наблюдавам от практиката досега, ние продължаваме да допускаме доста грешки, за които вие ни санкционирате по редица теми, и се надявам да дадем малко по-добро правно оглеждане на всички наши решения, действия и на работата ни като телевизия. Тук ще ни трябва също такава експертиза, за да може да спазваме закона по-добре. Трето, той е участвал в работата на БНТ преди години като външен експерт, има доста голям опит с преструктурирането на телевизията. Подозирам, процеси, които ще се изправят пред нас, също ще ни трябва тази експертиза с оглед оптимизирането на дейността ни, така че това бяха моите аргументи да предложа пред вас неговата кандидатура.  Благодаря Ви, г-н Кошлуков. Г-н Томов, искате ли да допълните нещо?  Здравейте на всички. Г-н Кошлуков беше изчерпателен. Това, което бих могъл да допълня, е, че виждам своето място там с оглед законосъобразното спазване на дейността на управителния съвет и на генералния директор. Виждам, че управителният съвет се отнася доста сериозно към спектъра от въпроси, които са днес на дневен ред. Във всички тези неща къде повече, къде по-малко винаги има правни елементи и все пак като юрист, който има двадесет години практика, мисля, че мога да бъда полезен в тази си част на управителния съвет и, разбира се, на генералния директор, за да може да вървим, както се казва, по закон. Благодаря Ви, г-н Томов. Г-жо Жотева, имате ли въпроси? Не. Оправяйте се. Само това мога да ви кажа. Знаете много добре историята, през която минава БНТ и хората в нея, и е хубаво, че има юрист в управителния съвет. Аз лично винаги намирам присъствието на юристите за ужасно досадно, но крайно необходимо, защото те винаги намират нещо да кажат, нещо наопаки, но пък без тях не е възможно. Така че добре дошли в тази каша и успех Ви желая. Благодаря, ще се постараем да помогнем с каквото имаме като знания и опит.  Г-жо Димитрова.  Г-н Томов отговаря на изискванията, формалните изисквания но закона, такова е становището на нашата администрация. Въпросът ми е имате ли все пак по-конкретен опит в качеството Ви на юрист, свързан с електронни медии, с тази сфера, аз мисля, че това е важно. Телевизията, особено обществената, е нещо много специфично и ми се струва, че наличието на такъв опит е важно. Конкретен опит с доставчици на такива услуги аз съм имал преди време с Българска национална телевизия, оттам съм потърсен като консултант, като съветник, като правен помощник относно организацията и оптимизирането на организацията и структурните промени, които на тогавашния етап се считаше, че трябва да бъдат направени. Иначе нямам някакви допълнителни чисто медийни връзки и с консултации в тази област, но намирам, че ситуацията, в която се намира Българската национална телевизия, може би в много случаи се повтаря и в частните корпорации, частния сектор и в това отношение имам опит като човек, който е полагал необходимите усилия и консултация да ръководи и да подпомага дейността на мениджърите на частните подобни структури юридически лица с оглед вземането на някакво правилно решение, търсене на някакъв вариант за теоретическото решаване на даден проблем и неговото практическо приложение, защото все пак на теория е едно, но когато човек трябва да го приложи на практика, се сблъсква с редица трудности, някой път видими, някой път не, и в този смисъл мога да кажа, че да, донякъде в тази част, без значение дали е специално оператор, самото организиране на процесите и начина на предоговаряне на отношения са неща, които съм работил и съм се занимавал. Защото ресорите в управителния съвет все пак са условни, цялата дейност на телевизията минава през управителния съвет. Така е. Няма как да се произнасяте само по чисто правни въпроси. Разбира се. Казахте, че сте били давали съвети, в кой период? През 2011 – 2013 година. Направи ми впечатление в писменото изложение на генералния директор, че вие най-вече заедно с него и естествено с другите звена ще работите по мерки за преодоляване на финансовия дефицит. Чувствате ли се подготвен в тази посока, имате ли някаква визия макар и първоначална?  Да, нямам детайлна представа какво се случва в националната телевизия, това ще бъде предмет на запознаване с нещата. Имам увереността, все пак 11 години работих в Министерството на финансите и по стечение на длъжността, която съм заемал там, са обсъждани такива въпроси, които са чисто финансови, бюджетните взаимоотношения, финансовата дисциплина. Мисля, че в тази посока също бих могъл да бъда полезен в дейността на управителния съвет. Благодаря Ви за отговорите.  Г-жо Георгиева.  Благодаря. При всички изчерпателни отговори нямам въпроси. Пожелавам успех.  Благодаря Ви. Ще е необходим. Г-жо Еленова. Г-н Томов, между нас няма разделителна линия, ние сме партньори и бихме искали Вашето място да е в борда на Българската национална телевизия, да откриете своето място, да разгърнете професионалните си възможности. Аз съм убедена, че щом г-н Кошлуков предлага, има визия за вашето място. За мен е важно да зная отношението ви към обществената медия, каква трябва да бъде визията, мястото на обществената медия в обществото? В тази посока, ако имате своите мисли, които бихте споделили със съвета, за мен ще бъде приятно да ги обменим? За мен визията на обществената телевизия трябва да продължи да се развива в границите, в които законът е маркирал. Аз смятам, че точно Българската национална телевизия, това междинно звено, което съществува между корпоративните телевизии, които излъчват предавания, и интересите на обществото. Всъщност това е телевизията, която трябва да отговори на всички национални потребности, на всички социални теми, които се задават от обществото, да толерира етническата търпимост, да толерира изказванията, обсъжданията по различни дебати – икономически, културни, образователни, политически, социални, тъй като това е част от живота на нашето общество. В него има проблеми най-различни, всекидневни и те трябва да бъдат предмет на чуваемост и на гледаемост на тези отношения, да бъде насочена към една образователна, ако щете, инициатива. Подпомагане на български творци в тази насока, защитаване на национални културни ценности, които имаме като народ, да ги покажем на хората и не на последно място ми се струва засилване на ролята на малките населени места. Като че ли там хората също си имат проблеми, имат си своите трудности, тези неща трябва да бъдат... според мен да им бъде дадена инициатива и кауза на показ да се изложат. Благодаря на г-н Томов за отговора. За мен е важно хората, които работят в обществената медия, да имат отношение към цялостната мисия, за която носят отговорност всички. Това е от мен, благодаря. И аз благодаря. Г-н Томов, Вашата биография е красноречива. Тя е пред нас. Тя е свързана с правото и финансите, които, както подчерта и генералният директор, са от особена значимост в настоящия момент, без, разбира се, да подценяваме мястото на програмата, заради която именно съществува Българската национална телевизия. Аз нямам въпроси, пожелавам Ви успешна работа, да бъдете справедлив коректив на генералния директор и да бъдете в негова помощ и в помощ всъщност на Българската национална телевизия. Присъединявам се към думите на колегите – за нас е важно управителното тяло на обществения доставчик с цялата си отговорност да подхожда към задачите и за съжаление тежките проблеми, които в момента стоят пред БНТ. Надявам се, че при следващата ни среща на отчета ситуацията ще е малко по-ведра. Колеги, знаете, че членовете на управителния съвет се гласуват с квалифицирано мнозинство, моля, който е за утвърждаването на г-н Томов като член на управителния съвет на Българската национална телевизия да гласува. СЕМ реши с 4 (четири) гласа \"за\" и 1 (един) глас \"въздържал се\" (Ивелина Димитрова): Утвърждава като член на Управителния съвет на БНТ Христо Томов, считано от 08.08.2019 г. Съгласно чл. 38, ал. 2 от Закона за радиото и телевизията обжалването на решението на СЕМ за избор на членовете на управителния съвет на БНТ не спира изпълнението му. Г-н Томов, честито.  Благодаря.", "date": "2019.09.20", "title": "В \"кухнята\" на СЕМ: Махленска разправия и неколегиалност"}
{"url": "https://www.dnevnik.bg/bulgaria/2019/09/20/3966437_kratki_novini_katerushka_padna_vurhu_dete_v_dvor_na/", "text": "Катерушка падна върху дете в двор на детска градина Момиче на 4 години е пострадало, след като метална катерушка е паднала върху него в двора на детска градина в Асеновград, предаде \"Дарик\". Детето е било откарано в пловдивската университетска болница \"Свети Георги\". То е тежко пострадало, като е било поставено под пълна упойка и са му направени 10 шева. Линейка бе извикана в БНР заради генералния директор Екип на Спешна медицинска помощ-София е повикан днес в БНР, след като на генералния директор Светослав Костов му е прилошало, съобщиха от държавното радио. След преглед на място му е приложена терапия. Към момента не се налага хоспитализация и състоянието му не е животозастращаващо, се казва в съобщението. Образувано е досъдебно производство за смъртта на лешоядите край Своге Окръжна прокуратура - София ръководи досъдебно производство за смъртта на три белоглави лешояда, съобщиха от държавното обвинение. Птиците бяха намерени в района на село Бов. След огледа на мястото са назначени експертизи, които да установят причината за смъртта им. Досъдебното производство е за унищожаване на защитени видове, с предвидено наказание лишаване от свобода до пет години и глоба от 5 хил. до 20 хил. лева. Данаил Кирилов чака доказателства от Румен Петков за Куйович \"Имах три телефонни разговора с Румен Петков, до сега не съм осъществил среща с него. Разбрахме се тази среща да се проведе във вторник и той да представи доказателства за своите твърдения\". Това заяви Министърът на правосъдието Данаил Кирилов по повод оставката на шефа на Централния софийски затвор Десислав Трайков. Той обяви, че е  депозирал оставката си  във връзка със задържането на Будимир Куйович и коментарът на бившия министър на вътрешните работи Румен Петков. Куйович излежава последните 3 години и половина от 16-годишната си присъда за трафик на дрога, беше задържан да шофира с фалшива книжка, докато е в отпуска за добро поведение от затворническото общежитие в Казичене. В началото на септември  обяви, че е приел оставката на Трайков .", "date": "2019.09.20", "title": "Кратки новини: Катерушка падна върху дете в двор на детска градина"}
{"url": "https://www.dnevnik.bg/razvlechenie/2019/09/20/3966366_depeche_mode_predstaviat_dokumentalen_film_samo_v_edna/", "text": "Нов документален филм за културното влияние на групата Depeche Mode ще бъде прожектиран в 2400 кина в 70 държави в цял свят, но само за една-единствена вечер - на 21 ноември. Заглавието на проекта, който групата обяви от профила си в \"Туитър\", е SPIRITS of the Forest. Той е пълнометражен документален и концертен филм, заснет от един от дългогодишните сътрудници на групата, холандския фотограф и режисьор Антон Корбин. Филмът проследява \"дълбоко емоционални истории на шестима специални фенове на Depeche Mode\" и съдържа кадри, заснети в родните градове на тези почитатели по целия свят. Освен това събира на едно място и части от някои от най-силните сценични изпълнения на групата от финала на турнето им от 2017 и 2018 г. Global Spirit в Берлин. Фронтменът Дейв Гахан споделя, цитиран от сайта NME, че е изключително горд от този филм и историята, която той разказва. \"Изумително е да видиш съвсем реалните начини, по които тази музика е повлияла на живота на феновете.\" Кийбордистът, китарист и също основен вокал на групата Мартин Гор допълва, че в \"днешния свят на размирици и разделение музиката наистина може да е сила за добро, която да обединява хората\". Билети за прожекциите на филма ще бъдат пуснати в продажба от 26 септември на сайта  spiritsintheforest.com.  Там почитателите на групата ще могат да се информират за актуална информация около проекта. Четиринадесетият студиен албум на Depeche Mode със заглавие Spirit бе издаден през 2017 г. Тогава пред изданието \"Ролинг стоун\" Гахан коментира, че не би го нарекъл политически албум, \"защото не слушам музика по политически начин, но определено е за човечеството и мястото ни в него\".", "date": "2019.09.20", "title": "Depeche Mode представят документален филм само в една нощ"}
{"url": "https://www.dnevnik.bg/sport/2019/09/20/3964959_fotogaleriia_s_usmivka_maratonki_i_kolelo_-_pogled_kum/", "text": "Общо 230 души се впуснаха в състезанието Aurubis Mountain Fest, организирано за втора година от клуб \"Бегач\".", "date": "2019.09.20", "title": "Фотогалерия: С усмивка, маратонки и колело - поглед към състезание в Средногорието"}
{"url": "https://www.dnevnik.bg/bulgaria/2019/09/20/3966453_mvr_iska_shofyorski_knijki_za_vodachite_na/", "text": "Подготвяни от МВР законодателни промени предвиждат водачите на електрически тротинетки да имат шофьорска книжка. Това се разбра от думите на министъра на вътрешните работи Младен Маринов на парламентарния контрол. \"Да не се движат по пътища и улици, на които максимално разрешената скорост за движение е над 50 км в час, да не превишават максимално допустимата скорост от 25 км в час, да са на възраст не по-малко от 16 години и притежаващи една от категориите в Закона за движение по пътищата. Обсъждат се редица изисквания за индивидуалните електрически превозни средства, включително въвеждане на регистрация за по-големите от тях\", каза Маринов, цитиран от БНР. Преди дни Държавната агенция \"Безопасност на движението по пътищата\" публикува проект на регламент за движението на електрически тротинетки, който предвижда този вид превозни средства  да се третират като велосипеди . В тях липсва изискване за шофьорска книжка и е предвидено електрическите тротинетки да се движат по велоалеите, а при липса на такива - най-близо до дясната граница на платното за движение, но само ако водачът е над 16 г. Предвидено е 14- и 15-годишните също да могат да се движат с електрически тротинетки, но само по велоалеите. Въпреки че към момента липсват ясни правила за управлението на електрически тротинетки, министърът не се съгласи с призивите да не се налагат глоби на водачите им, докато не бъде създаден регламент. Според него при установени нарушения от водачи на електрически превозни средства се прилагат разпоредбите в Закона за движение по пътищата. \"За нарушение на правилата за използване на пътното платно водачите се санкционират с глоба от 20 до 150 лв. Когато в резултат на нарушението е създадена непосредствена опасност за движението - глоба от 20 лева, в останалите случаи на неправилно разположение на пътното превозно средство на пътното платно\", обясни Маринов.", "date": "2019.09.20", "title": "МВР иска шофьорски книжки за водачите на електрически тротинетки"}
{"url": "https://www.dnevnik.bg/video/2019/09/20/3966313_video_dron_za_vuzdushno_zarejdane_be_testvan_v_sasht/", "text": "Боинг\" и Военноморският флот на САЩ приключиха първия тест на безпилотен апарат MQ-25 за въздушно презареждане. Американската самолетостроителна компания  съобщи , че полетът е продължил два часа и е бил управляван от наземна контролна станция в Илинойс. Маршрутът на полета е бил предварително зададен, за да бъдат изпитани основни функции. MQ-25 Stingray е замислен като средство за въздушно зареждане на бойни самолети, базирани на самолетоносачи. Доставяйки 8 тона гориво, той може да се използва за дозареждане на 4 до 6 изтребителя. Поръчката, направена от Пентагона на \"Боинг\" миналото лято, е за четири апарата на стойност 850 млн. долара. Очаква се работата да завърши през 2024 г., а според \"Уолстрийт джърнъл\" Пентагонът обмисля дългосрочно да купи общо 73 такива дрона за 13 млрд. долара.", "date": "2019.09.20", "title": "Видео: Дрон за въздушно зареждане бе тестван в САЩ"}
{"url": "https://www.dnevnik.bg/sport/2019/09/20/3966459_klaudiu_kesheru_stana_igrach_na_sedmicata_v_liga/", "text": "Нападателят на \"Лудогорец\" Клаудиу Кешеру беше определен за играч на седмицата в Лига Европа. УЕФА отдели внимание на румънеца в \"Туитър\". Кешеру впечатли с шоуто си срещу ЦСКА (Москва). Той  отбеляза три гола за гръмката победа с 5:1 срещу руснаците . \"Лесно като раз, два, три\", гласи едно от посланията в профила на УЕФА. Заедно с румънския нападател в идеалния отбор за първия кръг в груповата фаза попадна и защитникът Антон Недялков.", "date": "2019.09.20", "title": "Клаудиу Кешеру стана играч на седмицата в Лига Европа след шоуто си"}
{"url": "https://www.dnevnik.bg/bulgaria/2019/09/20/3966463_sujuzut_na_jurnalistite_poiska_ostavkata_na/", "text": "Съюзът на българските журналисти (СБЖ) поиска оставката на генералния директор на Българското национално радио (БНР) Светослав Костов. В писмо, разпространено до медиите, от съсловната организация подчертават, че искането им е \"във връзка с извършените груби административни нарушения, накърняващи свободата на словото, националната сигурност и изпълнението на лиценза на програма \"Хоризонт\". От СБЖ искат също така Съветът за електронни медии (СЕМ) да освободи от длъжност и членовете на Управителния съвет на БНР, тъй като радиото било в \"безпрецедентна криза\". \"Доказателства за това са: свалянето от ефир на дългогодишната радиожурналистка Силвия Великова – утвърден и неоспорим експерт в отразяването на правната проблематика, петчасовото преустановяване на излъчването на \"Хоризонт\" в националния радиоефир на 13-и септември, оставянето на националната радиопрограма без оперативно ръководство в момента\", пише още в становището на СБЖ. Повече по темата за кризата в радиото четете  тук. Според съсловната организация всичко случващо се в БНР през последните дни било \"ясно доказателство за посегателство срещу свободата на словото\". От СБЖ припомнят и част от биографията на техническия директор на медията Пламен Костов, който е разследван за престъпление по служба, тъй като отговорността за решението за спирането на програмата е негова. \"Генералният директор на БНР носи пряка вина за назначаването на висока ръководна позиция на човек без никакъв административен опит. За технически директор Светослав Костов си е избрал човек, компрометиран още по времето на премиера Иван Костов като проводник на напрежение в БНР, тогава в качеството му на административен директор, подменил новинарските екипи и прехвърлил сигнала към друго студио, за да елиминира гласа на новинарите от \"Хоризонт\". Сега Пламен Костов е главен заподозрян за спирането на излъчването на \"Хоризонт\", но в никакъв случай той не е действал сам! Този път \"главанаците\" жестоко се издъниха и лъснаха отвратителните методи, с които овластени фактори се опитват да пресират медиите, когато те не желаят да играят по свирката им.\", пишат още журналистите. Според тях, ако фактите около случая не се изяснят, а \"имената на задкулисните поръчители не бъдат разобличени и те не понесат своето наказание, в българската медийна среда ще продължи да властва уродливото \"телефонно\" право и ще бъде убита надеждата на милиони българи за реална демократична промяна\".", "date": "2019.09.20", "title": "Съюзът на журналистите поиска оставката на ръководството на БНР"}
{"url": "https://www.dnevnik.bg/evropa/2019/09/20/3965591_elektricheskite_trotinetki_-_novata_epidemiia_po/", "text": "                         В Хамбург 18-годишен хипстър на електрическа тротинетка се е засилил към фризьорския салон, но по пътя се сблъсква с велосипедистка: кръв, ожулвания, стрес. В Берлин 26-годишна водачка на е-тротинетка се забива в тежкотоварен камион: счупен крак с отворена рана и стърчаща кост. Пак в германската столица полицията спира двама братя, които карат заедно новото модно превозно средство - единият е с цели 3.6 промила алкохол в кръвта, а другият - с 1.4. Това са само част от фактите, които изнася \"Зюддойче цайтунг\" в публикация за електрическите тротинетки. И много други германски медии бият тревога. \"Берлинер Вохе\" и \"Франкфуртер алгемайне цайтунг\" пишат, че за три месеца в столицата са били регистрирани 74 произшествия с е-тротинетки, при които имало 16 тежко и 43 леко ранени. Вече над 2000 такива превозни средства задръстват берлинските улици и тротоари. Сходни са новините и от втория по големина германски град - Хамбург. Там ранените при злополуки с електрически тротинетки за последните 100 дни наброяват 89. И неслучайно редица големи германски градове вече приемат собствени ограничителни правила за тези устройства, които обикновено се предоставят от фирмите \"Лайм\", \"Сърк\" и \"Тир\". Равносметката в Германия и по света Карат по двама, често пъти пияни, задръстват тротоарите, предизвикват злополуки - така накратко звучи равносметката три месеца, след като в Германия беше разрешено движението на електрически тротинетки. Преди да се вземе решението, никой не си даваше сметка за многообразието и масивността на проблемите, които се задават покрай е-тротинетките.  Къде да се движат : дали по тротоара, по велосипедните алеи или по улицата?  Къде да паркират ? Каква опасност създават за по-неуверените пешеходци, например за възрастните хора или децата?  Има ли действително  екологическа полза от тях? На последния въпрос отговор дава едно изследване на Държавния университет в Северна Каролина, САЩ. Резултатите показват, че човек, който изминава една миля с електрическа тротинетка, предизвиква отделянето на повече въглероден двуокис, отколкото ако измине същия път пеша, с велосипед, с автобус или дори с мотопед. Има ли изобщо някакъв смисъл от е-тротинетките или те са просто поредната хипстърска мода? Това се питат не само в Германия. В Париж тези модни устройства вече не бива нито да се карат, нито да се паркират по тротоарите - глобата за първото е 135 евро, а за второто - 35 евро. В Тел Авив през последните години са били наложени цели 13 000 глоби, свързани с е-тротинетките. Според законите в Израел водачите на това превозно средство трябва да се поне 16-годишни, да носят каска и да паркират само на специално означените места. В Дания електрическите тротинетки бяха разрешени пробно в началото на тази година и веднага се превърнаха в любимо превозно средство на туристите и на младежите. В Копенхаген обаче бързо забелязаха и първия проблем: е-тротинетките допълнително задръстват и без това претоварените велоалеи. Тревога бият и болниците. Д-р Стиг Николай Бломберг от Копенхаген, цитиран от вестниците \"Берлингске\" и \"Зюддойче Цайтунг\", разказва, че е възникнала съвсем нова група пациенти. Откакто е-тротинетките се движат из Дания, в държавните болници в страната са били приети над 100 души, пострадали от злополуки с модерното превозно средство - обикновено хора на възраст между 18 и 25 години, особено често с наранявания по главата и лицето вследствие от фронтално падане върху асфалта. България и \"скутерите\" Електрическите тротинетки са популярни и в българската столица. В България някои ги наричат \"скутери\", превеждайки си думата от английски, но в българския език понятието \"скутер\" се използва за едноместна бърза лодка. Встрани от тези езикови подробности в България все по-често се обсъжда основният въпрос, занимаващ и западноевропейците: дали електрическите тротинетки действително улесняват придвижването на кратки разстояния в големите градове, или пък се използват главно като моден (и опасен) аксесоар. В Германия три месеца след тяхното легализиране отговорът на този въпрос е по-скоро  отрицателен .", "date": "2019.09.20", "title": "Електрическите тротинетки - новата епидемия по улиците"}
{"url": "https://www.dnevnik.bg/sviat/2019/09/20/3966468_reporteri_bez_granici_sa_ujaseni_ot_natiska_vurhu/", "text": "Репортери без граници\" (RSF) са ужасени от политическия натиск, който доведе до  отстраняването на водеща  в националното радио и след това – до  спирането на излъчването  на радиото за повече от пет часа\". Това пише в позиция на неправителствената организация, разпространена днес. В нея  \"Репортери без граници\"  разказват накратко събитията около опита да бъде отстранена водещата Силвия Великова, подкрепата за нея от колегите ѝ и спирането на излъчването. Всичко за него  четете тук. \"Този опит да се запуши устата на журналист, за да се защити единственият кандидат на управляващата партия за  главен прокурор,  илюстрира липсата на независимост в българските обществени медии и контрола, който определени политици упражняват над редакционната им линия\", коментира  Полин Аде-Мевел , директорът на RSF за ЕС и Балканите. \"След увеличаващия се тормоз върху независимите медии, перспективата  Иван Гешев  да бъде назначен за главен прокурор на 24 октомври е, че прокуратурата ще увеличи натиска върху журналистите още повече\".", "date": "2019.09.20", "title": "\"Репортери без граници\" са \"ужасени\" от натиска върху радиото"}
{"url": "https://www.dnevnik.bg/bulgaria/2019/09/20/3966470_komisiiata_za_regulirane_na_suobshteniiata_moje_da/", "text": "Проверка на Комисията за регулиране на съобщенията (КРС) установи, че спирането на програма \"Хоризонт\" на Българското национално радио (БНР) е неправомерно, защото не са били налице нормативно установени основания за това. В съобщение на сайта на регулатора се посочва, че на 17 септември на държавната медия е съставен и връчен акт за установяване на административно нарушение. Глобата предвидена в закона е от 10 хил. до 100 хил. лева. Днес е последният ден, в който санкцията може да бъде обжалвана. От КРС не дават обаче информация дали това е било направено. От КРС уточняват, че проверката е започнала на 13 септември. Установено е, че БНР е нарушило условията на издаденото от регулатора разрешение за ползване на радиочестотен спектър за аналогово радиоразпръскване. \"От БНР не са предоставени доказателства за наличие на технически проблем, наложил прекъсването на излъчването на програма \"Хоризонт\". Констатирано е, че и двете програми на БНР \"Хоризонт\" и \"Христо Ботев\" използват един и същи оптичен пренос между БНР и \"НУРТС България\" ЕАД, който на 13 септември не е бил прекъсван. Не е констатирано прекъсване на излъчването на програма \"Христо Ботев\".\", уточняват от КРС. От проверката на комисията е установено още, че на 13 септември в периода от 9 до 17 часа е предвидена годишна техническа профилактика единствено на РРТС \"Белоградчик\", РРТС \"Ивайловград\" и РРТС \"Трещеник\". Регулаторът направи и хронология на събитията. \"В хода на проверката беше установено, че на 12 септември в 9:26 ч. техническият директор на БНР е изпратил електронно съобщение до началника на отдел \"Радиоразпръскване\" на \"НУРТС БЪЛГАРИЯ\" ЕАД с искане да бъде прекратено излъчването на програма \"Хоризонт\" на 13 септември на територията на цялата страна за времето от 6 до 11 часа поради профилактика на студийния комплекс. На 12 септември от \"НУРТС БЪЛГАРИЯ\" ЕАД е изпратено електронно съобщение до техническия директор на БНР, че няма да се подава сигнал на програма \"Хоризонт\" в исканото време. На 13 септември в 8:07 ч., отново чрез електронно съобщение, от техническия директор на БНР е поискано възстановяване на сигнала на програма \"Хоризонт\" в 10:20 ч.\", пише в доклада на комисията. От Българската телекомуникационна компания (БТК) е била поиска информация има ли регистриран сигнал от БНР за оптичния пренос между БНР и \"НУРТС БЪЛГАРИЯ\" ЕАД. Констатирано е, че към 14:54 ч. на 13 септември за предходните 48 часа в БТК не е постъпил подобен сигнал. В крайна сметка КРС е установила, че не са били налице нормативно установени основания, които да дават право на БНР да прекъсне излъчването на програма \"Хоризонт\". Прокуратурата също обяви, че безпрецедентното спиране на ефирното излъчване на програма \"Хоризонт\" на БНР за близо 5 часа на 13 септември не се дължи на профилактика. Не е съществувал технически проблем, който да изисква прекъсване на сигнала, а отговорността за решението е на техническия ръководител на държавното радио Пламен Костов, който ще бъде разследван за престъпление по служба. Повече за разследването на прокуратурата четете  тук.", "date": "2019.09.20", "title": "Комисията за регулиране на съобщенията може да глоби БНР със 100 хил. лева"}
