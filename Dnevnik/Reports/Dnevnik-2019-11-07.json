{"url": "https://www.dnevnik.bg/sport/2019/11/07/3988684_v_koshmarna_vecher_ludogorec_ruhna_pri_nai-tejkata_si/", "text": "Лудогорец\" допусна най-тежката си загуба в Лига Европа и изравнена най-тежка загуба в евротурнирите. Българският шампион отстъпи с 0:6 срещу \"Еспаньол\" в Барселона. Двубоят се разви кошмарно за водения от Станислав Генчев отбор, като още от 35-ата минута той беше с двама души по-малко. \"Еспаньол\", в чийто състав имаше много резерви, се възползва от появилата се възможност и се развихри. При този развой на мача \"Лудогорец\" завърши без нито един удар към вратата и с 29% притежание на топката. Въпреки поражението българският отбор запазва второто си място в групата с шест точки, като е на четири зад испанците. В другата среща \"Ференцварош\" и ЦСКА (Москва) завършиха 0:0. Унгарците са трети с пет точки, а руснаците взеха първа точка. В следващия кръг \"Лудогорец\" гостува в Москва. Това беше шестата загуба на българския първенец от шест мача с испански съперници при голова разлика 1:17.      \"Еспаньол\" поведе с гол на Оскар Мелендо в четвъртата минута. В 12-ата Форстър допусна груба грешка, след което извърши нарушение и получи червен картон. Малко по-късно Луис Мармол удвои. Положението на \"Лудогорец\" се утежни рязко в 35-ата минута, когато след изстрел на играч на домакините топката срещна ръката на Яцек Горалски. Съдията даде дузпа и втори жълт картон за футболиста на българския отбор. Матиас Варгас стреля точно за 3:0.      При този развой \"Еспаньол\" имаше пълно превъзходство, като удари и две греди. Домакините започнаха силно и второто полувреме. Виктор Кампусано увеличи преднината на отбора си в 52-ата минута, когато със силен удар в наказателното поле завърши добра атака. Последваха по-спокойни минути, в които \"Еспаньол\" продължи да напада, но Пламен Илиев защити вратата си няколко пъти. Адриа Педроса вкара петия гол в 73-ата минута след мощен удар отляво. Секунди по-късно Факундо Ферейра получи на почти същото място вляво и технично преодоля Илиев за 6:0. \"Еспаньол\" продължи да напада, но направи пропуски, а удари и още веднъж греда.     ", "date": "2019.11.07", "title": "В кошмарна вечер \"Лудогорец\" рухна при най-тежката си загуба в Лига Европа"}
{"url": "https://www.dnevnik.bg/analizi/2019/11/07/3988042_shto_za_televiziia_pravi_slavi_trifonov/", "text": "                         Слави Трифонов регистрира партията си \"Няма такава държава\". Преди броени дни стартира и телевизията му \"7/8 ТВ\". Продължавам да съм скептичен по отношение на партията, която създаде Слави Трифонов. Необмисленият референдум вече нанесе сериозна щета на политическата система – той даде повод на премиера Борисов да фалира конкуриращите политически сили, практически ликвидирайки субсидиите. Името на партията – \"Няма такава държава\" – звучи като от жанра на пародийните политически проекти – като започнем от \"Партията за умерен прогрес в рамките на закона\", основана навремето от чешкия писател Ярослав Хашек, минем през кандидатурата на Кулеков и Бойчев на президентските избори през 1996 г. и стигнем до различните партии на любителите на бира и скорошната сръбска \"Не си опитал сармата\" на Лука Максимович, който през 2017 г. искаше да стане президент. \"Няма такава държава\" ще е първата песен, превърната в партия. Дали целта е тотална подигравка с мизерията на българската политика? Или пък следва да очакваме някакъв български Бепе Грило или Володимир Зеленский? Предстои да разберем. Тръгналата в понеделник телевизия \"7/8 ТВ\" вдъхва надежди, макар че определено не е за хора като мен. Всякаква алтернатива ще е полезна в тотално овладяния ни медиен пейзаж – независимо от лошия понякога вкус, от простите шеги, от липсата на балансирана журналистика. Да, засега това е телевизия на мнението, едностранно, предсказуемо, предубедено. Но пък различно. Не разбрахме само с какво Би Ти Ви е пречела досега на Слави Трифонов, та тръгва да прави сам нещата \"по своя начин\", както пее Франк Синатра. Вероятно нещо откъм тези пусти баланси, с които големите медии често направляват работата на журналистите. Може пък това с \"моя начин\" просто да си е рекламно мъжкарско пъчене, едва ли ще разберем. Но г-н Трифонов очевидно е смел човек – не само в политически, но и в икономически смисъл. Защото телевизията е скъпо занимание. В последните години видяхме опити да се направят два опозиционни проекта на едно по-интелектуално ниво - RE:TV и BIT. Едната не издържа финансово, въпреки че зад нея стояха по-богати хора от г-н Трифонов; другата купиха и целенасочено унищожиха вероятно приближени до властовия център \"инвеститори\". Та ако с високата журналистика не потръгна, надеждата е сега покрай чалгата и майтапите да се поддържа и някакъв критичен дух у хората. Колкото и да се хвали с първоначалния зрителски успех (1 400 000 гледали програмата му първата вечер), г-н Трифонов едва ли ще оцелее само на комерсиален принцип при нивото на българския рекламен пазар и пренаситеността с медии. А ако тръгне да търси политически покровители, просто ще загуби публиката си. По-добрият път вероятно би бил привличането на външен инвеститор, но тогава пак ще възникне опасност да запее Синатра. Говорим за перспективата \"7/8 ТВ\" да стане истинска телевизия, която покрива по-голяма част от деня, излиза извън студиата, прави разследвания, продукции и т.н. Усещането за телевизията от първите два дни е неравно. Сериозно и критично звучи публицистичното предаване \"Студио Хъ\", което веднага се нареди до най-добрите в жанра си. Започнаха с актуалната Мая Манолова, поискала касиране на изборите. Чухме сериозен анализ на бюджета, дадоха думата на един от най-яростните критици на Борисов – Арман Бабикян. Разбира се, личният живот на известни личности е задължителен елемент от всяка народна телевизия, няма да минем без него. Разочароващо и объркано беше първото издание на \"Вечерта на Иван Кулеков\". Вероятно е трябвало да бъде смешно, макар че обявяването на предаването будеше други очаквания. Самият Слави си е същият. Но на феновете явно не им омръзва. Носталгия, подаръци, \"Мерцедес\" S класа, спечелен от обикновен зрител в рекламираща телевизията лотария. Изобщо усещане за някаква компания, някакъв Биг Брадър, с който феновете са свикнали вече 19 години. Оттук и една известна клаустрофобия, която навява затвореният кръг от водещи, наследени от шоуто. Ако това ще става истинска телевизия, ще трябват още много и различни хора. Но това, както вече стана дума, иска много пари. Иначе този екран изглежда удивително сексистки – дами се появяват само в ролята на безмълвни дългокраки танцьорки и дори прогнозата за времето се съобщава от Ванката. Мъжкарският брутализъм избликва тук-там в по някоя обидна или умерено расистка реплика, но да не издребняваме – такъв е таргетът. Пък и хумористите тук са къде по-възпитани в сравнение с българския парламент! Като се надявам \"7/8 ТВ\" да оцелее, ясно съзнавам, че тук се проявява опасната тенденция да гледаме на света все по-иронично. Новините като майтап, сюжетите от деня, разиграни в театрални гегове, абсурдизмът на куриозното – това са симптоми за деградирането на публичния човек. Не обвинявам г-н Трифонов. Той просто улавя вятъра на една световна тенденция. Отчуждили сме се от публичните дела дотам, че ги гледаме като сеир – очакваме новия сериал за Брекзит, новото самохвалство на Тръмп, новите безумства на Сидеров. Вероятно това иронично отчуждение ще подхранва новата телевизия под звуците на иначе страстната ръченица в седем осми и лазерните светлини. На добър час! Но дано възникват и други проекти за алтернативни медии, които ще разчитат по-малко на забава и повече на сериозна журналистика.", "date": "2019.11.07", "title": "Що за телевизия прави Слави Трифонов"}
{"url": "https://www.dnevnik.bg/sport/2019/11/07/3988101_tri_otbora_veche_dostignaha_osminafinalite_v/", "text": "Три отбора си осигуриха участие в осминафиналите в Шампионската лига още след четвъртия кръг в груповата фаза. \"Байерн\", \"Ювентус\" и ПСЖ вече са във фазата на преките елиминации, след като взеха победи. Въпреки кризата и смяната на треньора Нико Ковач баварците се наложиха с 2:0 срещу \"Олимпиакос\" у дома и продължават с пълен актив. Успехът дойде след голове на Роберт Левандовски и Иван Перишич. ПСЖ също взе четвърта победа от четири мача след 1:0 срещу \"Брюж\" с попадението на Мауро Икарди, като все още не са допуснали гол. В 76-ата минута Мбайе Диан от гостите изпусна дузпа. Вторият в групата \"Реал\" (Мадрид) също се устреми към осминафиналите, като разгроми с 6:0 \"Галатасарай\". Родриго вкара три гола и на 18 години и 301 дни стана вторият най-млад автор на хеттрик в историята на Шампионската лига (рекордът е на Раул Гонсалес, който го постигна на 18 години и 113 дни срещу \"Ференцварош\"). Испанският отбор е втори със седем точки и води с пет пред \"Брюж\".      \"Ювентус\" победи с 2:1 \"Локомотив\" (Москва) като гост и с десет точки си подпечата класирането за следващата фаза. Фаворит за второто място остава \"Атлетико\" (Мадрид), въпреки че загуби с 1:2 от \"Байер\" в Леверкузен. Английският шампион \"Манчестър сити\" ще трябва да изчака още след 1:1 като гост на \"Аталанта\". \"Гражданите\" са начело с десет точки, а след зрелищно равенство 3:3 \"Динамо\" (Загреб) и \"Шахтьор\" са на следващите две места с по пет точки. Забележителен момент в мача на \"Сити\" беше заставането на бранителя Кайл Уокър на вратата в 81-ата минута. На почивката заради травма титулярният вратар Едерсон беше сменен от Клаудио Браво, който обаче получи червен картон. Уокър се справи, като направи и спасяване. В Загреб мачът вървеше към равенство 1:1. С голове в 83-ата и 89-ата минута хърватският отбор поведе с 3:1. Бившият нападател на ЦСКА Жуниор Мореаш намали в 94-ата, а в 97-ата Тете от дузпа изравни за \"Шахтьор\".     ", "date": "2019.11.07", "title": "Три отбора вече достигнаха осминафиналите в Шампионската лига"}
{"url": "https://www.dnevnik.bg/analizi/2019/11/07/3988076_kak_ne_stanah_asistent_zashtoto_onkobolen_niama_miasto/", "text": "                         Казвам се Радислав Венциславов Наков, на 30 години. Без доктор. В момента съм от другата страна. Пациент. Онкоболен. Доскоро това беше просто диагноза, друга чужда съдба. Сега е моята. Трудно е да напиша следващите редове, защото ще съберат моята омраза, моят гняв, моята надежда, моята любов. И не става дума за моята диагноза NK/Т - клетъчен лимфом, не става дума за моята съдба. Лекувам се, оптимист съм, въпреки че контактът с хора може да ме убие. За щастие към момента лечението върви добре. Минах два курса химиотерапия и един лъчелечение. Започнах третия курс химиотерапия, остава още един курс и една трансплантация на стволови клетки. Благодаря на всички лекари и сестри от Националната специализирана болница за активно лечение на хематологични заболявания, които полагат неимоверни грижи, за да мога да живея. Чувствам се здрав, вярвам, че ще се излекувам. Искам да продължа да живея, да имам семейство, да се развивам като лекар. Болестта дава друга перспектива за това какво е да имаш тежка болест. Мислих си, че разбирам болката на своите пациенти, но болката не идва от самото заболяване. без да си извървял докрай битката за живота си независимо от крайния резултат. Боли, защото още преди болестта да те е убила, някои хора са те погребали. Пиша тези редове, защото през последните месеци се срещнах именно с това отношение, което намери своята кулминация миналата седмица. Не го разбирам и не мога да се примиря с това. Защото знам, че ако се примиря с това, означава, че съм изгубил битката не само с болестта си, но и за мен като личност. Въпреки заболяването ми се явих на конкурсен изпит за асистент към Катедрата по гастроентерология на МУ-София. След подаването на документите си за кандидатстване бях неколкократно съветван \"да си гледам здравето\". Казаха на собствения ми баща \"Да си гледам здравето\", на когото и без това му е трудно да се справи с емоциите си около моето заболяване. Още при разглеждането на документите от комисията, която се състои от проф. Б. В., проф. Й. Г. и доц. П. П., бяха направени коментари, че съм дал фалшиво медицинско, на което пише, че съм клинично здрав при наличието на онкохематологично заболяване. Да клинично здрав съм, (не)уважаемо жури. Засега. В допълнение членове на журито са коментирали на рапорт и в лични разговори с колеги, На 31 октомври се проведе изпитът. По регламент е анонимен и бяхме четирима кандидати за три места. Един от кандидатите напусна изпита и не остана да чака резултатите, като останахме тримата кандидати за трите обявени места. По време на \"анонимното\" проверяване на писмените работи доц. П. извика поименно един от другите кандидати, за да разчете писмената си работа пред комисията, под претекст че не е достатъчно четлива. След това комисията ни повика останалите кандидати и съобщи, че за устен изпит продължава само извиканият да си разчете писмената работа колега, без да се обявят оценките с изтеглените предварително анонимни номера. Мога смело да заявя, че през целия си професионален път съм преследвал научното и академичното в медицината наравно с грижата си за пациентите. И имам своите доказателства за това, които никоя комисия, съставена от \"уважавани\" професори не може да ми отнеме. Имам 18 публикации с общ импакт фактор 39.463 и още 31 в реферирани списания (много повече от изискванията да се хабилитираш в МУ-София), носител съм на редица награди, а също така съм част от Управителния съвет на Европейското обединение по гастроентерология (UEG) и директор на Европейското училище за млади гастроентеролози. Ще търся правата си пред съответните институции. А на уважаемото жури ще им кажа едно: Жив съм. Тук съм.", "date": "2019.11.07", "title": "Как не станах асистент, защото онкоболен няма място в Катедрата по гастроентерология"}
{"url": "https://www.dnevnik.bg/analizi/2019/11/07/3988058_mnozinstvoto_ot_magistratite_iskat_promeni_v/", "text": "                         През лятото на 2019 г. агенцията за маркетингови и социологически проучвания и анализи \"Глобал Метрикс\" по поръчка на Българския институт за правни инициативи проведе изследване на тема: \"Нагласи на магистратите към създаване на механизъм за търсене на дисциплинарна и наказателна отговорност на главния прокурор, председателя на Върховния касационен съд (ВКС) и председателя на Върховния административен съд (ВАС)\". Изследването обхвана 612 магистрати от цялата страна. Основна цел на проучването беше да изследва нагласите на магистратите по един от ключовите въпроси на съдебната реформа. След постановяването на решението по делото \"Колеви\" през 2009 г. от Европейския съд за правата на човека България продължава да бъде критикувана пo различни поводи от европейските институции, наблюдаващи изпълнението на решението. Критики имаше и в някои от докладите по Механизма за сътрудничество и проверка. На 14 юни 2019 г. министърът на правосъдието предложи промени в Наказателно-процесуалния кодекс (НПК), инкорпориращи такива и в Закона за съдебната власт. Промените описват процедура за временно отстраняване и предсрочно прекратяване на правомощията на \"тримата големи\" в съдебната власт. В този смисъл изследването акцентира на три основни въпроса: 2. Кой следва да привлича под наказателна отговорност и да повдига обвинение на главния прокурор? 3. Необходими ли са промени в чл. 126, ал. 2 от конституцията по отношение на функциите на главния прокурор? Отговорите на магистратите показват разделение в професионалната общност. По отношение на първия въпрос (къде да бъдат уредени промените) повечето съдии смятат, че това следва да бъде или в конституцията (43.2%), или в Закона за съдебната власт (42%). Прокурорите, от друга страна, подкрепят промени по-скоро в Закона за съдебната власт (36.4%). 16.4% от тях са на мнение, че са необходими конституционни промени. Същевременно 1/4 от прокурорите считат, че няма нужда от такъв механизъм, докато на това мнение са едва 4,5% от съдиите:      Пряко свързан с горния въпрос е този за необходимостта от въвеждане на такъв механизъм за председателите на върховните съдилища. Както е видно от графиката по-долу, според 54.5% от съдиите и 49.1% от прокурорите сегашните законови възможности за временно отстраняване и привличане под наказателна отговорност са достатъчни.Следва да се отбележи, че 41.8% от прокурорите смятат, че е необходим нов механизъм и за председателите на ВКС и ВАС:      Друг интересен резултат от изследването е отговорът на въпроса кой следва да привлича под наказателна отговорност и да повдига обвинение на главния прокурор. Видно от графиката, няма ясно изразено предпочитание. Съдиите и прокурорите са обединени в своята несигурност коя институция би могла да бъде най-подходяща за това. Все пак 40% от прокурорите смятат, че това може да бъде комисия, съставена от прокурори от Върховната касационна прокуратура. Това е и единственият отговор, който представлява възможността колективен орган да бъде натоварен с тази изключително специфична и чувствителна задача. Може да се предположи, че магистратите предпочитат да се избегне вариант, в който една-единствена личност да бъде натоварена с този спектър от правомощия:      В контекста на дискутираните промени за въвеждане на механизъм за търсене на дисциплинарна и наказателна отговорност на главния прокурор е поставен и въпросът за промяна на чл. 126, ал. 2 от конституцията по отношение на функциите на главния прокурор (главният прокурор осъществява надзор за законност и методическо ръководство върху дейността на всички прокурори). Отговорите и тук показват различие в мненията на съдии и прокурори, но е видно, че 67% от съдиите и 54.5% от прокурорите са \"за\" такава промяна:      Проучването показва нуждата от задълбочена дискусия сред магистратите по този чувствителен за професионалната общност въпрос. Може да се каже, че липсата на подобен разговор се отразява в колебливите и разнородни отговори на съдии и прокурори. Предложенията за промени в НПК, представени по-рано тази година от министъра на правосъдието, са противоречиви и се нуждаят от аргументи и повече яснота. Отговорът на въпроса за промените в конституцията дава възможност за интерпретации, но и ясно показва, че необходимостта от преразглеждане на позицията и функциите на главния прокурор е назряла.", "date": "2019.11.07", "title": "Мнозинството от магистратите искат промени в конституцията"}
{"url": "https://www.dnevnik.bg/sviat/2019/11/07/3987876_amerikanski_voinici_shte_paziat_nefta_v_siriia_-_no_ot/", "text": "Президентът на САЩ Доналд Тръмп разреши разширена военна мисия за охрана на нефтени находища, пръснати на голяма територия в цяла Източна Сирия. Това постави на дневен ред сложния юридически въпрос дали американските войски имат право да предприемат удари срещу сирийските, руските или други сили, ако застрашават нефта, заявиха представители на САЩ. Решението, което стана факт в петък след среща на Тръмп с висшето военно командване, обвързва стотици американски военнослужещи с още по-трудна мисия в Сирия от досегашната въпреки обещанието на президента да  прекрати участието на Америка във войната.  Новият план предвижда войските на САЩ да охраняват обширна територия, контролирана от бойците на сирийските кюрди. Тя е с дължина около 150 км, от Дейр аз Зур до Хасака, но точните й параметри все още се определят. Според пожелали анонимност американски представители много от детайлите на мисията все още не са уточнени. Но въпреки всичко решението на Тръмп е победа за военното командване в опитите му да убеди политическото ръководство във Вашингтон да остане в Сирия, за да попречи на възраждане на групировката  \"Ислямска държава\",  да противодейства на Иран и да си партнира с кюрдите, които в продължение на няколко години воюваха заедно с Щатите срещу \"Ислямска държава\". Но решението освен това принуждава юристите на Пентагона внимателно да изработят заповедите за военнослужещите, които биха могли да бъдат поставени в ситуация да стрелят по силите на сирийското правителство или на Русия, ако те опитат да си върнат петролните обекти, намиращи се на територията на суверенната страна Сирия. Заповедта на Тръмп освен това слага кръст на всякакви твърдения, че основната част от американския военен контингент в Сирия от над 1200 души ще се прибере у дома скоро, както той нееднократно обещаваше. Сенатор Тим Кейн, демократ от Вирджиния, определи мисията като грешка. \"Да се рискува животът на нашите военни, за да пазят петролните кладенци в Източна Сирия, е не просто безразсъдно, а непозволено от правна гледна точка\", каза той пред \"Асошиейтед прес\". \"Президентът Тръмп предаде  нашите съюзници кюрдите,  които воюваха редом с американските войници, за да осигурят бъдеще без \"Ислямска държава\" - и вместо да продължи тази борба, мести войските ни да пазят петролни кладенци\", каза Кейн. Пентагонът не казва колко военнослужещи ще останат в Сирия за новата мисия. Други официални представители, също пожелали анонимност, допускат, че общият им брой може да е поне 800, включително около 200 души от гарнизона в Танф в Южна Сирия. Според официални източници юристите работят върху военната заповед, в която ще бъде уреден и въпросът за правомощията на войските при охраната на кюрдския контрол над кладенците. Самото разрешение американски войски изобщо да отидат в Сирия и да воюват с  джихадистите от \"Ислямска държава\"  юридически се основава на така наречените Разрешения за употреба на военна сила (АУМФ) от 2001 и 2002 г., според които войските на САЩ имат право да използват всякакъв вид необходима сила срещу замесените в атентатите от 11 септември и за да предотвратяват всякакви бъдещи актове на международен тероризъм. Затова според правни експерти САЩ може да имат всички основания да използват тези разрешения, за да не допуснат петролът да попадне в ръцете на \"Ислямска държава\". Но пазенето на нефта от сирийските правителствени сили или други играчи може да се окаже по-трудно за обосноваване. \"САЩ не са във война нито със Сирия, нито с Турция, използването на АУМФ в този случай не е възможно\", каза Стивън Владек, преподавател по право на националната сигурност в Тексаския университет в Остин. Той добави, че американската конституция действително делегира големи правомощия за водене на война на президента, но като цяло те са за самозащита и колективната отбрана на страната. Твърдението, че охраната на петрола е необходимо за националната сигурност, \"просто ми звучи някак прекалено\", каза той. Някои членове на Конгреса, включително Кейн, също възразиха срещу това правителството на Тръмп да използва АУМФ като основание за война срещу правителство на суверенна държава. Според Кейн и други конгресмени за подобни действия е нужно одобрението на Конгреса. Американски представители заявиха, че одобрената от Тръмп заповед не включва мандат САЩ да взимат петрола на Сирия. Президентът нееднократно заявяваше, че Вашингтон \"си запазва петрола\". Но Белият дом и Пентагонът все още не могат да обяснят какво има предвид той. В петък министърът на отбраната Марк Еспър заяви, че \"тълкува\" думите на Тръмп в смисъл че военните трябва да лишат \"Ислямска държава\" от достъп до петролните находища. В Дейр аз Зур още отпреди това имаше няколкостотин американски военнослужещи, започнаха да пристигат и допълнителни сили с бойни машини на пехотата, включително бронетранспортьори \"Брадли\". Според официални представители общият брой на силите там може да нарасне до около 500 души. Тръмп, Еспър и други водещи фигури от сферата на отбраната заявиха, че е важно петролните находища да бъдат опазени, за да не могат  джихадистите от \"Ислямска държава\"  да си върнат контрола над района и да използват приходите от нефта, за да финансират дейността си. Понастоящем петролът е под контрола на подкрепяните от САЩ отряди на сирийските кюрди, подпомагани от малък американски военен контингент. Между кюрдите и сирийското правителство има негласно споразумение, според което Дамаск купува излишъка от петрола чрез посредници, като всичко това става чрез контрабандна дейност, която си тече въпреки политическите различия между тях. Оглавяваната от кюрдите местна администрация продава суров петрол на частни преработватели, които с помощта на примитивни импровизирани рафинерии го преработват и след това продават на правителството бензин и дизел. Не е ясно колко дълго може да продължи това споразумение. Ако възникне някакъв спор, американските военнослужещи трябва да разполагат с ясни указания как да реагират. Силите на САЩ могат да използват военна сила, за да се защитят. Но петролните находища се намират на обширна площ, така че военнослужещите на Вашингтон не могат да бъдат навсякъде. Ако например сирийските правителствени войски опитат да си върнат макар и само част от петролните кладенци и наблизо няма сили на САЩ, не е ясно до каква степен американските военни ще могат да използват сила, в случай че не действат при самозащита. /БТА", "date": "2019.11.07", "title": "Американски войници ще пазят нефта в Сирия - но от кого и как"}
{"url": "https://www.dnevnik.bg/sport/2019/11/07/3987787_ludogorec_e_v_barselona_v_opit_da_si_otvori_vratata_za/", "text": "Лудогорец\" гостува на \"Еспаньол\" с желанието да си отвори вратата към излизане от групите в Лига Европа. Двубоят е тази вечер от 22.00 часа. Българският шампион  загуби с 0:1 от каталунците в Разград преди две седмици . Въпреки това отборът остава в добра позиция за едно от първите две места, водещи към 1/16-финалите в надпреварата. \"Лудогорец\" е втори с шест точки, като има една по-малко от \"Еспаньол\" и две повече от \"Ференцварош\", който приема последния ЦСКА (Москва). \"Това, което искам за мача, е да успеем да променим резултата от първия мач\", заяви треньорът Станислав Генчев. Той посочи, че няма проблеми с отсъстващи футболисти. \"Искаме този път да излезем победители. Анализирали сме двубоя, извлекли сме си поуки и се надявам това, което сме замислили като идеи, да ни се получи и да се приберем с добър резултат от Испания\", добави той. До момента \"Лудогорец\" има пет загуби в пет мача с испански отбори при голова разлика 1:11. Това прави представителите на Ла Лига най-неудобните за българския първенец. Единствено Молдова заради двете загуби от \"Милсами\" е другата страна, срещу чиито отбори \"Лудогорец\" има само поражения. \"Играем срещу отбор, който миналата година спечели квота за евротурнирите в едно от най-силните първенства на света. Преди първия мач имаше нагласа, че \"Лудогорец\" задължително трябва да бие \"Еспаньол\", и то с разлика. Това е доста заблуждаващо, тъй като знаем какво име е съперникът\", каза изпълнителният директор на \"Лудогорец\" Ангел Петричев. \"Свикнахме към \"Лудогорец\" да има високи очаквания, тъй като играхме като равен с равен с някои доста сериозни отбори. При нас амбицията винаги я е имало. Можем да постигнем добър резултат. Има още три мача, в които доста неща ще се изяснят. Имаме силите да продължим напред в турнира\", добави той. \"Лудогорец\" започна вихрено в групите на Лига Европа, като  разгроми ЦСКА (Москва) с 5:1 , а след това  спечели с 3:0 гостуването си на \"Ференцварош\" .", "date": "2019.11.07", "title": "\"Лудогорец\" е в Барселона в опит да си отвори вратата за евромачове през пролетта"}
{"url": "https://www.dnevnik.bg/evropa/2019/11/07/3987729_skoro_vseki_treti_v_germaniia_shte_e_chujdenec/", "text": "                         До 2040 година всеки трети жител на Германия ще бъде мигрант или човек от чуждестранен произход, гласи прогнозата на федералния Институт за проучване на трудовия пазар и професиите IAB. В големите градове делът на мигрантите ще достига дори до 70%. Херберт Брюкер, който ръководи отдел \"Миграция\" към IAB, казва пред вестник \"Ди Велт\", че за да бъдат задоволени потребностите на трудовия пазар, в бъдеще Германия трябва да отвори врати за хора от много различни страни. Той припомня, че в момента една четвърт от жителите на Германия са от миграционен произход. Тенденцията е възходяща, което личи в градове като Франкфурт: там всеки втори е от чуждестранен произход. А в столицата Берлин - всеки трети. Според проучване на института на германската икономика в Германия мигрантите се разпределят неравномерно между големите и по-малките градове и между регионите с по-силна и с по-слаба икономика. Германците няма да станат малцинство Херберт Брюкер предупреждава, че има опасност да възникне \"фалшива картина\", според която в бъдеще германците ще станат малцинство, а преселниците - мнозинство. Истината е, че германците ще си останат най-многочислената група в страната - и ще са много повече от мигрантите. Брюкер припомня, че самите мигранти не са някаква хомогенна група: мнозинството са християни, има мюсюлмани и будисти, една част имат висше образование, други упражняват неквалифициран труд. Според IAB до 2060 година Германия ще трябва да приема 400 хил. мигранти годишно (нето), ако не иска икономиката ѝ да се свие заради недостига на работа ръка, предизвикан главно от застаряването на населението. Брюкер твърди, че освен всичко друго Германия ще се конкурира с други страни за тази ценна работна ръка. От държави, членки на ЕС, в Германия пристигат все по-малко хора. Брюкер изрично посочва, че потенциалът на държави като България и Румъния да захранват трудовия пазар в Германия на практика вече е изчерпан. Същото важи и за Испания и Португалия. Ето защо Германия трябва да се отваря за мигранти от други страни - например съседите на ЕС, страните от Западните Балкани и Украйна. 38% от бежанците имат работа Директорът на IAB Бернд Фитценбергер очаква, че и през 2020 нуждата от работна ръка ще остане висока - независимо че пристигащите в страната мигранти са повече от хората, които я напускат. \"Но броят на пристигащите навярно ще спадне, защото наши съседни страни вече преодоляха кризата и хората се връщат в родината си\", каза Фитценбергер пред \"Велт ам Зонтаг\". Той пояснява още, че интеграцията на бежанците, пристигнали в Германия след 2015 година, върви добре. Според последните проучвания на IAB от юли 38% от тях вече имат работа.", "date": "2019.11.07", "title": "Скоро всеки трети в Германия ще е чужденец"}
{"url": "https://www.dnevnik.bg/politika/2019/11/07/3987811_v_gerb_chakame_kogo_i_kak_shte_smeni_borisov/", "text": "Всички чакаме да чуем какво ще реши Борисов, кого и как ще смени, на кого ще се намекне да се махне сам, кои ще са следващите промени в организациите. Такива очаквания изразиха пред \"Дневник\" високопоставени политици от ГЕРБ часове преди днешната национална среща на партията, на която ще бъдат  отчетени изборните резултати . Днес по обед в София ще се съберат всички новоизбрани кметове на ГЕРБ, областни и общински ръководители, както и членовете на централното ръководство. На срещата ще присъства и премиерът и лидер на партията Бойко Борисов. Целта е да бъдат анализирани резултатите от местните избори и ще бъде направен отчет за политическата дейност на партията, съобщи преди дни председателят на предизборния щаб на партията Цветомир Паунов. Още в нощта на изборите,  дори веднага след  първия тур,  Борисов заяви, че те са показали нуждата от промени  в някои местни структури. Повтори го по-ясно и след втория тур, като обеща започналите и преди гласуването реформи в партията да продължат още по-задълбочено. Отбеляза, че на места е имало партийци на ГЕРБ, които са работили срещу кандидати, защото са били недоволни от издигането им, одобрявано окончателно в София. Той посочи и организации, където има проблеми. Първи оставки, но само на ниско ниво \"Събрах ги – Камбитов (Атанас Камбитов, досега кмет на Благоевград, който загуби изборите на втори тур), Икономов (Георги Икономов, загубил изборите в Банско), Котев (Кирил Котев, който загуби кметския пост в Сандански), и им казах: Ще загубите! Не, ще спечелим! Добре! Сега ще направим промени. Но по-добре за партията е да се очисти, да си направи изводите и да се обнови\", бяха  думите на Борисов в нощта на изборите . Той спомена и  проблемите в Русе , които  датират още от лятото  със смяната на местния лидер и кандидат за кмет. Почти веднага след като Борисов посочи и поименно някои от организациите, които ще трябва да бъдат реформирани, з апочнаха да пристигат и оставки . Още в понеделник бившият кмет на Сандански – Кирил Котев, обяви, че напуска постовете, които заема в ГЕРБ, и ще депозира своята оставка като общински съветник. Котев досега беше общински ръководител на ГЕРБ в Сандански. От общинската власт се отказа и Атанас Камбитов в Благоевград, който можеше да стане общински съветник, тъй като водеше и листата на ГЕРБ. Декларира, че остава член на ГЕРБ. Камбитов няма партиен пост в местната структура в Благоевград. Досегашният кмет на Банско Георги Икономов пък обяви, че няма да напуска ГЕРБ и няма да се отказва от мястото си на общински съветник. \"Няма да напусна ГЕРБ, оставам си член на партията и оставам общински съветник. Все пак това са едни избори. На много места са губили, а на нас в Банско ни е за пръв път да загубим избор\", каза Икономов. Той е и общински ръководител на партията в Банско, като засега не е ясно дали ще удържи тази позиция. В нощта на изборите някои от редовите членове на ГЕРБ в Благоевград поискаха оставки, включително на местния областен и на общинския лидер. От местните структури отказаха информация за \"Дневник\" дали оставка е подал общинският ръководител на ГЕРБ в Благоевград Бисер Михайлов, информация липсва и в местните медии. От централата на ГЕРБ в София пък коментираха, че няма и оставка от областния ръководител Даниела Савеклиева. Ръководителите на общинските организации на ГЕРБ в Русе и във Ветово – Росен Даскалов и Андрей Райков, също подадоха оставки като председатели на структурите след изборната загуба в двете общини. Нито един областен ръководител не е подал оставка Членове на партията в София отбелязаха пред \"Дневник\", че нито един областен координатор на ГЕРБ не е подал оставка. От партията уточниха, че единствено загубилата на балотаж в Перник Вяра Церовска, която е и областен ръководител, е изявила желание да се оттегли, но е била разубедена от централата. Представители на ГЕРБ в София се питат защо след видимите загуби в няколко областни града отговорността не се търси именно от областните координатори. Не общинските структури в Благоевград и Русе решиха кои ще са кандидатите там, защо сега се стои само върху оставките на общинските лидери, след като те най-малко бяха питани, коментира високопоставен партиен представител пред \"Дневник\". И попита защо местните областни лидери мълчат за своята част от отговорността. Но то всъщност никой не знае какво ще реши лидерът, чакаме да чуем на срещата, допълни той. Борисов трябва да затегне юздите Някои се бяха окопали като дерибеи и точно тези градове бяха загубени, коментира в нощта след балотажа Борисов. И обеща промени там. Партийци в София коментират, че има немалко проблеми по места, включително и там, където може би привидно всичко е спокойно. Изборите извадиха най-големите противоречия на повърхността, но се усещат и по-спотаени напрежения, дрязги, борби, коментираха пред \"Дневник\" членове на ГЕРБ. Не били малко местата, където все повече местни членове на общински организации желаели да заемат по-водещи позиции. А подозренията са, че целта не е само борба за власт, но и за по-голям достъп до местните икономически ресурси и лостове. Премиерът каза, че  липсата на Цветан Цветанов  не се усеща, аз също, меко казано, не съм му фен и не му бях фен на Цветанов, но едно трябва да му се признае – знаеше как да лавира между тези интереси, коментира партиец. Бившият \"втори човек\" след Борисов, отговарящ доскоро именно за партийните структури, знаел как да даде и на едните, и на другите, така че всички да са доволни и да няма конфликти. Сега Борисов трябва да намери начин да стегне юздите, за да не ескалират нещата, смятат някои членове на формацията. И очакват да видят решенията или поне намек за тях на днешната среща в София.", "date": "2019.11.07", "title": "В ГЕРБ: Чакаме кого и как ще смени Борисов"}
{"url": "https://www.dnevnik.bg/bulgaria/2019/11/07/3987986_nikoi_ne_proiavil_interes_kum_turg_na_obshtina_varna/", "text": "Община Варна е изпратила покана до три компании за изпълнение на обществена поръчка по договаряне без предварително обявление за купуване на машини, понтони и пожарогасители за бъдещото рибарско пристанище в кв. Аспарухово. Това показва информация, публикувана в регистъра на обществените поръчки в средата на миналия месец. Трите дружества - \"Баш майстора\", \"Цикония\" и \"Космос Шипинг\", са поканени, след като по обявената преди година търг със същия предмет на дейност не се е явил нито един участник, пише в новото обявление за възлагане на обществената поръчка. По първата обособена позиция, за която е обявен търгът, трябва да бъдат доставени инструменти и машини с прогнозна стойност до 46 хил лв. без ДДС. За изпълнител на тази позиция е поканено дружеството \"Баш майстора\". Втората е за купуване на понтони и е с прогнозна стойност малко над 524 хил. лв. без ДДС. Те трябва да бъдат доставени от \"Космос Шипинг\". Третото дружество - \"Цикония\", трябва да осигури пожарогасители и друга противопожарна техника за около 1600 лв. без ДДС. Проектът за строителство на рибарско пристанище в местността Карантината във варненския кв. Аспарухово е Над 8 млн. лв. от тях са безвъзмездна финансова помощ по Програмата за морско дело и рибарство, а около 300 хил. лв. - собствено финансиране от местния бюджет. Всички останали пари за реализацията на проекта трябва да бъдат осигурени чрез поемане на дълг. В края на февруари т.г. обаче  Комисията за защита на конкуренцията отмени избора на дружеството по закона за задълженията и договорите \"Партньори-Варна\" като изпълнител на проекта  за строителство на пристанището. Решението беше взето в отговор на жалба, подадена от класираното на второ място \"Аквилея\" ДЗЗД. Конкурсът за възлагане на обществената поръчка за строителството на пристанището беше обявен през септември м.г. и в него бяха класирани общо четири дружества. Освен вече споменатите две участници бяха също и компаниите \"Ергопланекс\" и \"Космос шипинг\", която сега е поканена като доставчик на понтони за пристанището. Според отразеното в жалбата на дружеството по Закона за задълженията и данъците \"Аквилея\" офертата, техническото и ценовото предложение, представени за участие в конкурса от \"Партньори-Варна\" ДЗЗД, отразени в обявлението за организиране на конкурса за възлагане на обществената поръчка. Освен това според жалбоподателите офертата, класирана на първо място, не е била оценена според обявената методика. Община Варна е оспорила жалбата и е поискала допускане за предварително изпълнение на обществената поръчка, като посоченият мотив е, че по този начин трябва да бъдат защитени \"особено важни обществени интереси\". В документите по оспорването е посочено също, че финансирането на проекта за строителството на рибарското пристанище е безвъзмездно предоставено по програма на Европейския съюз и всяко забавяне на работата по изпълнението му може да осуети отпускането на средствата. Въпреки това обаче Около проекта за строителство на рибарското пристанище в кв. Аспарухово имаше и други спънки. Още през август м.г. разследване на \"Дневник\" показа, че вече бившият министър на регионалното развитие и благоустройството Николай Нанков е разрешил Според неправителствената организация \"Камара на геодезистите в България\" Нанков е подписал заповед, с която е дал траен градоустройствен статут на плажа, който според конституцията е изключителна държавна собственост. Така  строителството върху плажа стана възможно , като определените за това параметри са плътност от 80%, само 2% минимална озеленена площ и височина на сградите 25 м. Справка в Специализираната кадастрална карта на обектите, регулирани със Закона за устройство на черноморското крайбрежие, действително показва, че  теренът, на който Нанков е разрешил строителството на 25-метрови сгради, е отбелязан като \"морски плаж\" .", "date": "2019.11.07", "title": "Никой не проявил интерес към търг на община Варна за оборудване на ново рибарско пристанище"}
{"url": "https://www.dnevnik.bg/intervju/2019/11/07/3987818_politologut_tatiana_burudjieva_i_sled_mestnite_izbori/", "text": "                         За нея кандидатурата на Мая Манолова за кмет на София е много полезен и много интересен опит, както и сериозен успех за обединение на леви и десни преди първия тур.  - Според мен няма някакъв особено сериозен печелещ. Факт е, че ГЕРБ е първа политическа сила, че е национално представителна и като брой избиратели, и като брой кметове, и като брой общински съветници. Според мен по-ниската избирателна активност, която не е така драматично различна от тази на други местни избори, продължава да поставя въпроса за легитимността на изборите и на политиците; за авторитета да поемат различни политики и да ги изпълняват. В този смисъл никой не може да е особено горд от резултата, който е постигнал. Що се отнася до БСП - за съжаление тя не показа онзи възход, който си бе поставила като цел. Нито има удвояване на броя на кметовете, нито има такова повишаване на броя на съветниците, нито има някакво електорално развитие: с изключение на БСП-София, която има най-висок принос в покачването на тази електорална подкрепа, и донякъде - БСП-Русе; за останалите партийни организации в страната напредъкът е в рамките на 2751 гласа общо. Ако това се счита за победа и напредък, аз мисля, че по-скоро едно национално ръководство трябва да е загрижено да направи добър анализ, да види защо и как не е успяло да се справи и защо резултатът е такъв, вместо да се чуди как да вземе главата на ръководителя на единствената организация, която в момента е показала, че е електорален донор на БСП. - Ще можем да говорим за перспективата за ГЕРБ с наближаването на парламентарните избори. Защото първо в партията са започнати едни процеси след скандалите и след Цветан Цветанов, които инициира Бойко Борисов. От друга страна обаче, видяхме, че и Цветанов се поактивизира. На места като Благоевград и Пазарджик ГЕРБ не е в добра кондиция - там закъснелите смени на основни лица и ръководства поставиха под съмнение силата на партийното присъствие и възможността на ГЕРБ да победи. Така че ГЕРБ има да решава много вътрешни проблеми и каква е перспективата й зависи как ще бъдат решени те, защото не е достатъчно да си направил и постигнал нещо, да са променени общините и да можеш да отчетеш колко много пари си вложил - хората все повече искат качество, искат ясни параметри на управление, което отговаря на интересите на гражданите. При ГЕРБ, както и при други партии го има момента, че трудно може да се стигне до управление в мнозинство, т.е. ГЕРБ трябва да търси своите партньори. По начина, по който се развиха отношенията в патриотите, самият разпад на част от формациите - НФСБ преди имаше по-голям изборен резултат, а сега е обезличена, докато \"Атака\" се опитва да стабилизира онова, което имаше - пред ГЕРБ стои въпроса за партньорите. Дали подкрепата на ВМРО ще бъде достатъчна при следващо управление? Точно както пред БСП седят въпросите - не само за партньора, а за националното представителство на партията и функционирането й на местно равнище, защото тя сега е обезличена в половин България. Ако не се вземат мерки, тенденцията е БСП да се присъединява към групата на ДПС, десните и други от среден до малък калибър партии. Националното равновесие в резултатите, които постига една партия, я правят силна на национално равнище - няма как да имаш национални издънки и цели области, в които нямаш нито един кмет, и да си национално представена. Защо говоря за БСП? Защото ГЕРБ засега няма опонент, който може да се превърне в национална алтернатива. Нужно е по-сериозно обединяване вдясно, за да могат десните да бъдат естествен партньор на ГЕРБ като членове на едно и също партийно семейство в Европа. - На места се постигна обединение. Например в Разград всички десни се обединиха около един много симпатичен и енергичен кандидат и чисто процентно мисля, че постигнаха най-високия си резултат в страната. Сега имат всички шансове да са партньори в управлението на общината, което не се е случвало отдавна. Дадох този пример, за да покажа, че където десницата успява да се обедини, да забрави чисто личните си пристрастия и този ефект от ретроградното тип сталинско мислене \"Има човек, има проблем\" - \"Значи щом някой не мисли като мен, не му обръщаме внимание какво мисли\", тя постига резултат. На хората вдясно тежко им омръзна да са лишени от представителство или да бъдат представлявани от партии, които по-скоро се самоизяждат помежду си, отколкото да имат общи каузи за обществото и държавата. Залогът е дали ще преодолеят най-накрая собствения си пъп и персонализирани позиции и решения и ще вървят ли към повече внимание какво е необходимо на обществото. - ДПС има стройна система на правене на избори - те са много организирани, обикновено много ясно са поставени целите и се върви към тяхното изпълнение без особени вътрешни сътресения. На тези избори ДПС постигна разширяване на своето влияние и даде много ясна заявка, че няма тихомълком да присъства във властта, а има желание да застане като партньор. Друг е въпросът, че когато ДПС излезе с по-ясни заявки към властта, това й коства проблеми в национален мащаб. Тепърва ще видим как ще подходят на национално ниво и дали ще заявят желание да им се признаят позициите. Не трябва да забравяме, че самото присъствие на патриотите във властта е част от силата, която придоби допълнително ДПС. - Разбира се, че имат бъдеще сдружения на принципа на неправителствените организации, които са далеч от икономически интереси и които са структурирани около някакъв тип кауза. Този тип формирования на местно равнище всъщност има най-сериозно бъдеще. Досега в България по-скоро имаме опит с формирования, които са концентрирани около местни интереси, но не политически, а по-скоро икономически. Аз много бих се радвала, ако местните формирования са повече от типа на \"Спаси София\", отколкото от бизнес тип. Защото такива организации работят за интереси, свързани с конкретни местни политики, докато партиите са базирани на ключови ценности, създаващи разлом и противопоставяне в обществото. Те биха били от помощ на всеки местен парламент. - Не, не мисля. Мая Манолова можеше да се превърне в някакъв национален символ на промяната, ако беше реализирала такава в София. Част от анализите, които твърдят, че става въпрос за експеримент, са свързани с това, че се прави опит за обединяване на десни и леви избиратели предварително, а не между първи и втори тур, когато това се получава по естествен път, защото остават двама кандидати и хората могат да подкрепят някого от друга партия. Опитът да се обединят избиратели от различни полета предварително дори и на президентски избори не се е случвал така сериозно в България. От тази гледна точка можем да говорим, че това е един експеримент за политическата култура на българското общество. Оказва се, че нито е лесно, нито е толкова трудно постижимо, ако гледаме разликата между кандидатите на балотажа. Кандидатурата на Мая Манолова даде възможност за една много сериозна кампания, показа до каква степен София е важна за България и че това, което става в София, е много важно за България - нещо, което едва ли си дава сметка всеки кмет. Всички си дадохме сметка колко случващото се в София влияе на нагласите и начина, по който хората възприемат и оценяват политиката. Мисля, че има много полезни неща, които се случиха заради кандидатурата на Манолова, в т.ч. и в нейното лично развитие в политиката и обществения живот. Всеки опит е много полезен, а този беше и много интересен. - Когато няма сериозно предизвикателство, когато няма настроение за по-големи радикални промени, кампаниите винаги са много трудни, защото трябва да се уцели доброто ниво на критика спрямо необходимостта да застанеш зад собствените политики. Не е трудно да направиш кампания, когато ситуацията е радикална - има конфликт, обществото се е разделило и е готово да прави радикални действия. Много е трудно да правиш кампания в по-скоро конвенционален дух и състояние на обществените мнение и нагласи. Не мисля, че имаше много добри кампании. Няма нещо, което може да бъде представено на студентите като пример за добре направена кампания. Тези избори дадоха много примери за драстични грешки и то на хора, които са правили достатъчно кампании. Това означава, че кампаниите бяха изнервени и изострени въпреки общия дух на благоразположение и коректност, който заявяваха кандидатите. Под това имаше много нерви и емоции.", "date": "2019.11.07", "title": "Политологът Татяна Буруджиева: И след местните избори БСП не е национална алтернатива на ГЕРБ"}
{"url": "https://www.dnevnik.bg/sviat/2019/11/07/3987960_15_minuti_hodene_na_den_biha_uvelichili_ikonomikata_na/", "text": "                        15 минути ходене на ден могат да увеличат световната икономика със 100 млрд. долара годишно. Това показва анализ от компанията за здравно осигуряване Vitality и института RAND. Причината е, че дори това  леко физическо упражнение  би увеличило  продуктивността  и очакваната продължителност на живота на хората. Икономическият тласък ще дойде от  по-ниската смъртност  и последвалия от нея по-дълъг принос към икономиката от всеки служител, както и от по-малкото болнични, твърдят авторите, цитирани от фондация \"Томсън-Ройтерс\". Световната здравна организация  (СЗО) препоръчва всички пълнолетни да правят поне 150 минути умерено тежки упражнения седмично или 75 минути тежки тренировки. Проучването на RAND/Vitality, което е използвало данни за 120 хил. души в седем държави и е пресметнало евентуалните икономически ползи за целия свят, базирайки се на този модел. Според него 40-годишните, които не са физически активни, могат да увеличат продължителността на живота си с 3.2 години само с 20 минути тичане дневно.", "date": "2019.11.07", "title": "15 минути ходене на ден биха увеличили икономиката на света със 100 млрд. долара годишно"}
{"url": "https://www.dnevnik.bg/evropa/2019/11/07/3988127_v_lufthanza_zapochna_dvudnevna_stachka_shte_budat/", "text": "Двудневна стачка на кабинния персонал на германската авиокомпания \"Луфтханза\" започна днес, като се очаква да бъдат засегнати 1300 полета и 180 хил. пътници, предаде ДПА. За днес са отменени 700 от планираните 3 хил. полета, а за утре 600 полета ще бъдат анулирани. Стачката е организирана от синдиката на кабинния персонал УФО (UFO) и е част от спор за заплатите и правния статут на синдиката, посочва \"Асошиейтед прес\". \"Луфтханза\" изготвя алтернативно разписание и пътниците ще могат да намерят информация за полета си на сайта на превозвача. Предлагат се и опции за безплатно пререзервиране за друг полет, допълва ДПА. Вчера франкфуртски съд отхвърли опита на компанията да блокира стачката. \"Луфтханза\" обяви, че ще обжалва. Повечето от полетите на \"Луфтханза\", потеглящи от Германия, са анулирани, включително много междуконтинентални връзки от Франкфурт и Мюнхен. Компаниите \"Суис\", \"Остриън\", \"Бръсълс еърлайнс\" и \"Еделвайс\" няма да бъдат засегнати, въпреки че са притежавани от \"Луфтханза\". Може да бъде засегнат нискотарифният превозвач \"Юроуингс\", който е филиал на \"Луфтханза\". /БТА", "date": "2019.11.07", "title": "В \"Луфтханза\" започна двудневна стачка, щe бъдат засегнати 1300 полета"}
{"url": "https://www.dnevnik.bg/bulgaria/2019/11/07/3988136_kratki_novini_ot_mesec_ne_e_imalo_novi_sluchai_na/", "text": "                         Ресорната парламентарна комисия одобри на първо четене бюджета за 2020 г. Парламентарната комисия по бюджет и финанси прие на първо четене заложения за 2020 г. бюджет. Това стана с 13 гласа \"за\", 7 - \"против\", а \"въздържали се\" нямаше. В бюджета е заложено да се запази фискалната устойчивост и провеждането на последователна, прозрачна и предвидима фискална политика, която да допринася за подобряване на бизнес средата, насърчаване на инвестициите и стимулиране развитието на трудовия пазар за постигане на икономически растеж и заетост, придържайки се към общите правила на ЕС. Определена е датата за първото заседание на Столичния общински съвет  Областният управител на София-град Николай Пехливанов определи дата за провеждане на първото заседание на новизбрания Столичен общински съвет. То ще се проведе на 12 ноември, вторник, и ще се ръководи от Грети Стефанова от \"Демократична България\", най-възрастния от общо 61 общински съветници. Те ще положат клетва, заедно с кмета на Столичната община и с новите кметове на 24-те района, а после ще изберат с тайно гласуване нов председател на съвета. Бюджетът на здравната каса е приет от ресорните комисии в парламента Бюджетът на Националната здравноосигурителна каса (НЗОК) за 2020 г. бе приет на първо четене от парламентарните комисии по бюджет и финанси и по здравеопазване. Предстои гласуването му на първо четене на извънредно заседание на Народното събрание във вторник (12 ноември). Документът бе одобрен с гласовете на 13 от 20-имата членове на комисията по бюджет и финанси и на 12 от комисията по здравеопазване. В проектобюджета на НЗОК за догодина са заложени 4.744 млд. лв. приходи и трансфери, като не се предвижда увеличаване на здравните вноски (8% от осигурителния доход). Здравноосигурителните приходи са в размер на 4.640 млрд. лв., от които 3.107 млрд. лв. са приходи от здравни вноски и 1.533 млрд. лв. са трансфери за здравно осигуряване. Заложените разходи са 4.594 млрд. лв., което е увеличение с 382.1 млн. лв. спрямо тазгодишния бюджет на касата. За медицински дейности са планирани 2.850 млрд. лв., а за лекарствени продукти - 1.243 млрд. лв. Прокуратурата разследва три версии за смъртта на матроса във Варна Военноокръжната прокуратура - Сливен ръководи разследването за смъртта на матрос Спас Пенчев, който почина вчера при имитационни водолазни спускания в барокамера във Военноморската болница във Варна. Ще се проверяват общо три версии: техническа неизправност на барокамерата, заболявания на починалия, които не позволяват участие в такова изследване или нарушения от екипа, провеждащ изследването при експлоатация на барокамерата и при предварителната подготовка на участниците. От прокуратурата информират, че по разследването са разпитани свидетели, барокамерата е запечатана, приобщени са медицински и технически документи и е назначена тройна съдебно-медицинска експертиза, която да установи причината за смъртта на матроса. Предстои назначаването на комплексна техническа експертиза за състоянието на барокамерата. От месец не е имало нови случаи на морбили в София Има отделни случаи в Монтана и Пазарджик, обяви главният държавен здравен инспектор Ангел Кунчев в ефира на БНТ. По думите му има странични ефекти при всяко лекарство, но те са най-малко при ваксините. В Сливен семейство  осъди Комисията за защита от дискриминация  заради това, че детето му не може да посещава детска градина, защото родителите са решили да не му поставят ваксина срещу морбили. \"Между половин и един процент от децата по различни причини, на базата на различни заболявания или вродени състояния не могат да бъдат имунизирани. За тях единственият начин да ги предпазим е да им осигурим среда от имунизирани, в която няма как причинителят да стигне до тях\", каза Кунчев. Борисов пред външния министър на Люксембург: България е атрактивна за инвестиции \"България е атрактивна дестинация за инвестиции, търговия и надежден партньор с бързорастящ пазар.\" Това заяви премиерът Бойко Борисов пред с министъра на външните работи и миграцията на Люксембург Жан Аселборн, който е в България, съобщи правителствената информационна служба. Двамата обсъдиха партньорството в НАТО и ЕС и развитието на двустранните отношения. Борисов изтъкна, че има интерес и възможности за сътрудничество между двете страни в секторите на банковото дело и финансите, където Люксембург притежава ключов опит експертиза, и акцентира върху отличните възможности за туризъм в България. По отношение на сигурността в ЕС българският премиер отбеляза, че България винаги е настоявала за общ механизъм за управление на миграцият с баланс между отговорност и солидарност. За целта е необходимо да продължи целенасоченото сътрудничество на ЕС с трети страни, да се надграждат съществуващи партньорства, което ще даде адекватните решения за справяне с предизвикателствата пред Европа и света, посочи той.", "date": "2019.11.07", "title": "Кратки новини: Прокуратурата разследва три версии за смъртта на матроса във Варна"}
{"url": "https://www.dnevnik.bg/sviat/2019/11/07/3988135_airbnb_zapochva_proverki_na_vsichki_7_miliona_obekta_v/", "text": "Компанията за отдаване на частни жилища под наем за кратки срокове Airbnb планира през следващата година да провери всички 7 милиона обекта, които са в списъците й, предаде \"Асошиейтед прес\". Проверката цели да покаже дали имотите отговарят на основните стандарти за качество, дали снимките са точни, дали адресите и други детайли също са акуратни. Ще се проверява за чистота, сигурност и основно оборудване. Проверката ще приключи до 15 декември 2020 г. Считано от 15 декември на настоящата година платформата ще преориентира резервацията на клиентите към нов обект или ще им връща парите, ако даден имот не отговаря на стандартите й за акуратност. До 31 декември платформата ще задейства 24-часова гореща линия в САЩ, на която гости, съседи и други лица могат да съобщават за проблем. Такава гореща линия ще бъде задействана глобално догодина. Считано от 15 декември платформата освен това ще разшири проверките на обекти, за които нейната електронна система подаде сигнал, че има нещо подозрително при резервирането. Така например ще се поверяват резервациите за една нощ в големи жилища, за да се предотвратят неразрешените партита. До тези мерки се стигна след трудна седмица за Airbnb. Миналия четвъртък  при неразрешено парти за Хелоуин  в имот, отдаван под наем през платформата в Оринда в Калифорния, бяха убити петима души. Същевременно медийната група \"Вайс\" разкри измама, при която собственици на имоти настаняват клиентите в по-некачествен имот, като твърдят, че онзи, който те са резервирали първоначално, не е на разположение. Клиентите, които се опитвали да си върнат парите заради това, имали проблеми, а домакините пишели лоши неща в коментарите за тях. /БТА", "date": "2019.11.07", "title": "Airbnb започва проверки на всички 7 милиона обекта в списъците си"}
{"url": "https://www.dnevnik.bg/kultura/2019/11/07/3988072_sofiia_utre_-_izlojbata_koiato_opisva_viziiata_za/", "text": "Ако през последния месец сте минавали край софийското ларго, вероятно сте забелязали \"София утре\". Изложбата с това име бе открита там в началото на октомври и обобщава по интересен начин различни любопитни факти от двугодишните десетки проучвания и анализи на инициативата \"Визия за София\". Нейната цел е създаването на споделена и дългосрочна стратегия за развитието на София и крайградските територии до 2050 г., която трябва да бъде внесена за гласуване в новия мандат на Столичния общински съвет веднага след местните избори. Веднъж приета, визията ще служи като основа за промяната на Общия устройствен план на Столична община, както и за координиране, мониторинг и обновяване на общинските стратегически и планови документи занапред.      За да представи резултатите от всички тези проучвания под формата на изложба, кураторът Владия Михайлова се заема с нелеката задача да изчете всички писмени материали от този огромен труд. От тях тя изважда стъпките и начина на работа по инициативата, основните изследвания, изводите, целите за бъдещето и начините, по които те могат да бъдат постигнати. За да разкаже как се случва това, днес от 18 до 19 ч. тя ще се включи в разговор за създаването на изложбата, който ще се проведе в ларгото.      В \"София утре\" са показани акценти, свързани с икономиката, околоната и градската среда, транспорта, идентичността и културата, управлението и качеството на живот в София.  Изложбата представя както събраното знание за актуалното състояние на града - каква е София днес, така и очертаните цели и посоки за развитието на града утре. Описани са връзките на българската столица с визиите за развитие на други градове, както и как се стигнало до тази дългосрочна стратегия за развитие на Столична община.       В разговора днес ще участва и художникът Красимир Терзиев, който създава специално за експозицията специален \"Брой Шести: Столичен\" на неговия проект \"Преходен вестник\". Изданието му е базирано на страници от архивни броеве на периодични издания на българската преса (някои преустановили съществуването си), събрани на основата на различни тематични и формални критерии.       В програмата на изложбата през ноември предстоят и ученически дебати по важни за Столична община теми. За повече информация за \"София утре\" и съпътстващите събития можете да следите  сайта на Визия за София  и  събитието във Facebook . Изложбата може да бъде разгледана до 30 ноември, всеки ден от 10 до 22 ч.", "date": "2019.11.07", "title": "\"София утре\" - изложбата, която описва визията за града до 2050 г."}
{"url": "https://www.dnevnik.bg/evropa/2019/11/07/3988137_madrid_shte_razpoloji_v_katalunia_znachitelni_sili_za/", "text": "Правителството на Испания планира да разположи в автономната област Каталуня многочислени части от службите за сигурност заради предстоящите  в неделя парламентарни избори  в страната, предаде ДПА. През последните няколко седмици в Каталуня  редовно има протести , съпроводени с насилие. Демонстрациите са по повод  присъдите срещу каталунски сепаратистки лидери  заради опита за отделяне на областта от Испания.  В добавка към осемте хиляди служители в регионалната каталунска полиция, още около 4500 души от националната полиция и цивилната гвардия ще осигуряват реда, пише днес вестник \"Ел Паис\", като се позовава на централните власти.  През октомври Върховният съд на Испания определи присъди до 13 години затвор за деветима лидери на каталунското движение за независимост. Обвиненията срещу тях бяха за организирането на незаконен референдум за отделяне на Каталуния от Испания. След огласяването на присъдите в областта има постоянно демонстрации.  През април т.г., юни 2016-а и декември 2015 г. в Испания имаше парламентарни избори, но те създаваха само правителства на малцинството. Затова в неделя испанските избиратели отново ще трябва да гласуват. Анкетите сочат победа на социалистите на премиера Педро Санчес, но тя ще бъде недостатъчна за мнозинство, тоест очаква се повторение на ситуацията след вота през април, съобщи ДПА. /БТА", "date": "2019.11.07", "title": "Мадрид ще разположи в Каталуня значителни сили за сигурност заради изборите"}
{"url": "https://www.dnevnik.bg/politika/2019/11/07/3988144_noviiat_kmet_na_pernik_nekompetentnoto_upravlenie/", "text": "Некомпетентно управление на ВиК е причината за водния режим, пред който се изправя Перник, смята новоизбрания кмет на града Станислав Владимиров. \"Ако беше реагирано по-рано, нямаше да бъдем изправени пред тази катастрофа\", заяви вой в сутрешния блок на Би Ти Ви. Все още не е известно какъв ще е водният режим – целодневен или частичен, отбеляза кметът на Перник. \"Не чувам никаква конкретика от управителя на ВиК. Дали въпросният господин има нужната квалификация, за да управлява подобна структура\", попита Владимиров. Според него не може кризата с водата в Перник да се обяснява със сушата, защото през юни в Чуйпетльово, където е вододайната зона на Перник, са паднали 135 литъра дъжд, което е повече от предходни години. Владимиров каза, че ще провери поддържана ли е водата в язовир \"Студена\" на определено ниво, за да бъде извършен ремонтът на негова стена по сухия способ. Новият кмет на Перник коментира и проблема със замърсяването на язовир \"Пчелина\", което отдаде на \"един ВЕЦ, който е превърнал язовира в утайник\". \"Обещал съм бързи стъпки за спиране на замърсяването на река Струма и няма да направя компромис\", заяви Владимиров. Компромис той няма да направи и с чистотата на въздуха на Перник и няма да позволи в ТЕЦ \"Република\" да се използва друго гориво освен въглища. Що се отнася до горене на биомаса в топлоцентралата, Владимиров смята, че скандинавските страни са доказали нейната стойност като гориво, но на цената на големи екологични инвестиции, които компаниите в България не били готови да извършат.", "date": "2019.11.07", "title": "Новият кмет на Перник: Некомпетентното управление доведе до воден режим"}
{"url": "https://www.dnevnik.bg/evropa/2019/11/07/3988139_slovashkiiat_prezident_naloji_veto_na_informacionno/", "text": "Президентът на Словакия Зузана Чапутова наложи вето върху закон, който забранява публикуването на резултати от социологически анкети до 50 дни преди изборите. Тя обяви, че ако парламентът отхвърли ветото, ще сезира Конституционния съд, предаде \"Ройтерс\".  Досега забраната в страната за обнародване на данни от проучвания на електоралните нагласи беше за срок 14 дни преди вота. От Словашката академия на науките съобщиха, че това 50-дневно информационно затъмнение в Словакия би било най-дългото в света след Камерун и Тунис.  Законопроектът бе одобрен  с гласовете на депутатите от управляващата левоцентристка партия \"Смер\" (Посока) и коалиционния й партньор Словашка национална партия (СНП), както и от опозиционната крайнодясна Народна партия \"Наша Словакия\".  \"Смятам, че законът нарушава правото на информация, дадено от конституцията, и ограничава политическата конкуренция\", каза пред репортери Чапутова. Тя добави, че ако парламентът отхвърли ветото, ще използва правото си да го оспори пред Конституционния съд и да поиска от магистратите да спрат действието на закона, докато се произнесат по него.  Президентско вето може да бъде оборено със 76 гласа в 150-местния Национален съвет (парламент). Вносителите на законопроекта от \"Смер\" и СНП твърдят, че той цели да предпази избирателите от дезинформация, за да могат да вземат решенията си въз основа на програмите и действията на партиите. Оспорваният от президента закон не забранява на политическите сили да правят свои проучвания на общественото мнение, без да публикуват резултатите от тях.  Удължаването на възбраната за анкети е втората промяна в словашкото изборно законодателство през тази година. През юни управляващите наложиха ограничения върху частните дарения за политическите партии. Според опонентите тази мярка облагодетелства утвърдените партии, които получават държавно финансиране според броя на получените гласове на избори, предаде \"Ройтерс\". Следващите парламентарни избори в Словакия трябва да се състоят на 29 февруари догодина. /БТА", "date": "2019.11.07", "title": "Словашкият президент наложи вето на информационно затъмнение 50 дни преди изборите"}
{"url": "https://www.dnevnik.bg/hrana_i_napitki/2019/11/07/3987958_koi_e_andrei_stoilov/", "text": "                         Понастоящем Андрей Стоилов е главен готвач в хотел \"Маринела\", София – един от най-големите бизнес хотели в България, и директор на отдел \"Храни и напитки\" във \"Виктория Груп\" – компанията, собственик на хотел \"Маринела\" и още 11 хотела и 500 ваканционни вили. Преди да стане част от мениджърския екип на хотел \"Маринела\", в периода 2007 – 2013 година Андрей е главен готвач на хотел \"Метрополитън\", а началото на кариерата си той поставя в хотел-ресторант \"Баварска къща\" – един от първите частни хотели на чуждестранен инвеститор в България. Следват 6 години в хотел \"Амбасадор\", където Андрей развива своя талант, за да продължи развитието си в 5-звездния \"Хилтън\". Там Андрей работи 7 години – 4,5 от които е заместник главен готвач в една от най-натоварените кухни в София. Любовта към професията не се изчерпва с работното място – Андрей е съучредител на Българската асоциация на професионалните готвачи (БАПГ) и като член на управителния й съвет той винаги е в помощ на националния кулинарен отбор и има съществен принос за множеството спечелени отличия от международни състезания в последните години. От 2016 г. Андрей заема поста председател на БАПГ. Той е капитан на българския национален отбор по време на Кулинарните олимпийски игри в Ерфурт, Германия през 2008 и 2012 година. Носител е на множество титли за България от международни състезания, сред които златен и сребърен медал от кулинарния фестивал в Ниш, Сърбия; сребро от фестивала Евро-Азия в Екатерининбург, Русия; две бронзови отличия от кулинарната олимпиада в Ерфурт през 2008; малка купа и златен медал от \"Лесковачка Скариада 2009\" за представяне на българска скара, салати и предястия. Координатор е и на националния отбор по време на Световна кулинарна купа \"Villeroy & Boch\" в Люксембург през 2010, където са завоювани бронзови отличия. Треньор е на първия отбор на България, спечелил квота за участие на полуфинали за Bocuse’ d’Or в Брюксел през зимата на 2012 година. Носител е на престижната награда на списание \"Бакхус\" като главен готвач на \"Най-добър хотелски ресторант\" за 2012 година. Организатор, член и председател на журито в най-голямото и най-представителното състезание в страната - Национална кулинарна купа на България, както и в организираните кръгове на Bocuse d’Or в България.", "date": "2019.11.07", "title": "Кой е Андрей Стоилов"}
{"url": "https://www.dnevnik.bg/hrana_i_napitki/2019/11/07/3988047_spanacheno_rizoto_s_omar_levurda_i_tikvichki/", "text": "                           Сложете водата и всички продукти за бульона да заврат на умерен огън за около 20 – 30 минути. Във врящия бульон потопете омара с щипките надолу, като го държите за опашката. Твърдата черупка трябва да е насочена към вас, за да не ви опръска горещ бульон при евентуално свиване на опашката. Варете за около 6 – 7 минути. След като омарът е готов, го извадете и отделете месото от черупката и щипките. Нарежете едри парчета от него и ги нанижете на шиш от лимонена трева. Прецедете бульона и използвайте част от него за приготвяне на ризотото, както следва. Бланширайте бейби спанака и левурдата, охладете ги веднага след това в ледена вода. Пасирайте ги фино в блендер или термокутер, като използвате малко сметана и бульон, за да се получи гъста течна маса. След това претрийте през фина цедка. Загрейте в касерола слънчогледово олио и зехтин и задушете ситно нарязания шалот. Сложете и ризотото, за да го глазирате, като постепенно наливате от зеленчуковия бульон. Бъркайте постоянно на умерен огън за около 12 – 15 минути. Към края на готвенето добавете крем пастата със спанак и фино нарязаните тиквички. Овкусете със сол и пипер. Когато се изпари течността и ризотото е сварено ал денте, финиширайте със сметана, студено масло и овкусете с пармезан. Осолете шишчето от омар и го запържете в загрят тиган със слънчогледово олио и завършете с масло. Гарнирайте ризотото с лимоновото шишче с омар. 30 бр. левурда 10 г лук шалот 2 малки тиквички 1 бр. лимонена трева 10 г масло 2 мл слънчогедово олио 3 мл зехтин 30 мл пълномаслена животинска сметана 15 г пармезан сол на вкус бял пипер на вкус   4 л вода 100 г резене (финокио) 120 г праз лук 20 г чесън 50 г лайм 60 г зелена целина 70 г морков 40 г лук шалот 30 г магданоз 3 бр. лимонена трева сол на вкус бял пипер на вкус", "date": "2019.11.07", "title": "Спаначено ризото с омар, левурда и тиквички"}
{"url": "https://www.dnevnik.bg/evropa/2019/11/07/3988141_chast_ot_tavana_na_londonskiia_teatur_pikadili_ruhna/", "text": "Част от тавана на лондонския театър \"Пикадили\" рухна по време на представление, предадоха световните агенции, цитирани от БТА. Няколко души пострадаха леко, а театърът беше евакуиран. По време на инцидента в сградата е имало 1100 души. Паднала е част от мазилката на тавана в момент, в който се е играела пиесата на Артър Милър \"Смъртта на търговския пътник\". Някои от хората в театъра разказват, че преди да рухне частично таванът, са чули нарастващ шум от течаща вода. Театър \"Пикадили\" е построен преди 91 години.", "date": "2019.11.07", "title": "Част от тавана на лондонския театър \"Пикадили\" рухна по време на представление"}
{"url": "https://www.dnevnik.bg/na_put/2019/11/07/3986345_na_put_parij_-_smesica_ot_bliasuk_imperski_duh_i/", "text": "                         Текстът е препубликуван от  портал \"Култура\" . Заглавието е на редакцията.  Франция ме посрещна с прекрасен парижки юлски следобед. Бях запазил още от дома място за преспиване за няколко дни – самостоятелна стая, уж \"съвсем близо до Айфеловата кула\", както гласеше рекламата в интернет. \"Близо\"-то се оказа на 15 км от кулата. Е, виждаше се наистина от моя прозорец, но като някакво малко остроъгълно триъгълниче в далечината над градските покриви. Но нека започна подред. Сега, като се връщам назад, си давам сметка, че случилото се през оня следобед се е запечатало с особена сила в съзнанието ми. Ясно си спомням например срещата в първите часове на пристигането ми с уличен художник-руснак – човек на моите години. Беше седнал на тротоара до входа на магазин за хранителни стоки, заобиколен от своите, казано честно, не особено талантливи картини. Посърнал, небръснат човек към средата на петдесетте, със сведен поглед и явна алкохолна зависимост, с тих и несигурен глас. Спомням си, че го попитах, защо не се върне в Русия, след като в Париж не му върви. \"Какво да правя там, не знам. Тук съм вече от двадесет и пет години, свикнал съм, въпреки че това моето не може да бъде наречено живот\". Спомням си също първия си досег до френските келнери – пъргави, речовити, повечето насмешливи, гледащи изпитателно и в упор. Спомням си и безкрайното пътуване с метрото до парижкото предградие, откъдето щях да продължа до наетата квартира; и младата пълногърдеста негърка, която ми помогна да се оправя с апарата за издаване на билети Учудващо е колко дребни неща си спомня човек при първия си сблъсък с някоя нова действителност.      Париж ми се откри в цялото си великолепие. Макар че като всеки обичащ четенето човек неизбежно се бях \"разхождал\" надлъж и нашир из нея в произведенията на Далчев, Флобер, Юго, Мопасан, действителната френска столица ми се разкри като доста различна от литературната и изпълни до преливане сетивата и съзнанието ми. Сега, след като този поход остана в миналото и след като по пътя преминах през немалко впечатляващи градове, смело мога да заявя, че ако някой кавалер иска да докаже любовта си на своята дама, той непременно трябва да я заведе или в Париж, или в Сан Себастиан, или в Лисабон. Всеки от тези градове има своя чар; Париж не прави изключение. Той носи нещо само свое, нещо много трудно изразимо – някаква смесица от блясък, имперски дух и неприличност; от човещина и въздържаност; от неподражаема френска веселост и приветливост, съчетани с учтива любезност; от хаоса и строгия ред; от романтиката и търговията, финеса и бедите, привнесени от съвременността във всяка световна митрополия Париж е някакво вълшебство, което не бих могъл да предам оттатък загатванията или метафорите. Както и да е. Тъй като се бях настанил в предградията, всеки ден хващах колелото и извършвах около четиридесеткилометров преход до Париж, из него и обратно. Това ми позволи да посвикна с машината и непривичната за мен форма на кормилото, а също да усетя непосредствено пулса на този огромен град, който, както впрочем и цяла Франция, е прекрасно приспособен за велосипедисти, там велосипедът е всеприето средство за придвижване. Измежду всичко преживяно в Париж (за което нямам възможността да разкажа тук) бих желал да споделя два отчетливо открояващи се спомена. Първият от тях е посещението на хълма Монмартър и храма Сакре Кьор на самия му връх, а вторият – принудителната, но оказала се тъй благодатна целонощна велосипедна разходка из града преди отпътуването ми за Бордо на следващия ден. Може би защото още се намирах в началото на своето пътешествие (по време на което посетих около петдесетина църкви), Сакре Кьор ме възхити с особена сила. Църквата увенчава световноизвестния хълм Монмартър (\"Хълм на Марс\" от римско време, или \"Хълм на мъчениците\" от християнско), изпълнен с артистичен и светски дух (световноизвестното казино \"Мулен Руж\" е само на две крачки разстояние). Тя е овещественият порив за духовно възраждане и народностно единство на французите след трагичните събития около Френската комуна и Френско-пруската война през 1870 г., когато Франция е разбита от пруската армия и дава близо двеста хиляди жертви. Започната през 1871 г., тя е завършена чак през 1914 г., като освещаването ѝ се отлага за след края на Първата световна война. Църквата е наречена \"Пресветото Сърце\" по повод явяването на Христос на френската монахиня и мистичка св. Маргарита-Мария от Алакоке. На 16 юни 1675 г. тя има видение с Христовото пресвято сърце, обгърнато в пламъци и короновано с трънен венец. От сърцето излизал кръст, а на него се забелязвала кървяща рана. Светицата дочула глас: \"Ето го тъй обичаното от хората Мое Сърце. По-голямата част от тях обаче показват само неблагодарност, неуважение и пренебрежение към това любовно тайнство\". Следва поредица от послания, които тя свежда до знанието на църковните власти. Три века по-късно, в трагично и съкрушително време като това в края на XIX век, посланието на френската монахиня зазвучава с нова сила и се оказва мощна духовна опора, около която френската нация се опитва отново да намери своето възстановяване, помирение и единство след реките пролята кръв Както става с човека, тъй е и с народите – във времена на крушение и опасност те се обръщат към Бога. Очевидно французите, тези \"деца на Революцията\", не правят изключение от това правило.      Храмът впечатлява дълбоко – и с непривичната си архитектура с източен привкус, и с непреходната си белота. Тя се дължи на травертинния камък, използван за градежа, който никога не потъмнява, а с всеки паднал дъжд обновява белотата си. Ежегодно църквата се посещава от около 11 милиона туристи. Пристигнах в храма час преди затварянето му. Слънцето се бе наполовина скрило зад далечния хоризонт отвъд града, а паркчето пред величествената постройка бе изпълнено с пъстър народ. Завързах велосипеда и се изкачих по многобройните стъпала до самия храм. Поклоних се, влязох, обиколих, видях, усетих, поседях, помолих се, направих снимки и накрая излязох смирен и притихнал вътрешно, както човек излиза от храм Господен. Слънцето се бе скрило зад града и само почервенялото небе напомняше за пламтящия му доскоро диск. По амфитеатралните стълби пред храма бяха насядали стотина души шарен народ, а пред тях се поклащаше чернокож певец, талантливо изпълнявайки реге. Зад него друг един отмерваше ямайския ритъм върху дървена кутия. Имах усещането, че за минутка съм преминал през някакво луискаролско огледало – тъй силно се различаваха двата свята – светът   и светът   храма В миг съзнанието ми бе пронизано от мисълта, че човекът в този свят, какъвто и да е и колкото и да бъде обявяван за \"пропаднал\", е здраво и любовно обгърнат от Божията ръка; че тези младежи, които сега се поклащаха на дълги редици на стъпалата пред храма под звуците на регето (някой дори размахваше ритмично бутилка бира във въздуха), са също тъй силно обичани от Бога като коленичилите в молитва монахини, които бях забелязал зад дебелите стени на тридесетина метра по-горе Всички ние сме пламенно обичани – доказваха го зарите на угасващия залез в небето; доказваше го мирисът на лавровите дървета край алеята; доказваха го подвикванията на гонещите се по тревата дечица; доказваше го красотата на лятнооблечените жени и момичета, доказваше го полъхът на вечерния бриз; доказваше го посланието за всеобща любов между хората в песента; най-сетне, доказваше го вечноневинната белоснежност на храмовите куполи зад нас Втория спомен, за който бих желал да разкажа, е ненадейното ми оставане в Париж с ден повече от предвиденото. Бях си купил автобусен билет за Бордо, откъдето предвиждах да продължа за Лисабон с велосипеда, но когато, след уморително обикаляне и питане в дъжда из огромния град, пристигнах на автогарата, се оказа, че не мога да се кача, тъй като багажникът на автобуса бил препълнен. И така – рейсът замина, а аз останах \"на сухо\" в полунощ, олекнал с петдесет и четири евро на някаква автогара, без да знам къде да преспя, нито дали ще мога да пътувам за Бордо на следващия ден. След кратка преценка на положението реших, че щом така и така съм в Париж, мога да си направя нощна велоразходка, посещавайки освен досегашните места, също и онези, за които дотогава не ми бе останало време. Още с пристигането в центъра се случи нещо, което хем ме удиви, хем ме подкрепи и затвърди убеждението ми, че всяка секунда от пътя и живота ми е промислена за добро. Поех напосоки по една улица, завършваща в голям булевард. Отвъд тротоара, зад желязна ограда се издигаше висока стара кула в готически стил. Приближих се и на входа различих надпис: \"Кула на св. Яков\"! Кулата не беше осветена, но върху осветеното от градските зари небе ясно различих фигурата на апостола на върха, а в арката срещу себе си – скулптура, за която после разбрах, че е на Блез Паскал, мой учител в богословието в ранната ми младост Знам, може да бъда обвинен в склонност към мистификации и чудотърсачество, но, извинявайте, нищо не може да ме убеди, че тази \"среща\" беше случайна! Научените впоследствие факти само затвърдиха увереността ми, че това е явен знак: кулата е камбанария на храм, посветен на св. ап. Яков и разрушен, като хиляди други, от безумието на Френската революция. Оказа се, че именно тук е мястото, от което в старо време са тръгвали френски поклонници за Сантяго де Компостела! Подобен недвусмислен знак бях получил край Флоренция преди пет години, когато се оказа, както разбрах на другия ден, че селската църква, до която се бях установил за преспиване след дълго блуждаене из околностите, е посветена на Дева Мария и св. ап. Яков! След кратка благодарствена молитва пред кулата се впуснах в морето от светлини на заспалия град По тези часове в Париж я няма дневната суматоха от коли, мотори, велорикши и безбройните щъкащи насам-натам туристи. По улиците срещаш само редки таксита и минувачи, подпийнали младежи, налягали тук-таме скитници и пробягващи между препълнените боклукджийски кофи плъхове. Лодките и туристическите корабчета са привързани към кейовете на Сена, а самата река, тъй набраздена и искряща денем, е тиха и гладка като огледало, събрало в себе си светлините на спящата столица. Сега, когато описвам това кратко пътешествие в парижката нощ, в главата ми като някакво сребърно звънче отново зазвучава гласът на една скитница – жена на около четиридесет и пет, стърчаща патетично в светлината на уличен фенер, наобиколена от своите торби и вързопи. Поспрях се и ѝ подадох монета, за да си купи кафе – ако желае да я приеме, разбира се. Жената се усмихна плахо, взе монетата и ми отговори с \"Merci, monsieur\", но го направи с такъв звънък и чист гласец, че сега, когато се връщам към оня нощен час, виждам, че той е останал завинаги заседнал някъде из гънките на душата ми. Разбира се, държах да видя и пострадалата \"Нотр Дам дьо Пари\". След пресичането на Ил дьо Франс попаднах на някаква ламаринена преграда, с бариера и пазач отстрани. Попитах пазача къде мога да намеря Катедралата, а той ми отговори учудено, че съм точно пред нея, просто трябвало да заобиколя, за да попадна на фасадата. Самата фасада, оказва се, не беше заградена, но достъпът бе забранен до четиридесетина метра отпред. Нямаше никого, ако не броим полицаите в паркираната патрулка. Из въздуха все още се носеше тънък мирис на изгоряло. Кулите на храма се издигаха величествено в тишината на предутринния сумрак, а тежкият му силует се отразяваше в огледалната Сена. Помолих се отдалече с натежало сърце от това поругание, сетне продължих нататък в нощта. На тротоара на булевард \"Шанз-Елизе\" – скандал. Някаква издокарана негърка налага мъж с юмруци и с ръчната си чанта. Явно и двамата бяха пияни. Той се пресяга да я сграбчи, но тя пъргаво отскача назад на петнадасет-сантиметровите си токчета. Спирам и питам един таксиджия за телефона на полицията, а той: \"Защо ви е?\". \"Ами не виждате ли, че ще се пребият?\", казвам му аз. \"Оставете ги – всяка вечер е така. Но щом толкова искате, ще ви го дам\". В същия миг забелязвам полицейска кола да спира на мястото на скандала. Жената се спуска към нея и кресливо започва да обяснява нещо; мъжът също, а полицаите седят в купето и слушат безучастно, гледайки напред – явно са претръпнали на такива сцени.      Освен вече познатите места, минах покрай Сорбоната, Пале Роял, Пантеона и Латинския квартал, описан в безброй стихове и разкази, рисуван от безброй художници. Градът вече се бе събудил, колите на доставчиците на кафенетата щъкаха насам-натам из улиците, от фурните се носеше мирис на прясно изпечен хляб, а от витрините на галериите се провиждаха странни, авангардни картини и произведения на приложното изкуство. Седнах на една пейка, за да си почина. Мина някаква жена и усмихнато остави една франзела до мен. Ей така, наведе се бързо, остави я, а сетне ускори крачка нататък, преди да съм успял да осъзная какво става. Извиках подире ѝ: \"Merci, mademoiselle!\", след което отворих \"дисагите\" с храна, извадих оттам любимото си френско сирене \"Бри\" и започнах да дъвча настървено, докато чаках да отворят кафенето зад мен – гладен и недоспал, но щастлив Накрая, след тази вълшебна разходка в някаква друга, далечна реалност, се върнах до Лувъра, където ме чакаше приятна изненада: в малките градинки от подстригани храсти, недалеч от входа имаше широки и дълги пейки! Човек можеше спокойно да си полегне на тях и аз го направих, без да губя и секунда време Събуди ме отсечено щъкане. Обърнах се и видях как струята на една току-що включена пръскачка се доближава бавно, но неумолимо към мен. Скочих на крака но беше късно и тя хубаво ме наръси и разсъни. Ободрен и поразвеселен се огледах наоколо. Бях прекарал два часа в сън – напълно достатъчно, за да мога да изкарам бодър до вечерта. Край входа вече се тълпяха туристи, преминаваха бегачи, някой разхождаше кучето си летният парижки ден вече бе навлязъл във владенията си със целия свой блясък и шумотевица Същия следобед отидох на една от гарите, за да хвана влака за Бордо. Тук също се случи едно малко чудо. Когато дойде моят ред пред автомата за билети, се оказа, че има   билет за моя влак, струващ 45 евро – всички останали бяха по 111 евро! Каква беше тази работа, още не мога да си обясня Взех го веднага, но се оказа, че нещата не свършвали дотук. Когато попитах на информацията как да превозя велосипеда, ми отговориха, че в този ден във вагоните нямало място за велосипеди. Посъветваха ме все пак да говоря с началник-влака. Той се оказа едър, двуметров французин с надупчено от шарка и широко, мургаво и честно лице. Като му казах, че съм поклонник за Сантяго, но не мога да пренеса колелото, той направи загрижено изражение и предпазливо ми отговори, че за съжаление влакът се пукал по шевовете от пътници и багаж, тъй като денят бил петъчен. Да съм заповядал във вторник, тогава със сигурност щели да могат да ме превозят. Като видя как зяпнах при тези думи обаче, рязко каза: \"Елате с мен!\", обърна се и решително закрачи към първите вагони. Влезе през вратата на втория, а аз надникнах вътре. Видях го как с големите си ръчища награбва куфари и сакове от багажника на вагона и ги стоварва в коридора пред погледите на удивените пътници. За минути разчисти багажника докрай и ми посочи да опра колелото плътно до стената, след което пъргаво започна да връща багажа, затрупвайки го изцяло. \"Voilà!\", каза усмихнато накрая, като че ли се бе разрешил някакъв негов, а не мой, проблем. \"Бог да ви благослови, господине!\", казах поривисто аз и се настаних на мястото си в наземната ракета. Не след дълго влакът потегли, а след излизането от града набра пълна скорост – 300 км в час! Неусетно съм задрямал, събуди ме грубото посръчкване на младото момиче до мен, че е време да ставам, защото вече сме в Бордо. Между двата града разстоянието е около 600 км, а бяхме пътували само два часа и 15 минути. Чудеса!", "date": "2019.11.07", "title": "На път: Париж - смесица от блясък, имперски дух и неприличност"}
{"url": "https://www.dnevnik.bg/bulgaria/2019/11/07/3988145_na_izvunredno_zasedanie_vuv_vtornik_parlamentut_shte/", "text": "Парламентът ще заседава извънредно във вторник следващата седмица от 13 ч., за да обсъди на първо четене бюджетите на Националната здравноосигурителна каса и   бюджетът на общественото осигуряване за догодина . Депутатите гласуваха днес извънредното си заседание с тези две точки. Днес следобед на съвместно заседание бюджетната, социалната и здравната комисия ще обсъдят двата бюджета. Приоритетите на бюджет 2020 са образованието, здравеопазването, отбраната, пенсионната политика и политиката по доходите. Предвижда се в сектор \"Образование\" ежегодно да бъдат предоставяни допълнителни средства в размер на 360 млн. лв. за увеличение на възнагражденията на педагогическия персонал. Целта е през 2021 г. да бъде постигнато удвояване спрямо 2017 г. на средствата за възнаграждения на педагогическите специалисти. Проектът на Закон за бюджета на Националната здравноосигурителна каса (НЗОК) за 2020 г., който предвижда 4.744 млд. лв. приходи и трансфери. Не се предвижда увеличаване на размера на здравните вноски и те остават 8%. Здравноосигурителните приходи са в размер на 4.640 млрд. лв., от които 3.107 млрд. лв. са приходи от здравноосигурителни вноски и 1.533 млрд. лв. са трансфери за здравно осигуряване. Общо текущите разходи са в размер на 4.594 млрд. лв., което е увеличение с 382.1 млн. лв. спрямо тазгодишния бюджет на НЗОК. За медицински дейности са планирани 2.850 млрд. лв., от които 244 млн. лв. за извънболнична медицинска помощ, ще бъдат отпуснати 244. млн. лв. за специализирана извънболнична помощ и 94.3 млн. лева за медико-диагностична дейност. 2.247 млрд. лв. са за болнична медицинска помощ. За дентални дейности са предвидени 179.8 млн. лв. За лекарствени продукти са планирани 1.243 млрд. лв. Предвижда се от 1 юли 2020 г. всички пенсии, отпуснати до 31 декември 2019 г., да се увеличават с 6.7 %, като от 1 юли през 2021 г. и 2022 г. пенсиите, отпуснати до 31 декември на предходната година, също се осъвременяват по т.нар. \"швейцарското правило\". За периода 2020-2022 г. тежестта на една година осигурителен стаж в пенсионната формула се запазва в размер на 1.2. Освен вече предвиденото увеличение на минималната работна заплата от 1 януари 2020 г. на 610 лв. и от 1 януари 2021 г. на 650 лв. (като размерът от 650 лв. ще се запази и през 2022 г.) в настоящата прогноза е заложена мярка за 2020 г. за увеличение с 10% на средствата за заплати и възнаграждения на персонала, нает по трудови и служебни правоотношения, включително и на средствата за осигурителни вноски, което ще има отражение върху заплащането на заетите в бюджетния сектор.", "date": "2019.11.07", "title": "На извънредно заседание във вторник парламентът ще разгледа бюджета за здраве и на общественото осигуряване"}
{"url": "https://www.dnevnik.bg/evropa/2019/11/07/3988175_donald_tusk_moje_da_nasledi_jozef_dol_nachelo_na/", "text": "Председателят на Европейския съвет Доналд Туск се очаква да оглави Европейската народна партия (ЕНП), което може да създаде конфликт с унгарския премиер Виктор Орбан, предаде \"Гардиън\". Туск,  бивш активист  на антикомунистическия синдикат \"Солидарност\", който стана най-дълго служилият премиер в демократична Полша, се очаква да бъде избран за председател на ЕНП, дясноцентристкия алианс обединяващ наред с други партиите на Ангела Меркел и Жан-Клод Юнкер. Част от нея и ГЕРБ. Ако това стане, той ще наследи деликатната задача да се реши въпросът с управляващата в Унгария партия \"Фидес\", чието членство в ЕНП  бе замразено  заради ограниченията на съдилищата, неправителствените организации и медиите в Унгария. Междувременно се засилва нетърпението заради забавянето на решението за дългосрочното бъдеще на партията в групата. Въпреки че Туск не е потвърдил кандидатурата си, в момента само неговото име се споменава в надпреварата. Крайният срок за номинациите е 13 ноември и има големи очаквания, че той ще наследи оттеглящия се председател на ЕНП Жозеф Дол, когато делегатите гласуват на годишния си конгрес на 20-21 ноември. Туск ще бъде председател на Европейския съвет до края на ноември, след като ще бъде заменен на поста от белгийския премиер  Шарл Мишел . Във вторник той обяви, че няма да участва в полските президентски избори през май 2020 г. Очакваше се, че след края на мандата си начело на Европейския съвет Туск ще се върне във вътрешната политика, но пред полски медии той каза, че \"след дълбок размисъл\" е решил да не се кандидатира за президент, и добави, че партията му се нуждае от кандидат, който не е обременен с тежестта на трудни и непопулярни решения. Като премиер от 2007 до 2014 г. Туск прокара увеличаване на възрастта за пенсиониране, мярка, която по-късно бе преразгледана от сегашното националистко правителство. Докато оглавяваше Европейския съвет от 2014 г., той не криеше притесненията си за политическите промени в Унгария и в Полша.", "date": "2019.11.07", "title": "Доналд Туск може да наследи Жозеф Дол начело на Европейската народна партия"}
{"url": "https://www.dnevnik.bg/politika/2019/11/07/3988130_kanazireva_naznachenieto_mi_e_znak_za_otvariane_na/", "text": "Като \"много знаково\" определи назначението си за областен управител на Пловдив Дани Каназирева. \"Това е със сигурност знак на отваряне на управлението извън партийните централи\", каза тя в ефира на БНТ. \"Най-трудното нещо е да поемеш отговорност и реално да покажеш с действията си това, което си говорил. В града ни има усещането за промяна, надявам се да оправдаем тези очаквания и да има смяна в цялостното поведение, възпитание и отношение към пловдивчани, да видим една политика на диалог и уважение\", коментира Каназирева (\"Съюз за Пловдив\"), която ще заеме мястото на новоизбрания кмет Здравко Димитров от ГЕРБ. На местните избори на 27 октомври Каназирева получи 11.32% от гласовете, а партията ѝ вкара петима души в общинския съвет. Сега мястото ѝ ще бъде заето от следващия в общинската листа. \"Време е да покажем, че най-сетне област и град работят и гледат в една посока. Защото политическите игри са в партийните централи\", смята Каназирева. Тя каза, че новоизбраният кмет на Пловдив Здравко Димитров е дал добра заявка на първата си пресконференция, като е поставил решаването на проблемите с трафика и данъчната политика като приоритетни за града. \"Здравко Димитров даде заявки за друг модел управление в Пловдив - в диалог и уважение не само с политически представените групи, но и с гражданите на Пловдив. Така че ще има подкрепата за всяко едно добро решение в Пловдив. Предстои нашата среща с него\", коментира новият областен управител на Пловдив. \"Със Здравко Димитров бяхме опозиция на един порочен модел, който съществуваше, но това ще оставим в миналото. Това, което сме разговаряли с него вчера, беше само за града ни. В седмицата на балотажа ние запазихме мълчание като знак на уважение към нашите избиратели. В Пловдив наистина има усещането и очакването на промяна, най-после да има спокойствие, да падне напрежението в града\" - това отговори Каназирева в ефира на Би Ви Ви на въпроса кой я е предложил за областен управител. По думите й сега най-важното сега е да започне се работи за града. Каназирева отказа да отговори конкретно кой я е предложил за поста – дали самият Здравко Димитров или предложението е дошло от по-високо. \"Че имам необходимите опит, образование, подготовка и съм подходяща за този пост\" - преразказа тя разговора си с Димитров. По думите й е имали напрежение в Пловдив в последно време, което обаче спаднало след избирането на Здравко Димитров за кмет. На критиките на \"Демократична България\", която определи назначаването ѝ като недопустимо, Каназирева отговори, че имат къса памет. \"Страшно несериозна е тази позиция. Десните винаги са били в управлението на Пловдив, два мандата имаха председател на общинския съвет и безропотно и мълчаливо подкрепяха всяко решение на бившия кмет Иван Тотев\", каза тя. \"Аз винаги съм подкрепяла десните партии, но там проблемът е с голямото его и самоувереност\", каза още Каназирева. Тя отрече да се завръща към ГЕРБ. Преди години Дани Каназирева беше общински съветник и председател на групата на ГЕРБ в местния парламент на Пловдив. През лятото на 2010 г. беше изключена от ГЕРБ след обвинения от премиера Бойко Борисов и тогавашния зам.-председател на ГЕРБ Цветан Цветанов, че обслужвала интересите на пловдивския бизнесмен Георги Гергов. През 2011 г. тя основава партията \"Съюз за Пловдив\", която в годините се е присъединявала към различни политически проекти като \"Движение България на гражданите\" и \"Нова република\". \"Аз бях изключена от ГЕРБ от хора, които вече не са в партията, Цветан Цветанов ме изключи\", заяви Каназирева и добави, че след това тя не е отишла в някоя партия, а е създала сама \"Съюз за Пловдив\" и \"имам подкрепата и уважението на хиляди пловдивчани, които съм заслужила абсолютно честно\".", "date": "2019.11.07", "title": "Каназирева: Назначението ми е знак за отваряне на управлението извън партийните централи"}
{"url": "https://www.dnevnik.bg/ot_vas/galeriiotvas/2019/11/07/3988156_chitatelska_fotogaleriia_livanskata_deva_mariia_v/", "text": "Светилището на Ливанската Дева Мария е място за поклонение в района на Хариса, Ливан.", "date": "2019.11.07", "title": "Читателска фотогалерия: Ливанската Дева Мария в Хариса"}
{"url": "https://www.dnevnik.bg/evropa/2019/11/07/3988189_frenskata_policiia_razchistva_dva_lagera_na_nelegalni/", "text": "Френската полиция започна тази сутрин мащабна операция за премахване на два лагера в североизточната част на Париж, обитавани от 600 до 1200 мигранти, предаде \"Франс прес\", цитирана от БТА. Около 600 полицаи придружиха нелегалните мигранти, настанили се в импровизирани палатки близо до столичното околовръстно шосе, до автобусите, с които ги откараха във физкултурни салони и центрове за настаняване в района. \"Студено е и вали. Не зная къде отивам, но ще ида там с удоволствие, защото довечера ще имам покрив над главата\", казва 32-годишната Ава от Кот д'Ивоар, пристигнала във Франция преди година и неуспяла досега да си намери подслон.  Операцията, най-мащабна за френската столица поне от година насам, се провежда в момент, когато вътрешният министър Кристоф Кастанер втвърдява тона, говорейки за миграционната политика. Вчера той увери, че всички лагери в североизточната част на Париж ще бъдат евакуирани до края на годината. Тази операция не е случайна - \"решението е взето в изпълнение на (правителствения) план\", отбеляза полицейският префект на Париж Дидие Лалман. Вчера премиерът Едуар Филип обяви мерки, с които Франция  да си \"върне контрола\" върху имиграцията . Като част от тях мигрантските палаткови лагери в североизточен Париж ще бъдат премахнати до края на годината. Филип обаче не уточни какво ще стане с подобни лагери в други части на страната. Ще бъдат осигурени хиляди нови домове за търсещите убежище, за да могат да живеят достойно, допълни премиерът.", "date": "2019.11.07", "title": "Френската полиция разчиства два лагера на нелегални мигранти в Париж"}
{"url": "https://www.dnevnik.bg/analizi/2019/11/07/3988221_po-boleznen_shamar_ot_rusiia_ne_sme_poluchavali_ot/", "text": "\"Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Велосипедист загина след сблъсък с камион на пътя Е-79 Велосипедист е загинал при катастрофа на главния път Е-79 при разклона за видинското село Гайтанци, предаде Би Ти Ви. Около 20 часа снощи (3 ноември) 45-годишният мъж е бил блъснат от камион с турска регистрация и е починал на място. Пробата за алкохол на водача е отрицателна. Това е пореден инцидент със загинал колоездач от последните дни. Миналата седмица 42-годишен велосипедист почина, след като беше блъснат от автомобил близо до столичния стадион \"Локомотив\", а шофьорът избяга и към момента не е открит. Този и още един смъртен случа провокираха протест на велосипедисти пред Министерския съвет с искане държавата да вземе мерки, за да осигури безопасността им във и извън градовете. Четирима души пострадаха, след като шофьор блъсна спирка във Варна Четирима души пострадаха, след като млад шофьор загуби контрол над автомобила си и се блъсна в автобусна спирка във Варна, съобщава Нова телевизия. Произшествието е станало след 7.30 на бул. Владислав Варненчик. Пострадали са две момичета на 14 години, мъж на 27 и жена, чиято възраст не се съобщава. По информация на варненската полиция едното момиче е в кома, а другото е със счупена подбедрица, без опасност за живота. Най-тежко пострадал е младият мъж, който е с травми на главата и два счупени крака. Пострадалата жена е с комоцио Пробата за алкохол на 21-годишния шофьор е отрицателна, съобщава Би Ти Ви. По-късно полицията съобщи, че шофьорът е заспал след нощна смята, имал книжка от 3 г. и досега няма други нарушения. ", "date": "2019.11.07", "title": "По-болезнен шамар от Русия не сме получавали от десетилетия"}
{"url": "https://www.dnevnik.bg/sport/2019/11/07/3988227_snimka_na_denia_kradecut_na_golove_i_zashtitnikut/", "text": "Какво ли е усещането на \"откраднеш\" гол на Кристиано Роналдо? Съотборникът му в \"Ювентус\" Арън Рамзи го направи в  . Роналдо изпълни силно пряк свободен удар, вратарят Гилерме сгреши и топката влизаше във вратата му. Преди обаче тя да мине голлинията, Рамзи я ритна и така беше записан като голмайстор и стана обект на шеги в социалните мрежи.", "date": "2019.11.07", "title": "Снимка на деня: \"Крадецът\" на голове и защитникът, който стана вратар"}
{"url": "https://www.dnevnik.bg/politika/2019/11/07/3988256_bsp_se_oplakva_na_evropeiski_institucii_i_poslanici_ot/", "text": "БСП изпраща сигнали до европейските посланици в България и до различни еврпейски институции за начина на провеждане на местните избори и за \"репресиите след тях\". Това съобщи пред журналисти в парламента лидерът на БСП Корнелия Нинова. \"Днес сигнализираме всички европейски посланици в България за начина на провеждане на изборите и за репресиите след тях. Изпращаме писма до Съвета на Европа и Организацията за сигурност и сътрудничество в Европа (ОССЕ) и внасяме въпроси към министри – тук, в парламентарния контрол, за всеки отделен случай. Това не може да продължава повече\", заяви Нинова. Тя посочи купени ромски гласове, корпоративен вот, използване на държавната машина, натиск и страх, като даде пример със застъпници на БСП в Благоевград, получили предупреждения за уволнение, и с детска учителка – член на партията и на Общинската избирателна комисия в Септември, която е била уволнена. \"За съжаление тези процеси не спряха с края на изборния ден, репресиите на властта продължават и след изборите\", заяви лидерът на левицата. Тя увери, че ще продължи да изнася данни за случаи на репресии. Нинова даде думата на неуспелия кандидат за кмет на Ловеч Радина Банкова, която се оплака, че след изборите са запорирани банкови сметки на фирмата ѝ, като е била уведомена, че има задължения към Националната агенция по приходите за осигуровки и данъци. Банкова заяви, че няма данъчни задължения, а изпълнително дело срещу нея е образувано въз основа на удостоверение от НАП, съдържащо неверни данни.", "date": "2019.11.07", "title": "БСП се оплаква на европейски институции и посланици от репресии на изборите"}
{"url": "https://www.dnevnik.bg/skorost/avtomobilna_industriia/2019/11/07/3988236_prodajbite_na_novi_dizeli_v_bulgariia_spadat_na/", "text": "Търсенето на дизелови модели в България и страните от ЕС продължава да пада, а интересът към колите, притежаващи електромотор, все така нараства, показват данните на Асоциацията на производителите на автомобили в Европа за деветмесечието, разпространени днес. В целия Европейски съюз за този период са регистрирани с 16.4% по-малко дизели (почти 3.61 млн), бензиновите модели са с 3.4% повече (близо 6.93 млн.), а търсенето на електромобили и зареждащи се от контакта хибриди скача с 42.6% (308 460 броя). Тази тенденция е трайна и се дължи на планираното въвеждане на рестрикции за влизане в определени зони на дизелови коли и намеренията забраните да обхващат все по-големи части от населените зони. Друга причина са все още неотшумелите скандали около манипулираните данни за разхода на гориво на тези автомобили. Като цяло в страните от ЕС за деветмесечието са продадени малко над 945 хиляди автомобила с електромотор. В същото време само на двигатели с вътрешно горене разчитат над 10.73 милиона леки коли. В България разлюбването на дизела е още по-изразено, като търсенето на коли с такива двигатели пада с 19% до 11 956 бройки. Купените бензинови модели са почти 16 хиляди (+9.1%). Ръстът в търсенето на електромобили е 64.5%, формиран от 181 сделки. 102 от покупките на електромобили са от услугата за споделен превоз в София Spark. При плъгин хибридите продажбите се повишават с почти 70 на сто (39 покупки), а при класическите хибриди с малко над 24% (1370).", "date": "2019.11.07", "title": "Продажбите на нови дизели в България спадат, на електромобили и хибриди скачат"}
{"url": "https://www.dnevnik.bg/sviat/2019/11/07/3988247_jena_uvolnena_zadeto_pokazala_sreden_prust_na_trump/", "text": "Жена, която беше уволнена, защото показала среден пръст при преминаването на кортеж на президента Доналд Тръмп в щата Вирджиния, спечели местни избори там, предаде агенция \"Франс прес\". 52-годишната  Джули Брискман , самотна майка с две деца, изгуби работата си като анализатор към компания - подизпълнител на правителството и армията, след като се появи снимка, на която през 2017 г. се вижда как тя кара колело и отправя неприличен жест към кортежа на Тръмп. След това уволнение симпатизанти на Тръмп я заплашвали и обиждали, но Демократическата партия поканила Джули за кандидат за място в надзорния съвет на окръг Лаудън. Във вторник тя спечели място и увековечи победата си с туит, към който има препратка към снимката, коствала й работата. Опонентка на Джули беше републиканката Сюзън Волп.  На изборите във Вирджиния  републиканците изгубиха контрола  върху двете камари на местния парламент. Демократите държат сега всички постове в щата и това е необичаен обрат там от 90-те години на миналия век насам. Същевременно във втория по големина град в щата Мейн, в който има много африкански мигранти - Люистън, американка от сомалийски произход беше избрана за член на градския съвет, предаде агенция \"Асошиейтед прес\". Сафия Халид, която е на 23 години, е и най-младият член на общинския съвет. Тя е от Демократическата партия. Предизборната й кампания обаче беше белязана от заплахи и опити за компрометиране. Появи се снимка от ученическите й години, на която тя прави неприличен жест към камерата, за която Сафия каза, че е била детинска постъпка, направена, когато е била на 15 години. Сафия обаче получила и ненавистни послания от цялата страна, в които била обиждана заради цвета на кожата или религията й. Били отправени и призиви за линчуването й, а нейният домашен адрес бил публикуван от неин зложелател в група във \"Фейсбук\". Халид е родена в Сомалия и е живяла в бежански лагер, преди да дойде в САЩ.  От две десетилетия насам сомалийци започнаха да се местят в Люистън в търсене на жилища на достъпни цени. Сега градът с население 36 000 души е дом за над 5000 африканци. На местните избори в Мейн, който е вторият \"най-бял\" щат в страната, първо и второ поколение кандидати от четири африкански страни - Сомалия, Конго, Гана и Нигерия, спечелиха места в градските съвети и в училищните комитети./БТА", "date": "2019.11.07", "title": "Жена, уволнена, задето показала среден пръст на Тръмп, спечели местни избори във Вирджиния"}
{"url": "https://www.dnevnik.bg/evropa/2019/11/07/3988277_ilhan_kjuchjuk_e_noviiat_postoianen_dokladchik_na/", "text": "Евродепутатът на ДПС/\"Обнови Европа\" Илхан Кючюк ще бъде докладчик на Европейския парламент за Северна Македония през следващите 5 години, предаде БТА. Кючюк, който от години работи по процеса на разширяване на ЕС на държавите от Западните Балкани, е първият български политик в ЕП, който става постоянен докладчик на държава от региона. Комисията по външни работи има водеща роля сред всички комисии на Европейския парламент по отношение на разширяването на Европейския съюз. Тя е натоварена да отговаря за политическите аспекти и да формулира позицията на парламента за процеса на разширяване като цяло. Комисията назначава докладчици за различните страни кандидатки, които са отговорни да докладват на парламента за политическите, икономическите и социалните развития в съответните държави. \"Поверяването на доклада за напредъка на Северна Македония на евродепутат от България е сериозен външнополитически успех за страната ни. Това решение не е сигнал за отстъпление на държавите от Западна Европа към процеса на разширяване, а признание за напредъка, който Северна Македония постигна по пътя си към ЕС, особено по отношение на добросъседските отношения. Въпреки че за трети път в рамките на 16 месеца Европейският съвет не успя да постигне съгласие за започване на преговори за присъединяване, Северна Македония непрекъснато доказва, че е част от европейското семейство\", заяви Кючюк. \"Допускането на подобна стратегическа грешка отворя голяма язва в региона и се надявам лидерите на ЕС да преразгледат своето решение възможно най-скоро. Предстои ни много работа през следващите 5 години. Като евродепутат от страна, която не толкова отдавна трябваше да премине през преговорите за присъединяване, добре знам, че процесът често е бюрократичен и се основава на законови разпоредби, но понякога се води и от политически настроения. Моя основна цел като докладчик е да стоя настрана от подобни политически спекулации и да оценявам прогреса на Северна Македония въз основа на постигнати резултати и обективни критерии\", завърши Кючюк. Докладите на докладчиците се приемат от комисията по външни работи, преди да бъдат приети в пленарното заседание. Съсредоточавайки се върху напредъка, постигнат по критериите от Копенхаген, докладите формират основата на позицията на парламента за развитието към присъединяването във всяка от страните кандидатки. За България в годините на присъединяване докладчик бе Джефри ван Орден от Великобритания.", "date": "2019.11.07", "title": "Илхан Кючюк е новият постоянен докладчик на европарламента за Северна Македония"}
{"url": "https://www.dnevnik.bg/sport/2019/11/07/3988276_koronnata_disciplina_na_ivet_lalova_otpadna_ot_fokusa/", "text": "Най-силната дисциплина на Ивет Лалова - спринтът на 200 м, отпадна от основната програма на Диамантената лига и няма да бъде включена във финалния турнир. Общо осем дисциплини за жени и мъже са засегнати при определяне на графика за следващия сезон. Целта на международната федерация (IAAF) е продуктът да се развие и да се вмести в 90-минутно телевизионно излъчване. Организацията е направила изследване, за да реши как да подходи. В резултат са ограничени още състезанията по троен скок, 3000 м стийпълчейз и хвърлянето на диск, за които проучването е показало, че са най-малко популярни. Случаят със спринта на 200 м е по-различен, като там решението е взето заради това, че годината е олимпийска и вниманието е насочено към късия спринт на 100 м. Трите най-привлекателни дисциплини са спринтът на 100 м, скокът на дължина и скокът на височина. Те са в основата и са включени в програмата на всички турнири за следващия сезон. През 2020 г. Диамантената лига ще включва 14 турнира и финали в Цюрих. \"След задълбочен преглед на графика за 90-минутно телевизионно излъчване на Диамантената лига спринтът на 200 м и 3000 м стийпълчейз ще бъдат включени в десет турнира (пет при мъжете и пет при жените)\", се казва в съобщението на IAAF. Тройният скок и хвърлянето на чук ще имат само по едно състезание за жени и по едно за мъже. Никоя от тези дисциплини обаче няма да бъде част от финалите в Цюрих. \"Нашата цел е да създадем по-бърза и по-вълнуваща глобална лига, която ще бъде витрината на нашия спорт. Лига, която телевизионните оператори искат да покажат, а запалянковците искат да гледат. Ние все пак разбираме разочарованието на спортистите от онези дисциплини, които не са част от сезон 2020 на Диамантената лига\", каза президентът на IAAF Себастиан Коу. Тази година Лалова участва в две бягания на 200 м в Диамантената лига. На световното в Доха  българката се класира за финала в дисциплината, като стана седма .", "date": "2019.11.07", "title": "Коронната дисциплина на Ивет Лалова отпадна от фокуса на Диамантената лига"}
{"url": "https://www.dnevnik.bg/bulgaria/2019/11/07/3988282_sujuzut_na_sudiite_v_bulgariia_prizova_prezidenta_da/", "text": "Съюзът на съдиите в България се обърна с отворено писмо към президента Румен Радев с призив да не подписва указа за назначаването на избрания от Висшия съдебен съвет Иван Гешев за главен прокурор. В писмото си те припомнят, че на 24 октомври Пленумът на Висшия съдебен съвет след продължително заседание  избра, с 20 на 4 гласа , единствения кандидат за главен прокурор. \"Макар заседанието да продължи 10 часа, изборът формално беше публичен, но не и прозрачен. В хода на обсъждането главният прокурор Сотир Цацаров заяви недвусмислено, че решенията кой да бъде избран за главен прокурор и председатели на двете върховни съдилища досега са били вземани в други две сгради, а не от самия Висш съдебен съвет\", пишат до президента магистратите. Те подчертават, че подобно изказване в правовата държава изисква незабавна реакция от компетентните държавни органи, защото съдържа твърдения за опасна подмяна на демократичната процедура по овластяване на най-високите административни длъжности в съдебната власт, от които в значителна степен зависи обликът й пред гражданите. Според Съюза на съдиите в България изказването още повече буди тревога в контекста на публично съобщени твърдения от бивши председатели на районен и апелативен съд, че техният избор също е бил е резултат на прикрит подбор от лица извън съдебната власт преди официалната процедура. \"Вместо твърденията да бъдат проверени преди стартиране на процедурата за главен прокурор, за да се изключи всякакъв риск от компрометиране на съдебните институции, който по същество е риск и срещу националната сигурност, бездействието на кадровия орган на съдебната власт се задълбочи с липсата на реакция на думите на г-н Цацаров\", пишат магистратите. В отвореното писмо се посочва и че в резултат нито съдиите, прокурорите и следователите, нито българските граждани са получили прозрачна информация кога, как и от кого се подбират председателите на съдилища и ръководители на прокуратури. Според магистратите подобно мълчание на Висшия съдебен съвет е нетърпимо, защото в началото на мандата на предходния главен прокурор доби широка публичност информацията, че той е бил \"избран\" от управляващата партия (т.нар. скандал с репликата на административния ръководител на Софийската градска прокуратура към политически лидер и бивш министър-председател \"Ти си го избра\"). \"Споделяме резона в думите на г-н Цацаров, че е дошъл моментът главният прокурор да бъде излъчен от средите на прокуратурата. Това обаче следва да бъде извършено с насърчаване на активността на редовите прокурори да излъчват и предлагат за номиниране автентичните професионални авторитети, т.е. тези, които имат професионална компетентност, юридическа култура, нравствен интегритет и способност за развиване на правото и утвърждаване на авторитета на професията. В настоящия случай изборът не беше прозрачен и поради това, че нямаше истинско състезание за една от най-важните властови позиции в държавата\", пишат от Съюза на съдиите до Румен Радев. Освен това според тях цялата процедура, представянето на професионалната биография на кандидата и самото му изслушване не убеждават, че избраният отговаря на изискванията на чл.170, ал.1, т.5 от Закона за съдебната власт за придържане и налагане на висок етичен стандарт, което предпоставя като базисно условие уважението към опонента и основните човешки права. Нещо повече – процедурата според съдиите не е била годна да създаде убеждение и за това, че избраният единствен кандидат притежава онази професионална компетентност, която надхвърля обичайно изискуемите умения за работа по делата, необходима за дефиниране на целите на наказателната политика на държавата, за извеждане на ясни и справедливи високи критерии за оценка на прокурорите и кариерното им израстване във връзка с показаните от тях резултати и способности за утвърждаване на справедливия процес, за защита на индивидуалните права и за промяна на институционалната култура в дух на професионална независимост, липса на страх и подкрепа на всеки прокурор да повишава своята квалификация и да се самоусъвършенства в обществен интерес. Именно заради това представителите на съсловната организация смятат, че Гешев не отговаря и на изискванията, предвидени в чл.170, ал.5, т.2 от Закона за съдебната власт – да притежава висока професионална компетентност, която включва задълбочени знания в областта на правото, богат практически опит в съответната област на правото, изявени аналитични способности. \"Обезпокоени сме и от факта, че по време на изслушването, както и преди избора – в интервю по Българската национална телевизия на 23.07.2019 г., кандидатът за главен прокурор квалифицира хора, които изразяват несъгласие с неговата номинация, като \"десни екстремисти\", \"болшевики\", постигнали \"резултати на меншевики\". Подобна реч е несъвместима с разпоредбата на чл.170, ал.5, т.3 от Закона за съдебната власт, която изисква главният прокурор да се отличава с изявена независимост\", допълват магистратите. Освен това според тях осъзнаването за значителния ресурс на властнически правомощия, включително репресивни, изисква главният прокурор да има такова публично поведение, което не оставя и следа от съмнение в обществото за агресивност, за пристрастност, за личностни нагласи за силово налагане, самоизтъкване и дискриминиране на отделни граждани или обществени групи. Изхождайки от високия авторитет, с който се ползва президентската институция – единствената, която е овластена в резултат на пряк мажоритарен избор от всички български граждани, oлицeтвopявa eдинcтвoтo нa нaциятa и е върхoвeн арбитъp мeждy уредeнитe c конcтитyциятa зaконoдaтeлнa, изпълнитeлнa и cъдeбнa влacт, от Съюза на съдиите в България призовават Румен Радев да предприеме действия за продължаване на конституционната реформа на модела на прокуратурата и да откаже на основание чл.129, ал.2 от Закона за съдебната власт да подпише указ за назначаване на Иван Гешев.", "date": "2019.11.07", "title": "Съюзът на съдиите в България призова президента да не подписва указа за Гешев"}
{"url": "https://www.dnevnik.bg/biznes/2019/11/07/3988315_bulgariia_shte_produlji_da_razchita_na_vuglishtnite/", "text": "България ще продължи да разчита и през следващото десетилетие на енергията от въглищните централи, каза днес на кръгла маса в парламента енергийният министър Теменужка Петкова, цитирана от \"Нова телевизия\". Тя допълни, че правителството е изпратило писмо до Европейската комисия, с което ясно заявява, че ще продължи да разчита на топлоцентралите следващите години. До 2025 г. може да се удължи живота на въглищните централи у нас, осигуряващи 40% от електричеството, ако токът за домакинствата бъде либерализиран, се разбра от изказването на министър Петкова, предаде БНТ. Това е условието на Европейската комисия, за да разреши ТЕЦ-овете да бъдат подпомогнати чрез закупуване на предоставени от тях мощности. Очакванията са битовите потребители да преминат от регулирания към свободния пазар на електроенергия от средата на следващата година, посочи енергийният министър. Според нея процесът няма да доведе до поскъпване на тока за бита. \"Пълната либерализация не е еднократен акт, това е процес, който още продължи между 3 и 5 години. Всички евентуални рискове трябва да бъдат минимализирани и съответно покрити по най-добрия начин. Работим за това в новия регулаторен период определена част от регулираната цена всъщност да бъде формирана на пазарен принцип. Преди да се предприемат стъпките за пълна либерализация, задължително условие е да се предвидят мерките за защита на уязвимите потребители\", допълни тя. Теменужка Петкова отбеляза, че България се намираме в регион, в който е нетен износител на електрическа енергия. \"За съжаление държавите съседки не могат да се похвалят със същия статут. Като цяло регионът разчита на България\", допълни тя. Според Петкова България се присъединява към усилията на страните от ЕС за развитие на енергетиката с цел преход към нисковъглеродна икономика и декарбонизация. \"Всички тези цели ние като държава - членка на ЕС, спазваме и следваме, но от друга страна трябва да знаем, че постигането на тези цели преминава през едни много сериозни предизвикателства, които стоят пред държавите членки, в това число и пред България\", обясни министърът, цитирана от \"Фокус\". Петкова допълни, че България е за плавен, справедлив преход към нисковъглеродна икономика, който да бъде съобразен със спецификите на всяка държава.", "date": "2019.11.07", "title": "Удължаването на живота на въглищните централи зависи от либерализирането на пазара на ток"}
{"url": "https://www.dnevnik.bg/razvlechenie/2019/11/07/3988307_kiss_vkljuchvat_bulgariia_v_poslednoto_si_turne/", "text": "Световноизвестната американска рок група KISS ще направи концерт в \"Арена Армеец\" в София на 18 юли, съобщиха организаторите от \"София мюзик ентърпрайсис\". Идването на легендарните музиканти в България е част от последното им турне, озаглавено End of the Road, в което те се сбогуват с почитателите си след повече от четири десетилетия на сцената.  Организаторите обещават шоу с много ефекти, пиротехника, а Пол Стенли, Джийн Симънс, Ерик Сингър и Томи Тайър ще изстрелват ракети от китарите си, ще кръжат над феновете и ще превърнат всеки свой концерт в незабравимо изживяване за почитатели си. Шоуто ще продължи повече от два часа, в които ще прозвучат хитовете им I Was Made For Lovin' You, Love Gun, Deuce и Rock And Roll Nite.  Турнето End of the Road започна в края на януари 2019 г. във Ванкувър и премина през големите арени в Северна Америка, Европа и редица фестивали. Обиколката им предвижда общо 75 концерта през 2020 г. Билетите за концерта в София ще са на цена от 65 до 140 лв. и влизат в продажба на 14 ноември от 11 ч. в мрежата на \"Ивентим\".", "date": "2019.11.07", "title": "KISS включват България в последното си турне"}
{"url": "https://www.dnevnik.bg/evropa/2019/11/07/3988267_s_edna_shesta_shte_namalee_rastejut_na_bulgarskata/", "text": "В следващите две години растежът на българската икономика ще изгуби почти една пета от темпото и ръстът на реалния вътрешен продукт ще намалее от 3.6% на 2.9%. Забавянето (спрямо предходната година) ще се усети още догодина, защото понижаването е от 3.6% за 2019 г. на 3% за 2020 г. Такава е есенната прогноза на Европейската комисия за страната, публикувана днес заедно с очакванията за всичките 28 държави в Европейския съюз. В нея спрямо пролетната прогноза от месец май се подобряват очакванията за тази година (от 3.3% на 6%) и се влошават тези за догодина (от 3.4% на 3%). При средно темпо на растеж от 1.8% в периода 2011-2015 г. показателите като че ли изглеждат добре. Но в същото време е видимо предупреждението, че забавянето, започнало преди 4 години, продължава и ще достигне най-ниското си ниво (2.9%) през 2021 г. Данните идват в момент, когато правителството представи проект за бюджета през 2020 г., в който според анализатори, цитирани от \"Капитал\", не се виждат предвидени политики и средства за влошаване на икономическата ситуация. В обобщен вид заключението е следното: \"Икономическият растеж на България ще се забави и ще остане близо до потенциала. Въпреки слабото външно търсене и повишената несигурност в чужбина растежът ще се движи от динамиката на вътрешното търсене. Износът и вносът ще растат с умерено темпо и според очакваното външно търсене. Инфлацията ще намалява с отшумяването на временни фактори и цените на петрола се понижават допълнително.\" Публичният дълг ще намалява, правителството ще поддържа излишък, смятат още в комисията. Прогнозата на ЕК в същото време е за увеличаващи се общи инвестиции, макар и темпото да остава видимо под това от миналата година. Ако растежът на всички инвестиции през 2018 г. на годишна база да е бил 5.4%, за 2019 г., очакваното им увеличаване е с 1.8%. Но догодина комисията прогнозира увеличаването им с 3%, а през 2021 г. - с 3.3%. За сравнение, в Унгария тази година в Брюксел очакват да има увеличаване на инвестициите със 17% спрямо предходната година, когато ръстът бе със 17.1%, а година по-рано - с 18.7%. След това обаче унгарците ги очаква по-скоро инвестиционен шок, защото прогнозата за растежа на инвестициите в тяхната икономика през 2020 и 2021 година намалява рязко на 2.1% и 2.6% съответно. Румънците би трябвало през настоящата година да изпитат ефекта от засилен растеж на инвестициите - прогноза от 8% при отчетени -3.3% миналата година. Безработицата ще продължи да намалява, но също така и да наближава границата, отвъд която бизнесът просто няма откъде да намери служители и динамиката на трудовия пазар е много ниска. Днешната есенна прогноза на комисията е за безработица от 4.4% през 2019 г., 4.1% през 2020 г. и 4% през 2021 г., след като през 2016 г. по официални данни тя е била 7.6%, а миналата година - 5.2%. И отново от Брюксел предупреждават, че догодина ще ще има нулев ръст на заетостта, след като за настоящата година прогнозата е за ръст от 0.6%. \"Частното потребление има голям принос за цялостния ръст, основно поради бързия растеж на заплащането и намаляването на безработицата\", смятат в ЕК. Авторите подчертават важността на вътрешното потребление и с прогнозата за малък отрицателен ръст на износа на България за 2019 г. и обяснение, че сериозен риск може да е евентуално рязко и продължително влошаване на външното търсене на български продукти и услуги от чужбина с вторичен отрицателен ефект под формата на увеличена безработица и свиване на търсенето в страната.", "date": "2019.11.07", "title": "С една шеста ще намалее растежът на българската икономика догодина"}
{"url": "https://www.dnevnik.bg/evropa/2019/11/07/3988306_evropeiskata_ikonomika_se_nasochva_kum_produljitelen/", "text": "Вече седем поредни години европейската икономика се намира в растеж и се очаква тя да продължи да се разраства през 2020 г. и 2021 г. Пазарите на труда остават динамични и безработицата продължава да намалява. Външната среда обаче не е толкова благоприятна и несигурността продължава да е голяма, което засяга особено производствения сектор, преминаващ също през структурни промени. В резултат на това европейската икономика, изглежда, се насочва към продължителен период на по-слаб растеж и слаба инфлация, се посочва в есенната икономическа прогноза на Европейската комисия. Понастоящем брутният вътрешен продукт (БВП) на еврозоната се очаква да нарасне с 1.1 % през 2019 г. и с 1.2 % през 2020 и 2021 г. В сравнение с лятната икономическа прогноза от 2019 г. (публикувана през юли) прогнозата за растеж бе понижена с 0.1 процентни пункта през 2019 г. (от 1.2 %) и с 0.2 процентни пункта през 2020 г. (от 1.4 %). За ЕС като цяло се предвижда БВП да се увеличи с 1.4 % през 2019 г., 2020 г. и 2021 г. Прогнозата за 2020 г. също бе занижена в сравнение с лятото (от 1.6%). Валдис Домбровскис, заместник-председател на Комисията за еврото и социалния диалог, отговарящ също за финансовата стабилност, финансовите услуги и съюза на капиталовите пазари, заяви: До настоящия момент европейската икономика показа устойчивост на фона на по-малко благоприятна външна среда - икономическият растеж се запази, създаването на работни места беше стабилно, а вътрешното търсене - силно. Въпреки това в бъдеще може да срещнем трудности: период на голяма несигурност поради търговските конфликти, нарастващите геополитически напрежения, продължаващата слабост в производствения сектор и излизането на Обединеното кралство от ЕС.\" Той призова всички държави от ЕС, които имат високи равнища на публичен дълг, да следват разумни фискални политики и да намалят своите дългове. От друга страна държавите членки, които разполагат с фискално пространство, следва да го използват сега. Комисарят по икономическите и финансовите въпроси, данъчното облагане и митническия съюз Пиер Московиси заяви: \"През следващите две години всички икономики в ЕС ще продължат да се разрастват въпреки все по-големия брой препятствия. Основите на икономиката на ЕС са стабилни - след шест години растеж безработицата в ЕС е на най-ниското си равнище от началото на века, а съвкупният дефицит е под 1% от БВП. Но по изпълнения с предизвикателствата път напред няма място за самодоволство. Всички политически лостове ще трябва да бъдат използвани за укрепване на устойчивостта на Европа и за подкрепа на растежа.\" Растежът ще зависи от ориентираните към вътрешния пазар сектори  Продължаващото напрежение в търговията между САЩ и Китай и високите равнища на несигурност на политиката, особено по отношение на търговията, засегнаха инвестициите, производството и международната търговия. Очаква се растежът на БВП в световен мащаб да остане слаб, поради което растежът в Европа ще зависи от силата на секторите, ориентирани в по-голяма степен към вътрешния пазар. Те от своя страна ще разчитат на пазара на труда, който да подпомага растежа на заплатите, на благоприятни условия за финансиране, а в някои държави членки на подкрепа от бюджета. Въпреки че се очаква икономиките на всички държави членки да продължат да се разрастват, малко вероятно е единствено вътрешните фактори за растеж да са достатъчни за осигуряването на силен растеж. Пазарите на труда - стабилни, но подобренията ще се забавят Разкриването на работни места в целия ЕС се оказа изненадващо устойчиво. Това отчасти се дължи на факта, че обикновено е нужно известно време на икономическото развитие, за да повлияе на заетостта, както и на изместването на работните места към секторите на услугите. Заетостта е рекордно висока, а безработицата в ЕС е на най-ниското си равнище от началото на века. Въпреки че има вероятност нетното създаване на работни места да се забави, безработицата в еврозоната се очаква да продължи да се понижава от 7.6% през тази година на 7.4% през 2020 г. и 7.3% през 2021 г. Очаква се безработицата в ЕС да спадне до 6.3% през тази година и да се задържи на 6.2% през 2020 и 2021 г. Инфлацията ще остане ниска През тази година инфлацията в еврозоната се забави поради спада в цените на енергията и защото дружествата до голяма степен предпочетоха да включат разходите за по-високи възнаграждения в своите маржове, вместо да ги прехвърлят на клиентите си. Очаква се инфлационният натиск да остане ограничен през следващите две години. Инфлацията в еврозоната (според Хармонизирания индекс на потребителските цени) се очаква да достигне 1.2% през тази и следващата година и 1.3% през 2021 г. Прогнозата за инфлацията в ЕС е 1.5% през тази и следващата година и 1.7% през 2021 г. Равнищата на държавния дълг ще се понижат за пета поредна година Очаква се публичните финанси в Европа да продължат да се възползват от много ниските лихви, дължими по непогасени дългове. Въпреки по-слабия растеж на БВП съотношението на съвкупния държавен дълг към БВП в еврозоната се очаква да продължи да намалява за пета поредна година до 86.4% през тази година, 85.1% през 2020 г. и 84.1% през 2021 г. Същите фактори важат за ЕС, където съотношението на държавния дълг към БВП се очаква да спадне до 80.6% през тази година, 79.4% през 2020 г. и 78.4% през 2021 г. От друга страна, очаква се салдата по консолидираните държавни бюджети леко да се влошат поради въздействието на по-слабия растеж и донякъде по-гъвкавите дискреционни фискални политики в някои държави членки. Очаква се съвкупният дефицит на еврозоната да се увеличи от рекордно ниските 0.5% от БВП през 2018 г. до 0.8% през тази година, 0.9% през 2020 г. и 1.0% през 2021 г., при условие че политиката остане непроменена. Въпреки това съвкупната фискална позиция на еврозоната, т.е. общата промяна в структурното бюджетно салдо на 19-те държави, членуващи в еврозоната, се очаква да остане като цяло неутрална. Очаква се съвкупният дефицит в ЕС също да нарасне от 0.7% от БВП през 2018 г. до 0.9% през тази година, 1.1% през 2020 г. и 1.2% през 2021 г. Рисковете за перспективите са свързани главно със занижени прогнози Редица рискове може да доведат до по-слаб от предвидения растеж. Допълнителната несигурност или по-силното напрежение в търговията или геополитиката биха могли да забавят растежа. Същият ефект може да се получи и от по-рязко от очакваното забавяне на растежа в Китай поради по-слабите икономически последици от приетите досега мерки на политиката. По-близо до Европа, сред рисковете са неорганизираното излизане на Обединеното кралство от ЕС и вероятността слабостите в производствения сектор да се отразят по-силно на секторите, ориентирани към вътрешния пазар. Обратно, намаляването на напрежението в търговията, засилването на растежа в Китай и намаляването на геополитическото напрежение биха подкрепили растежа. В еврозоната положително би се отразило на растежа също така, ако държавите членки с фискално пространство изберат по-експанзионистични от очакваните фискални политики. Като цяло обаче определено надделяват рисковете, свързани със занижена прогноза.  С оглед на процеса на оттегляне на Обединеното кралство от ЕС прогнозите се основават на чисто техническо допускане, че статуквото в моделите на търговията между ЕС-27 и Обединеното кралство ще се запази. Това се прави само за целите на прогнозирането и не оказва влияние върху протичащия в момента процес в рамките на процедурата по член 50, се посочва в съобщението на еврокомисията.", "date": "2019.11.07", "title": "Европейската икономика се насочва към продължителен период на по-слаб растеж"}
{"url": "https://www.dnevnik.bg/citat_na_deniia/2019/11/07/3988318_citat_na_denia_demokratichna_bulgariia_da_si_izbere/", "text": "                         Това каза президентът Росен Плевнелиев (2012 - 2017) на национална среща на ГЕРБ, на която ще бъдат  отчетени изборните резултати .", "date": "2019.11.07", "title": "Цитат на деня: \"Демократична България\" да си избере Мая Манолова за шеф"}
{"url": "https://www.dnevnik.bg/sviat/2019/11/07/3988325_klimatichna_stachka_e_duma_na_godinata_spored_rechnika/", "text": "Климатична стачка\" е  думата на годината  на речника \"Колинс\". Тази форма на протест е възникнала в Париж през 2015 г. преди климатичната конференция на ООН, на която бе подписано световното споразумение за климата. Тя набра популярност преди година, когато шведската ученичка  Грета Тунберг  започна да протестира всеки петък, вместо да ходи на училище. Примерът ѝ зарази младежи по целия свят. Работещите по речника са забелязали стократно увеличение на употребата на тази фраза през 2019 г. Те я дефинират като \" форма на протест , при която хората отсъстват от работа или училище, за да се присъединят към демонстрации, изискващи действия срещу климатичните промени\". Сред останалите финалисти са: - bopo (същ.) - движение, защитаващо възгледа, че хората трябва да се гордеят с външния вид на телата си, или с всеки техен аспект, включително  размера - зачерквам (cancel, гл.) – демонстративно да престана да реагирам на човек, организация или други, особено в социалните мрежи, за да изразя неодобрение към дейността или мненията му -  deepfake  – (същ.) техника, чрез която цифрово изображение или видео може да бъде наложено върху друго, така че второто да изглежда непроменено; (гл.) това действие - залагам двойно (to double down, фразеологичен глагол) – да увелича ангажимента си към организация или идея въпреки противниците или опасността - entryist – (същ.) човек, който се присъединява към съществуваща политическа партия с намерението да промени принципите или политиките ѝ; (прил.) свързан с тази практика - hopepunk – (същ.) движение в литературата и изкуството, което залага на преследването на позитивни цели в лицето на враждебността -  инфлуенсър  – (същ.) човек, който използва социални мрежи, за да промотира стил на живот, стоки или други пред последователите си - недвоичен - (nonbinary, прил.) свързан с полова или сексуална идентичност, която не влиза в двоичните категории \"мъжко\" и \"женско\", \"хетеросексуално\" или \"хомосексуално\" - връщане към дивото - (rewilding, същ.) практиката области да се връщат към естествено дивото си състояние, включително връщането там на животински видове, типични за региона=", "date": "2019.11.07", "title": "\"Климатична стачка\" е дума на годината според речника \"Колинс\""}
{"url": "https://www.dnevnik.bg/biznes/imoti/2019/11/07/3988334_vuvedenite_v_eksploataciia_sgradi_prez_tova_liato_sa_s/", "text": "Броят на въведените в експлоатация жилищни сгради в периода юли-септември на 2019 година е 740, а новопостроените жилища в тях са 2892, съобщиха от Националния статистически институт. Спрямо третото тримесечие на миналата година сградите са с 280 повече, или с 60.9%, а жилищата в тях нарастват с 948, или с 48.8 на сто. От въведените в експлоатация новопостроени жилищни сгради в периода със стоманобетонна конструкция са 76.6%, с тухлена 20.4%, а с друга - 2.4%, а с панелна 0.6%. Най-голям е относителният дял на новопостроените къщи (72.2%), следвани от жилищните кооперации (16.5%). В сравнение с третото тримесечие на 2018 г. се наблюдава увеличение в броя на всички видове новопостроени жилищни сгради. Най-много жилищни сгради са въведени в експлоатация в областите Варна - 134 сгради с 603 жилища, Пловдив - 77 сгради с 217 жилища в тях, Бургас и София - 76 сгради, съответно със 764 и 102 жилища в тях.      Най-висок е делът на новопостроените жилища с две стаи (38.8%), следват тези с три стаи (31.3%), а най-нисък е на жилищата с шест и повече стаи - 3.4%.", "date": "2019.11.07", "title": "Въведените в експлоатация сгради през това лято са с почти 61% повече от миналото"}
{"url": "https://www.dnevnik.bg/citat_na_deniia/2019/11/07/3988348_citat_na_denia_nato_e_v_mozuchna_smurt/", "text": "                         Това заяви френският президент  Еманюел Макрон  в интервю за сп. \"Икономист\". На въпрос дали вярва в ефективността на  чл. 5 от договора за НАТО  той отвръща: \"Не знам, но какво ще означава този член утре?\" Тази част от споразумението предвижда, че ако една страна - членка на алианса, е нападната, всички останали ще ѝ се притекат на помощ. Според него Европа е на \"ръба на бездна\" и е време да се \"събуди\".", "date": "2019.11.07", "title": "Цитат на деня: НАТО е в мозъчна смърт"}
{"url": "https://www.dnevnik.bg/politika/2019/11/07/3988353_vmesto_na_gerb_borisov_se_skara_na_gradskata_desnica/", "text": "Вместо на ГЕРБ за отстъплението от няколко областни града на местните избори партийният лидер и премиер Бойко Борисов \"се скара\" на \"демократите\", чието ръководство по думите му подкрепило не Йорданка Фандъкова, а Мая Манолова на балотажа за кмет на София. На националното съвещание на ГЕРБ днес, което продължи по-малко от час и не оправда очакванията за ограничаване на мандатите за кметовете на партията, Борисов нарече десните не градска десница, а опозицията вътре в комунистическата партия. Лидерът на ГЕРБ не назова името на нито една партия. На балотажа \"Демократична България\" не призова избирателите си за кого да гласуват. Мнението на представители на обединението бе, че и двете кандидатки са едно и също. Създадената от Миглена Кунева партия \"Движение България на гражданите\" подкрепи Манолова още в началото на кампанията. \"Много съм огорчен от нашите приятели, но ние трябва да спрем да ги наричаме десница. Това са бившите деца, внуци на червената номенклатура\", каза Борисов, а в залата последваха аплодисменти. Вниманието му бе привлечено от влизането на кмета на Стара Загора Живко Тодоров, който закъснял за представянето, защото полагал клетва пред общинския съвет. \"Тея ли демократи, бе\"  Докато говореше за аферата \"Костинброд\", която била чудовищна манипулация, изведнъж Бойко Борисов възкликна: \"Тея ли демократи, бе! Те ли се съешиха с Христо Иванов и Атанасов? Искаш ли да ти кажа, Росене, защо? Защото ти си по-умен, по-интелигентен и разсъждаваш много демократично. Защото това не е градска десница, а опозицията вътре в комунистическата партия, която е била. Тя сега с нейните сателити работи\". Коментарът му бе в диалог с бившия президент Росен Плевнелиев, който по-рано каза, че като десен човек е унижен, че ръководството на \"Демократична България\" е призовавало да се гласува за Мая Манолова на балотажа и предложи  тя да стане \"шеф\" на обединението.  Според Борисов те (бел. авт. - представителите на опозицията вътре в БКП) се озлобили най-много, след като правителството купило не \"Грипен\", а изтребители F-16, с което за първи път реално дало геостратегическото направление на България, когато започнало изграждане на интерконектора с Гърция за втечнен газ, както и след обвиненията на няколко души за шпионаж (бел. авт. - в полза на Русия). \"Ей това вече си ги разкри и те си отидоха при Мая\", завърши премиерът. И започна да говори за Балкански поток, газовите магистрали и кой с какво строи. \"Какво им хареса Мая повече? Нищо лошо не казвам за жената. Мутрата ли е Фандъкова или какво е? Или диктаторът? Те обикалят от телевизия на телевизия, изкарват компромати и казват: \"ГЕРБ беше много лош с нас\". С кое питам\", обяви още Борисов. Той помоли лидерът Корнелия Нинова да му прати тези, за които казва, че са репресирани в Пазарджик и Благоевград. И каза: \"А ние за Кърджали, ако почнем да пискаме?\". Там пореден мандат спечели кметът на ДПС Хасан Азис.      После се обърна към лидера на СДС Румен Христов, който бе гост на събитието, и му каза, че няма да стават една партия, но принципът на синия цвят ги задължава да бъдат заедно. \"Както каза Христо Иванов - за каква алтернатива... Всички реформи могат да станат и те ставаха. Само че така е по-добре... Да подкрепиш срещу десните партии опонента си, който защитаваше Орешарски. Колеги, до там ли паднахте? Аз като се почувствам виновен, подавам оставка, скривам се и ако не ме върне народът, си седя у нас. Защо ви дразни, че сме евроатлантическа партия? Кое ги дразни, за да предпочитат другите?\", попита Борисов. \"Циганите имат право да обичат Бойко\" Бойко Борисов се опита да даде обяснение на ромския вот за ГЕРБ с твърдението, че циганите имат право да го обичат. Основна критика на инициативния комитет на Мая Манолова е, че в ромски секции има масово гласуване за опонента й. Според Борисов това е новата афера \"Костиброд\". \"Понеже казаха, че циганите много обичали Бойко. Бойко имат право да го обичат... Те като ме видят скачат и викат - защото осигуряваме работни места, защото им вкарахме 50 хил. деца да учат, а не да се учат да крадат\", обяви Борисов. Той изброи, че само роми работят като \"пчелички\" за почистването и гробищата в София, заради което ГЕРБ има право ромите да гласуват повече за партийния й кандидат. С репликата \"Глей ся кво става, Роска\" и констатацията \"Оказва се, че Радев го обичат повече\" Борисов цитира, че в ромски секции настоящият президент има 40 915, а неуспешният кандидат на ГЕРБ - по-малко. \"За нашата Цецка тогава - 19 532\", каза лидерът на ГЕРБ. Без мандатност за кметове  Първоначално обявеното от Бойко Борисов решение кметовете от ГЕРБ да не могат да се кандидатират за четвърти мандат не бе взето. На срещата той каза, че няма да се кара на хората в партията за изборните резултати, тъй като опонентите им виждат в тези действия отслабване на формацията, а опонентите започвали да се възприемат като алтернатива. После обясни как една седмица услужливо слушал само за Благоевград и Русе - градовете, в които ГЕРБ загуби кметските места. След като избори добрите резултати на ГЕРБ в няколко града, той спомена и Хасково и се обърна към областния лидер на партията там Делян Добрев: \"По-голяма реабилитация от тази няма, брат\". Срещата на ГЕРБ в кино \"Люмиер\" започна в 11.55 часа, като в продължение на 20 минути Цветомир Паунов представяше общинските кметове от партията, които били с десет повече, или 140. Зад гърба му беше разположена голяма карта на България, а областите, в които ГЕРБ има кмет на областен град, бяха оцветени в синьо.      Премиерът и лидер на ГЕРБ Бойко Борисов седеше на първия ред в компанията на бившия президент Росен Плевнелиев, председателя на СДС Румен Христов и министри. Най-много аплодисменти получи кметът на София Йорданка Фандъкова, която на балотаж спечели нов мандат с 20 366 гласа преднина пред Мая Манолова. Накрая бе представен и самият Борисов като \"силната фигура, която ни обединява\". Преди да излязат другите говорещи, той поиска жените да пристъпят напред. В изказването си лидерът каза, че е бил провокиран от един политолог да направи такова събитие и да му покаже как изглежда \"пропукания ГЕРБ\", както го нарекъл той. Толкова били хората в залата на \"пропукания ГЕРБ\", че щели да стигнат за един голям протест. След това каза, че другия път ще се кара на кметовете, но ги посъветва като видят паднала хартийка на улицата, да я вземат, а като има шахта без капак - да я пазят, за да видят хората, че милеят за тях. \"Хората ви дават, дават доверие. Не може само \"Качихме със сто, качихме с десет\". Трябва да качим в качеството\", обяви още Борисов. Накрая той даде да се разбере, че ГЕРБ има трима опоненти - Румен Радев, Корнелия Нинова и Мая Манолова, като, за да се посмеят хората на събранието, съобщи, че в техните родни села партията му спечелила изборите. След седемнадесетминутно слово той запусна събранието с думите: \"Карайте внимателно. Спазвайте знаците!\". ", "date": "2019.11.07", "title": "Вместо на ГЕРБ Борисов се скара на градската десница за изборния резултат (допълнена)"}
{"url": "https://www.dnevnik.bg/bulgaria/2019/11/07/3988360_borisov_uveri_venecianskata_komisiia_che/", "text": "Премиерът Бойко Борисов се срещна с делегация на Венецианската комисия, която е в България по покана на министъра на правосъдието Данаил Кирилов. По време на разговора Борисов е отбелязал  констатациите в последния доклад  по Механизма за сътрудничество и оценка за България. Той е посочил, че държавата ни е изпълнила всички показатели и препоръки, които Европейската комисия е поставила като условия за отпадане на мониторинга. Според премиера постигнатият от България прогрес в тази сфера кореспондира на ангажиментите, които страната ни е поела, присъединявайки се съм Европейския съюз. Борисов е подчертал и че гарантирането на върховенството на закона и занапред ще бъде приоритет за страната ни. По отношение на предложените законодателни промени на Наказателно-процесуалния кодекс той е изтъкнал, че проектът е изготвен в изпълнение на препоръките на Механизма за сътрудничество и оценка на ЕС. \"Становището на Венецианската комисия по законопроекта е изключително важно за България и нашето правителство ще се съобрази с него\", отбелязал Борисов пред представителите на Венецианската комисия. Той е изтъкнал, че преди да бъде поискано мнението на Венецианската комисия по промените, темата е била обсъдена и с Брюксел. По време на двудневната си визита в България делегацията на Венецианската комисия има планирани срещи с министъра на правосъдието, с парламентарните групи на политически партии, с президента Румен Радев, както и с представители на неправителствени организации. Експертите на комисията са поканени да дадат оценка на поредните опити на българското правителство да изпълни ангажимента си за въвеждане на гаранции, че в България може да бъде проведено ефективно и независимо разследване на главния прокурор при наличие на данни, че той е извършил престъпление. В момента такава възможност не съществува и дори обвинителят да извърши тежко умишлено престъпление, може сам да спре разследването срещу себе си. Проблемът с практическата безконтролност и всевластие на българския главен прокурор е идентифициран от европейските институции преди повече от десет години, припомня \"Капитал\" в подробна публикация по темата. Той се дължи на факта, че главният прокурор стои начело на една силно йерархизирана структура, която има монопол върху разследването. Той има власт върху всеки прокурор, както и силно влияние във Висшия съдебен съвет (ВСС), но върху него практически няма контрол и той не дължи отчетност никому. През последната година този проблем отново стана актуален покрай  избора на нов главен прокурор . Това беше най-задаваният въпрос при изслушването във ВСС на единствения кандидат за следващ главен прокурор Иван Гешев. Още в първите си дни като министър през април Данаил Кирилов обяви, че негов приоритет ще е изготвянето на законопроект, който да създаде механизъм за търсене на отговорност на тримата големи в съдебната власт. Срещу  лансирания от него законопроект  се създаде сериозна опозиция. Много юристи заявиха, че той  на практика няма да е ефективен  срещу главния прокурор, защото оставя разследването в периметъра на прокуратурата, т.е. под егидата на главния прокурор, а същевременно на практика създава имунитет срещу наказателно преследване на \"тримата големи\", като предвижда, че разследването срещу тях ще е възможно само след разрешение от ВСС. През септември Кирилов поиска от комисията експертна оценка на лансирания от него законопроект за нов механизъм за отстраняване и разследване на \"тримата големи\" в съдебната власт - главния прокурор и председателите на Върховния касационен съд (ВКС) и Върховния административен съд (ВАС).", "date": "2019.11.07", "title": "Борисов увери Венецианската комисия, че върховенството на закона е приоритет"}
{"url": "https://www.dnevnik.bg/gradska_sreda/2019/11/07/3988283_podzemni_vodi_zabaviat_puskaneto_na_tretiia_luch_na/", "text": "Пускането на третия лъч на метрото ще се забави поне с два месеца заради избили подземни води по време на строителството. \"Много подземни води, такава геология досега не сме имали! Вода изби при строителството на станциите на Орлов мост, при НДК беше ужасно, при \"Попа\" - също. Въобще навсякъде\", обясни днес за \"Дневник\" инж. Стоян Братоев, изпълнителен директор на \"Метрополитен\" АД. За забавянето съобщи \"Капитал\", като посочи, че се очаква строителството по осемте метростанции – при Военна академия, НДК, \"Попа\", Орлов мост, театър \"София\" и при бул. \"Вл. Вазов\", да приключи на 5 декември вместо в началото на октомври, както обещаваше кметът Йорданка Фандъкова през август в медиите.      Тунелопробивната машина е стигнала с 4 месеца закъснение до метростанцията при Военна академия поради принудителни спирания за заздравяване на почвите. По план строителството в тези участъци трябваше да приключи през септември. Изпълнителите на проекта от \"Джи Пи груп\" и \"Трейс груп холд\" са посочили в договорите си, че ще го завършат за 35 месеца, считано от декември 2015 г. Причината за 4-месечното закъснение на \"къртицата\" в този участък е в избилите обилни подземни води. Трасето на третия лъч минава на няколко места в близост до Перловската река. Наложило се е да се изграждат общо 2800 колони, които да укрепят почвите и да се ограничи достъпът на водата до трасето. \"На станцията при НДК ни беше особено трудно, защото 5-6 месеца се борихме с водата. Направиха се сондажи, които да отнемат налягането на водата, за да може да влезе машината. На \"Попа\" също имаше много подземни води и се направи дренаж, за да се заздрави основата под дънната плоча на станцията, преди да мине машината\", обясни инж. Братоев пред \"Капитал\".      Изпитанията на автоматизираните системи на производителя на метровлаковете - \"Сименс\", включват синхронизирането на перонните автоматизирани врати, монтирани на станциите. Те са прозрачни прегради, които отделят трасето на метрото от перона, и ще предпазват гражданите от инциденти. При спиране на метровлака вратите му трябва да съвпаднат точно с перонните врати на преградите. \"За първи път се прилага толкова сложна автоматика и всеки обект е различен и затова не можем твърдо да кажем кога ще е готово\", обяснява инж. Братоев. По договора със \"Сименс\" тестовете трябва да са 6 месеца, но никой не може да каже колко дълго ще продължат, защото сроковете имат различна начална дата за всеки обект. \"За първия участък срокът е от май, а за другите обекти – от лятото\", казва Братоев пред \"Капитал\". И посочва, че изпитанията на две от станциите вече са приключили, а следващите три ще са готови в следващите няколко месеца.      Първият участък – от станция \"Красно село\" до театър \"София\", който трябваше да бъде пуснат до края на годината според кмета Фандъкова, най-вероятно ще заработи през февруари 2020 г. \"До края на ноември ще приключат строителните работи и ще заработи преди началото на пролетта\", заяви за \"Дневник\" инж. Братоев. Той добави, че все пак ще се търсят начини и за пускане по-рано на този участък. Вторият етап на новия метродиаметър включва 3.8 км трасе от ул. \"Житница\" през кв. \"Овча купел\" до Околовръстния път. По договор той трябва да е готов през март 2020 г., тъй като строителството му започна през юли 2017 г. и срокът за изпълнението е 32 месеца. Стойността му е 101.9 милиона евро, от които 68.5 милиона са осигурени по ОП \"Транспорт\". Според предишни изявления на Фандъкова и инж. Братоев вторият етап ще е готов \"в първата половина на 2020 г.\". За третия етап, който е с три метростанции – от кръстовището на бул. \"Вл. Вазов\" и ул. \"П. Хитов\" до жк \"Левски Г\", до края на годината ще бъде обявена обществената поръчка за изпълнители. За четвъртия етап – отклонението от третия метролъч при Военна академия в посока кв. \"Гео Милев\", кв. \"Слатина\", зала \"Арена Армеец\" и бул. \"Цариградско шосе\", търгът ще бъде пуснат през първото тримесечие на 2020 г. Строителството на тези два етапа ще започне след 2021 г. при осигурено финансиране от новия програмен период на ЕК и се очаква да са готови за експлоатация през 2025 г.", "date": "2019.11.07", "title": "Подземни води забавят пускането на третия лъч на метрото"}
{"url": "https://www.dnevnik.bg/sport/2019/11/07/3988351_rusiia_e_gotova_da_spodelia_opita_si_ot_borbata_s/", "text": "Русия е готова да сподели опита си в борбата с нарушаването на антидопинговите правила с други държави, обяви министърът на спорта на страната Павел Колобков. Думите му дойдоха по време на петата световна конференция по темата за допинга в спорта, която се провежда в Катовице, Полша. Колобков каза, че  Русия е отговорила на всичките 31 допълнителни въпроса на Световната антидопингова агенция  по казуса с предоставената информация от московската лаборатория. Страната е пред заплахата от ново наказание заради подозрения в манипулиране на данните. \"Ние (Русия) свършихме напоследък огромна работа, за да подобрим законите си в сферата с борбата с допинга в спорта, организирахме образователни семинари за спортистите и техните родители, треньори и специалисти. Нашият опит може да послужи като пример за други страни и сме готови да го споделим\", заяви Колобков, цитиран от ТАСС. Той добави, че друг ключов момент е свързан с правото на WADA да притежава допинг пробите и данните. \"Ние сме изпълнили нашето задължение изцяло\", посочи министърът.", "date": "2019.11.07", "title": "Русия е готова да споделя опита си от борбата с допинга с други държави"}
{"url": "https://www.dnevnik.bg/zelen/2019/11/07/3988128_dariteli_i_obshtina_blagoevgrad_spasiha_unikalno/", "text": "В средата на октомври природозащитни организации от екокоалицията \"За да остане природа\" и биолози от Българската академия на науките (БАН) обявиха спешно събиране на  пари за спасяване на уникално местообитание на жаби . Вчера бе обявено, че само за 10 дни са били събрани нужните 2600 лв. за изчистване на папура от ценното блато \"Мухалница\" край Ботевград. Жабите на \"Мухалница\" Става въпрос за природен феномен, който няма установен аналог на друго място на планетата и се случва само в едноименното блато в защитена местност Мухалница край Ботевград. Това е най-дългата документирана миграция на планинска жаба (Rana temporaria) у нас, която се извършва ежегодно за пролетното размножаване. Планинските жаби, които живеят в Стара планина над 800 м надморска височина, слизат до блатото \"Мухалница\", разположено на 380 метра надморска височина, за да се размножават там. Всяка пролет те изминават приблизително 7 километра от околните възвишения, за да снесат хайвера си именно там. Учените предполагат, че тази единствена в световен мащаб миграция е започнала преди около 10-12 хиляди години. Заплахите Размножителната миграция беше под опасност, защото блатото поради различни местни фактори се променя и обраства с папур, което попречи на размножаването на планинските жаби. Преди две години мястото е било почистено от община Ботевград с помощта на Асоциацията на парковете в България, която е член на екокоалицията \"За да остане природа\", и учени от Института по биоразнообразие и екосистемни изследвания и от Националния природонаучен музей към БАН. За съжаление към октомври 2019 г. община Ботевград не бе намерила пари за почистването, което трябва да стане преди зимата, когато в \"Мухалница\" навлизат за зимуване други защитени видове земноводни. Затова и бе обявено спешно набиране на средства от природозащитниците и учените от БАН. Даренията За 10 дни бяха събрани необходимите пари за наемане на техника и извозване на папура. Благодарение на даренията по банков път, през Paypal и ePay или лично в офиса на Асоциацията на парковете в България 49 души и две организации са събрали общо 2603 лв. Коалиция \"За да остане природа в България\" ще организира специално събитие и ще покани всички дарители, за да видят на място какво е изпълнено и как се осъществява рядката размножителна миграция на планинска жаба в защитена местност Мухалница.  Природозащитниците съобщават също, че имат уверението на преизбрания кмет на Ботевград Иван Гавалюгов, че ще бъде направен подробен отчет за изразходването на дарените средства.", "date": "2019.11.07", "title": "Дарители и община Ботевград спасиха уникално местообитание на жаби"}
{"url": "https://www.dnevnik.bg/evropa/2019/11/07/3988376_makron_ne_bil_razbran_pravilno_za_bulgarite_i/", "text": "                         Когато Еманюел Макрон дава интервю за консервативното списание Valeur actuelles, в което пространно обсъжда темата миграция, явно той преследва определена цел. Когато във въпросното интервю прави негативни или поне  провокативни коментари за българските и украинските граждани  във Франция, изглежда, че без очевидна причина той заплашва крехката политическа стабилност в Европа. Мрежи, банди или какво? В интервюто Макрон казва: \"Предпочитам хора, които идват от Гвинея или от Кот д'Ивоар, които са тук и вършат работа, отколкото българи или украинци с техните нелегални канали.\" Първоначално френската дума filières беше преведена като банди и дори банди от трафиканти.  Реакцията в София и Киев не закъсня  - и в двете столици френските посланици бяха привикани. Но сравнително бързо правителствата на България и Украйна се задоволиха  с обяснението, че думите на Макрон са извадени от контекста . Президентът е говорил за това, че на Франция ѝ е трудно да намери французи, които са готови да мият чинии. И в двете държави обаче остана впечатлението, че Макрон предпочита мигранти от Африка пред техните граждани. И политици от дяснонационалистическите партии, като тази на вицепремиера и  министър на отбраната Красимир Каракачанов , реагираха критично. \"Никой не му дава право да обижда българския народ\", каза Каракачанов. Опита ли се френският президент да намекне, че от години българските власти са замесени в раздаването на паспорти на граждани на трети страни, както и за подозренията, че водещи политици разпъват чадър над тази дейност? Ако той е имал предвид точно това, тогава е трябвало да бъде по-конкретен. Или може би Макрон просто е искал да каже, че предпочита легалната миграция пред нелегалната? Във всички случаи България е членка на Европейския съюз и нейните граждани имат правото легално да живеят и работят в Европа. За украинците пък има безвизов режим и те имат право на тримесечен свободен престой. Българският премиер Бойко Борисов реагира на погрешния ход на Макрон с друг намек: той бил сигурен, че Макрон не е искал да обиди българите, но пък вярва, че френският президент  ще подкрепи България за Шенген и еврозоната . Какво цели Макрон? Френският президент би трябвало да е прекалено опитен и умен, за да дава интервю на дясно списание, което да бъде разлято в 12-странична статия, и да е илюстрирано с доволно много снимки на Марин льо Пен. Елисейският дворец се занимаваше дни наред с успокояване на напрежението, а анонимни гласове от партията му \"Република, напред!\" изразиха опасенията си, че може да загуби от заиграването му с десницата. Той няма как да спечели крайнодесните от \"Националния сбор\", а в същото време може да отблъсне левите либерали в собствения си лагер. Бруно Котре от Центъра за политически изследвания в Париж вижда точно такава заплаха за Макрон: \"Той се опитва да постигне синтез между дясното и лявото, но посланието, което излъчва с това, е неясно и мъгливо.\" Изказвания като това във Valeur actuelles крият опасността да бъдат отблъснати левите, без да бъдат спечелени десните. Опасен курс е да се опитваш да надминеш Марин льо Пен по определени теми, допълва анализаторът. Опит за отвличане на вниманието? Според някои проучвания одобрението към Макрон и Льо Пен е изравнено, а лидерката на \"Националния сбор\" вече обяви, че и на следващите президентски избори ще се изправи срещу Макрон. Професор Котре обаче смята, че е твърде рано две години и половина преди следващите избори да се адресират такива послания до десните избиратели. Дори президентът да успее да натрупа точки в противниковия лагер, те отдавна ще са забравени, когато дойде време за гласуване. Еманюел Макрон оставя впечатлението, че иска да тъче на няколко стана. От началото на протестите на \"жълтите жилетки\" през миналата зима той търси правилните позиции, които да са във фокуса на втората половина на управлението му. В икономически план френското правителство в момента е ангажирано с провеждането на  пенсионна реформа , която е силно неодобрявана и води до нови протести. На този фон  темата с миграцията  може да бъде разтълкувана като опит за отвличане на вниманието. Дори такъв опитен политически наблюдател като Котре е изненадан от заиграването на Макрон с десните избиратели. \"Прочетох интервюто шест или седем пъти, но така и не разбрах закодираното послание\", казва той.", "date": "2019.11.07", "title": "Макрон не бил разбран правилно за българите и украинците. Може и да е така"}
{"url": "https://www.dnevnik.bg/analizi/2019/11/07/3988379_prizrakut_na_of_i_promianata/", "text": "Съвпадението по време между последните избори и трийсетгодишнината от политическите промени в България не може да не подтиква към размисъл. Дори, ако щете, за българското развитие \"в кръг\". Неслучайно заимствам като политическа метафора заглавието на новия филм на Стефан Командарев, който тръгна по кината, защото в него през случващото се в три полицейски коли – в нощта на 9 срещу 10 ноември 2019 г. – зейва (и то на битово равнище) оголената драма на т.нар. преход. С вечните нашенски спорове между русофили и русофоби, между незаминаващи и (не)заминали, отекващи в подножието на Паметника на съветската армия, с който (както и с непреработената си памет) продължаваме да не знаем какво да правим. Има ли всичко това връзка с последните местни избори? Има, как да няма. Ако погледнем на тях не просто \"линеарно\" (\"от\" - \"до\"), а \"в кръг\". И най-вече \"в детайл\". Защото в детайла цялото се вижда най-добре, той прояснява най-вече неяснотите му, както е обичал да повтаря Ф. Скот Фицджералд. Ето защо във вид на кратки бележки ще се спра само на по-особеното в тези избори – поне спрямо досегашните тенденции в българската политика. А няма да обсъждам дали резултатите от тях са поредно закрепване на ГЕРБ (дори с редуцираща нормализация), размърдване на БСП или заявка на \"Демократична България\" (но и на свеждането ѝ само до софийска партия). Затова ще започна с новата фрагментация на политическото, за да стигна до появата на някои стари призраци – като този на ОФ-то. Новото поле на разделенията: \"млади\" срещу \"стари\" Всичко, което трябва да знаете за: Местни избори 2019 (490) Това е най-видимото и то е съвсем отчетливо. Новото на тези избори е, че \"поколението на 1989 г.\" (от падането на Живков до правителството на Иван Костов) вече заявява себе си. И при него историческите \"червени линии\" – леви срещу десни, демократи срещу популисти (националисти) – не (винаги) сработват, доколкото определящо е недоверието срещу \"партиите\". Впрочем така е било винаги, от Освобождението насам. Още д-р Кръстев изследва разделението \"млади-стари\" като културен феномен, описвайки го по много интересен начин – включително като опит на \"фикцията, илюзията и желанието на новия (нефолклорен) човек да се наслаждава\". Същият \"културен хедонизъм\" се прояви и на изборите в София, когато поколението на дъщеря ми масово гласува за Борис Бонев и \"Спаси София\" без листа – само за кандидати. Всъщност гласува срещу \"системата\" (на партиите) и който не го е разбрал, тепърва ще го разбере. Дни наред разговарях с такива млади хора по улиците на София. Питаха ме: \"А не може ли без партии?\". Обяснявах им до какво е довел 19 май 1934 г. в българската политика, че е глупаво да се гласува \"без листа\", за да се преразпределят (и подаряват!) гласовете им. Отговаряха ми: \"ако е с листа, никой няма да гласува\". И ето ни отново \"в кръг\". А резултатът е добре известен – Борис Бонев влезе в Столичния общински съвет с вот, почти равен на този на цялата \"Демократична България\". И гласовете за \"Спаси София\" засилиха ГЕРБ, извадиха БСП крачка напред и реанимираха \"Атака\". Това е истината. Знам, че казвайки го, някои ще подскочат: \"В какво ни обвинявате?\". В нищо не ви обвинявам, само констатирам. Гласуването е политически акт, след който интернет активистите престават да бъдат такива и стават политици. Съгласно правилата на демокрацията и в съответствие с Изборния кодекс, писан от \"гражданския кандидат\" Мая Манолова. Ако някой не е доволен – да ѝ го каже в лицето. Тук обаче стигаме до гласуването на втория тур. А там (не само в София, но и другаде), се случиха неща, някои от които не могат да не будят тревога. \"Единни и неделими\" или призракът на ОФ Започвам с Варна. Разбирам вота срещу статуквото и убеждението, че победата на Иван Портних е била и без това \"в кърпа вързана\". Но, честно казано, още не мога да повярвам на социологическите разбивки от които излиза, че шестима от всеки десет привърженици на \"Демократична България\" във Варна са гласували за проруски и откровено фашизоиден кандидат. Това изисква сериозен размисъл. И политическа позиция на една партия, отстояваща себе си като демократична. Още по-показателен е вотът в Пловдив. Там сблъсъкът между кандидата на ГЕРБ Здравко Димитров и Славчо Атанасов от \"Патриотите\" измести назад фигурата на \"гражданския кандидат\" – Дани Каназирева. Гледах телевизионните дебати и през цялото време имах някакво усещане за \"размиване\". Ала в интернет патосът за пловдивския \"граждански кандидат\" струеше отвсякъде, докато аз имах спомен за прелитания от партия в партия. И ето че тези дни \"гражданският кандидат\" изведнъж бе назначен за областен управител – на мястото, освободено от новия кмет Здравко Димитров. Честито на \"гражданите\", сплотили редиците си зад поредната \"гражданска кандидатура\". С което стигаме и до Мая Манолова – основният \"граждански кандидат\" на тези избори. И още: \"анти-партиен кандидат\" срещу статуквото, борец за въжделената \"свобода\", около която – по замисъла на нейния стратег Андрей Райчев – би трябвало и да се сформира и новото ОФ. За по-младите читатели може би е редно да отбележа, че ОФ беше казионна организация, която се изпари в края на 1989 г. Или по-точно прерасна в някакъв Отечествен съюз, чийто лидер, покойният вече Гиньо Ганев (зет на Кимон Георгиев), умееше не само да разказва с благ тон лакърдии, но и да постига частични консенсуси в заблатения парламентарен пейзаж, в резултат на което станаха възможни управления от типа на правителството на Любен Беров, където не винаги бе ясно \"кой пие\", но плащаха всички. И то на \"солена цена\". Става дума за старата и казионна ОФ-мечта за \"единните и неделими граждани\", неразделяни помежду си от \"лошите \"партии\" (нали партията е тъкмо pars, част от цялото). Ето защо и в детството ми разни лелки обикаляха из квартала с бележки от ОФ и все повтаряха тези думи – \"единни и неделими\". И бяхме \"единни и неделими\" (но не и граждани!) до рухването на Берлинската стена, която ни освести и \"раздели\" окончателно. В основата на ОФ-начинанието, разбира се, са и пророческите виждания на др. Георги Димитров за \"единните фронтове\" срещу диктатурата, прераснали в \"забележителната платформа\" на Отечествения фронт през 1944 г. Наблягам на \"забележителна\", защото по-старите още помнят колко \"солена\" излезе тази платформа на основните български партии, на социалдемократите и земеделците след 1944 г. и как БКП се разправи с наивните си \"единни\" съюзници. Целта ми в случая не е да разказвам тази история в детайли. А по-скоро в този \"детайл\" да видя новия-стар замисъл – доколкото в случая нищо ново не е измислено, както и нищо не би трябвало да е забравено. Накратко, Мая Манолова (по съвета на нейния идеолог) вече мисли себе си само като \"граждански кандидат\" (което е нейно право, разбира се). И като \"протестърка\", което е още по-интересно. Тук се крие и обяснението защо тя упорито отказва да отговори за коя листа е гласувала на първия тур на изборите. В което, само по себе си, няма нищо \"страшно\". Гласувала била за \"листата на промяната\"! Ала коя е листата на промяната? Ами \"листата на промяната\" е \"листата на промяната\" И така до една досадна безкрайност. И защо е всичко това? Защото не бива открито да каже, че е гласувала за БСП. Защото това е \"партийно гласуване\", а нали тя е вече друга, \"друга Мая\" – \"граждански кандидат\", \"непартийка\" и \"протестър\", която винаги е протестирала и сигурно би протестирала и на протестите срещу Орешарски, ако не беше заместник-председател на парламента и депутат от БСП. Както би протестирала и срещу избора на Иван Гешев, ако беше разбрала за него по-рано, само да беше разбрала, че \"има граждани на улицата\" или на \"Орлов мост\". О, тя, разбира се, би била там, тя дори е била там \"в душата си\", но е била заета с кампанията си, затова е \"подкрепила\" протестиращите само на втория тур и то във фейсбук. Спокойно, има време. И ще го видите оттук нататък. Мая Манолова вече ще подкрепя всеки протест. И не само: тя ще бъде самият \"протест\". Тя ще е въплъщение на \"протестиращия срещу статуквото гражданин\". Тя ще е самият \"гражданин\". Нещо повече: само тя ще е \"гражданин\". Защото няма \"леви\" и няма \"десни\" граждани. Има само \"бесни\" от всичко граждани, които \"единни и неделими\", загърбвайки различията си, ще се влеят в единна \"Гражданска платформа\" с цветовете на дъгата и така (и само така) ще стигнем до \"светлото бъдеще\". Иначе – колко му е да управляваш София! Само държиш отворена входната врата на Голямата община и гражданите ти казват всичко. Едни – едно, други – друго. И ти, нали си \"граждански кандидат\", правиш каквото искат гражданите. Е, вярно, не може да няма трудни моменти. Например, когато богатите и бедните квартали на София едновременно (но по различни причини!) се отопляват на твърдо гориво и упорстват в това, а в същото време ти мрънкат за чистотата на въздуха. Ама кой кмет е идеален? Важното е да си \"кандидат на гражданите\". Нали това е \"сигналът на промяната\"! Така че всичко предстои. Чака ни \"Гражданска платформа\", преливаща от всевъзможни разцветки, в съчетание (пак \"единни и неделими\"!) с партията 7/8 на Слави Трифонов и още куп чудесии. А що се отнася до \"промяната в София\", тя вече се състоя. Макар все още всички да не го осъзнават. Разпъването на \"Зелената шатра\" на независимия \"граждански кандидат\" Мая Манолова прогони от обичайното му място един от характерните за духа на София улични музиканти, който пее с неудържимата си скоропоговорка сантиментални градски песни. Той се премести пред алма матер и вече оттам оглася забързаните минувачи с \"Плачат сърцата, раздирани вече от страст\". Спрях се и му казах, че старото място е свободно. И той искрено се зарадва на промяната. ", "date": "2019.11.07", "title": "Призракът на ОФ и промяната"}
{"url": "https://www.dnevnik.bg/politika/2019/11/07/3988380_plevneliev_na_izborite_prez_2021_g_bitkata_niama_da_e/", "text": "Бившият президент Росен Плевнелиев призова кметовете от ГЕРБ да градят и надграждат постигнатото и да работят за единство. Той бе един от говорителите на Националното съвещание на партията, на което бяха представени избраните на отминалия вот кметове на общини от партията на Бойко Борисов. \"Чака ни най-тежката битка през 2021 г. и тази битка ще бъде прожектирана още от следващите месеци от всякакви политолози и социолози, всичките тези герои от президент Радев, Нинова, Манолова, Слави Трифонов, Включително и Иван Костов като главен идеолог на \"Демократична България\". Ще ни прожектират една генералска битка. През 2021 г. ще има президентски и парламентарни избори, ще има генералска битка между генерала президент и генерала премиер. Аз питам защо трябва да е генералска тази битка. Защо трябва да е генералска тази битка. Според мен истинската битка ще бъде не генералска, а битка на ценности, битка между демократи и популисти. Научете се да познавате кои са популистите в обществения живот на България\", каза Плевнелиев. Бившият президент кажа още, че като десен човек е унижен, че ръководството на \"Демократична България\" е подкрепило Мая Манолова на балотажа, и предложи тя да бъде избрана за шеф на обединението.", "date": "2019.11.07", "title": "Плевнелиев: На изборите през 2021 г. битката няма да е генералска, а между демократи и популисти"}
{"url": "https://www.dnevnik.bg/bulgaria/2019/11/07/3988409_postavianeto_na_zaduljitelni_vaksini_ne_narushava/", "text": "Решението на сливенския административен съд, че спирането на неваксинирано дете от градина е дискриминация, не отчита обществения интерес и противоречи на редица международни актове, заяви пред БНТ адвокатът по медицинско право Мария Шаркова. \"Върховният административен съд се беше произнесъл в обратния смисъл, а именно, че няма никакво нарушение на права при поставянето на задължителна имунизация. По този начин са се произнасяли съдилища от други държави\", каза Шаркова и даде пример с решение на Върховния съд на САЩ от 1905 г., че това не нарушава правото на личен живот. \"Надявам се да се прояви разум в тази ситуация, защото наистина тук е застрашено общественото здраве и тук няма две мнения по въпроса\", каза още тя. В края на октомври сливенският отец Евгений Янакиев и съпругата му Венелина  осъдиха регионалната здравна инспекция за дискриминация , след като едно от неваксинираните им деца, без да има медицинска причина за това, е било спряно от детска градина. Според съда е налице дискриминация и ако законодателят не допуска до градина неимунизирани деца без медицински показания с мотива предотвратяване на зарази и епидемии, би следвало той да въведе забрана и за децата, които са освободени от ваксини по медицински причини. Министерството на здравеопазването вече съобщи, че ще обжалва решението пред Върховния административен съд. По-рано днес и главният държавен здравен инспектор Ангел Кунчев коментира темата, като изтъкна и друг мотив за изискването за определени ваксини. \"Между половин и един процент от децата по различни причини, на базата на различни заболявания или вродени състояния не могат да бъдат имунизирани - заради увреден имунитет или нещо друго. За тях единственият начин да ги предпазим е да им осигурим среда от имунизирани, в която няма как причинителят да стигне до тях\", обясни той.", "date": "2019.11.07", "title": "Поставянето на задължителни ваксини не нарушава права според адвокат"}
{"url": "https://www.dnevnik.bg/ot_vas/novini_ot_vas/2019/11/07/3988148_retro_-_7_noemvri_1917_g/", "text": "Нa 16 мaрт 1917 г. aбдикирa пocлeдният руcки импeрaтoр Никoлaй II. Влacттa в Руcия e пoeтa oт врeмeннoтo прaвитeлcтвo нa Кeрeнcки. Мaлкo cлeд тoвa в Пeтрoгрaд приcтигa Лeнин. Той констатира, че има великолепна възможност малобройната комунистическа партия да вземе властта.", "date": "2019.11.07", "title": "Ретро - 7 ноември 1917 г."}
{"url": "https://www.dnevnik.bg/sviat/2019/11/07/3988413_djonsun_end_djonsun_poiskaha_es_da_odobri_i_vtora/", "text": "Фармацевтичната компания \"Джонсън енд Джонсън\" (Johnson & Johnson) е подала молба към европейските регулатори за одобрение на ваксина срещу ебола. Преди по-малко от месец Европейската агенция по лекарствата одобри друга ваксина срещу болестта, създадена от \"Мерк\" (Merck & Co). Ваксината на  \"Джонсън енд Джонсън\"  се прилага с две инжекции в рамките на осем седмици. Първата инжекция е разработена от компанията, а втората – от базираната в Дания биотехнологична фирма Bavarian Nordic. Направени са 10 проучвания за действието на ваксината при възрастни и деца. \"Джонсън и Джонсън\" обсъжда с американските регулатори какви проучвания ще са необходими за одобрението ѝ в САЩ. Вирусът ебола се разпространява предимно в Африка – след епидемията през 2013 – 2016 г., която стресна света и уби над 11 300 души, сега заразата отново се разпространява на континента. Над четвърт милион души обаче вече са ваксинирани с ваксината на \"Мерк\", която според Световната здравна организация се оказва много ефективна. Този път жертвите на болестта са над 2000, като  разпространението започна от Демократична република Конго  и през юни достигна Уганда. Демократична република Конго обяви наскоро, че ще започне да използва ваксината на \"Джонсън енд Джонсън\" в източните провинции. Нежеланието или колебанието на някои хора  да ваксинират себе си или децата си  вече е една от десетте най-големи заплахи за здравето на света. Това показва списъкът на Световната здравна организация за най-големите опасности през 2019 г. То заплашва да унищожи прогреса в борбата с  предотвратимите болести .  Ваксинацията  е един от най-евтините и ефективни начини за това.  Ваксините  предотвратяват 2-3 млн. смъртни случаи годишно, а ако нивото на употреба са повиши, могат да спасят още 1.5 млн. всяка година.", "date": "2019.11.07", "title": "\"Джонсън енд Джонсън\" поискаха ЕС да одобри и втора ваксина срещу ебола"}
{"url": "https://www.dnevnik.bg/bulgaria/2019/11/07/3988421_advokatsko_obedinenie_poiska_ot_prezidenta_da_vurne/", "text": "Упражнявайки конституционното си правомощие да върнете предложението за избор на главен прокурор на Висшия съдебен съвет, ще дадете ясен знак, че сте на страната на българските граждани. Това се казва в позиция на \"Обединение на свободните адвокати\", изпратено до държавния глава и медиите. Днес призив за неподписване на указа за назначението на Иван Гешев  дойде и от Съюза на съдиите . От прессекретариата на президента обявиха, че той ще обяви позицията си по казуса днес следобед. Адвокатите посочват, че фигурата на главния прокурор е останала безконтролна и всевластна и затова процедурата по нейният избор трябва да се извършва изключително внимателно и прецизно, при максимално широко обществено обсъждане и подкрепа. Те са на мнение, че е недопустимо изборът да се направи без състезание между няколко кандидати на полето на идеите за бъдещето на прокуратурата. Адвокатите смятат също, че не е приемливо за главен прокурор да се избере човек, който публично обяви, че не е привърженик на разделението на властите, и представи адвокатите като търговци на право, които за пари биха защитавали всякаква кауза или позиция. \"Обръщаме се към вас с апела да сторите нужното, така че да се даде възможност за истински избор, проведен при широко обществено обсъждане и завършил не с обществено разделение, а с повишаване авторитета на държавното обвинение сред българските граждани\", се казва още в позицията.", "date": "2019.11.07", "title": "Адвокатско обединение поиска от президента да върне избора на Гешев"}
{"url": "https://www.dnevnik.bg/zelen/2019/11/07/3987797_lesovud_i_landshaften_arhitekt_nujni_sa_pravila_za/", "text": "                          Снимките от Елин Пелин показват различни начини на кастрене, някои правилни, други - не. Кастренето е деликатна работа. То може да се наложи поради причина - опиране на клони в сграда, електропреносна мрежа, сухи клони над тротоар и т.н., или да е самоцелно - честа практика е да се използва оправданието \"превенция на инциденти\". При всички случаи би трябвало да се спазват правила за минимално нараняване на дървото, а това изисква познания. В конкретния случай много снимки показват липса на такива познания - клони са рязани прекалено \"далече\" от стъблото, допуснато е значително увреждане на кората и т.н. Съгласна съм с доц. Панайотов - снимките са доста разнообразни. При някои от видовете е ОК, при други - не. Проблемът според мен е необработването на раните след отрезите. Редно е те да бъдат покрити с овощарска замазка, за да се предотврати навлизането на болести, особено при отрези с диаметър над 15 см. Нарушаването на баланса на дърветата, което личи на някои от снимките, също е голям проблем. : Системен проблем има и той е в липсата на конкретни текстове, които задължават общините да стопанисват добре дърветата и това да се прави от квалифицирани специалисти. Има наредби, но те са безкрайно общи. В България вече има квалифицирани арбористи - хора с професионална подготовка за правилна и безопасна работа по дървета. Но няма документ, който да задължава общините и частните собственици да ги ползват. Резултатът е буквално, че \"който може да държи резачка, може да работи по дървета\", което освен лошо за дърветата е и опасно за работниците. Не се съобразяват сезони на работа, конкретни особености на дървесните видове, някои от които не понасят добре резитби. Рядко се съобразява и възрастта на дървото и съответно начинът на резитбата. Освен това дърветата имат естетическа стойност и тя трябва също да се пази. Както казва Алекс Шиго, един от най-големите световни експерти по арборизъм, \"всяко дърво има достойнство\". Примерите са неизброимо много. Резултатът е или убиване на дървото, или обезобразяването му. Пример е буквалното \"прерязване\" на основните клони или стъблото, \"докъдето стига на височина вишката\". След това - дори да оцелеят - дърветата са с изключително грозни корони. Чинарите пред президентството не бяха окастрени толкова лошо, но беше прекомерно. В този случай се касае за неясна цел, стремеж да се скъсят клоните и така да се изпълни заданието. Дори да се налага скъсяване на клоните, това пак може да се направи внимателно, след съвети на специалист и да се запази и естетическата стойност, и функционалността на дървото. Отделна тема е как се отразява кастренето от биологична гледна точка. Дърветата се изхранват от листата, защото те фотосинтезират и произвеждат необходимите за жизнена дейност въглехидрати. Ако дървото се окастри много, то трябва да разчита на резерви, докато възстанови листната си маса. Това може да отнеме време и да предизвика траен и сериозен стрес, затрудняващ оцеляването му. Специалистите от катедра \"Дендрология\" в Лесотехническия университет сме изследвали реакцията на старите ясени по ул. \"Любен Каравелов\", като се базирахме на дендрохронологията - наука, която позволява да получим данни за реакциите на дърветата и в миналото. Дърветата реагират остро на кастренето, прирастът им спада значително, и то за години. След това може да се възстановят, но някои загиват. При много дървета неправилната работа е предизвикала формиране на загнили участъци, впоследствие и хралупи, с което реално се скъсява животът им. -  : Огромен е проблемът с оформянето на короните на декоративните дървета в градска среда. Затова и се наех да организирам работна група, която да изработи Наръчник за оформянето на короните на дърветата в градска среда, който да бъде въведен в общините като методологически наръчник. Преди 10 г. в Пловдив цяла улица със софори беше окастрена по този начин. Сега голяма част от дърветата са с множество сухи клони, при някои - над 50%, което е изключително опасно. Главна цел при оформянето на короните на дърветата е запазването на естествената форма. Важно е да се премахват не повече от 20% от живите клони, да се обработват раните, да се съобразява работата със сезоните, както и с видовете дървета. Някои от видовете не понасят подрязване. Брезата например много лесно загнива и умира. В Пловдив има проблеми заради неглижирането на дърветата в последните 25-30 г. Не се извършват нужните мероприятия - подхранване, поливане, третиране срещу болести. Липсата на специалисти в общините, които да ръководят свързаните с дърветата дейности, е очевидна. Не се засаждат правилни видове, не се изграждат подземни поливни системи, цели улици остават без дървета. По някои улици е необходима цялостна подмяна на озеленяването, като видовете трябва да бъдат съобразени с наблюденията върху съществуващите дървета.      : Няма достатъчно ясни правила, няма задължение да се ползват арбористи и да се търси експертно мнение на дендролози. Отношението като цяло е крайно пренебрежително дори за емблематични дървета или зелени пространства. Това води до трайно влошаване на състоянието на дърветата, понякога до убиването им, от което в крайна сметка страдат гражданите. Една голяма липа например, освен че пази сянка на улицата, произвежда и голямо количество цветове, а те - така ценения аромат на липи. Ако предизвикаме убиването на голямо дърво и го заменим с младо, докато отново се достигне до ефекта от голямото дърво (сянка, цъфтеж, пречистване на въздух) минават години, дори десетилетия. Затова в цивилизования свят се отнасят с такова внимание и грижа към градските дървета. : В Пловдив се ръководим от общинската  Програма за развитие на зелената система . В нея ясно се казва какви са спешните мерки, които трябва да се вземат за подобряване на зелената система, както и кои са видовете, които се развиват добре при нашите климатични условия. : Има уредба, но не е ясна. В Закона за устройство на територията (ЗУТ) има малко и недостатъчно категорични текстове. От друга страна, има  наредба на регионалното министерство , която задължава общините да са отговорни за поддръжката на дърветата. На локално ниво всяка община има свои правила, но това не помага, защото те са крайно общи и не задават рамки. Отделно, че лесно се атакуват в съда, като недостатъчно обвързани със законови текстове. Така че уредбата сега е много обща, неконкретна и позволява широк спектър от действия, включително неправилни. Според чл. 74 на ЗУТ строителят на улични мрежи и съоръжения на техническата инфраструктура е длъжен да вземе необходимите мерки да запази от повреди зелените площи и дърветата. Ако има реална оценка на стойността на едно дърво и след увреждане трябва да се плати, градските ни дървета ще са съвсем различни. Общините като цяло се страхуват, че ако възникне инцидент, може да бъдат съдени за липса на превантивни мерки. По тази причина предпочитат да се действа, дори да е неправилно и непрофесионално. По света много сериозна отговорност е вменена и на частните собственици на дървета. : По-добър контрол може да се постигне и чрез активни мероприятия от страна на специалистите - обучения и много говорене по темата. Момчил Панайотов: На първо време трябва разписване на ясни правила, които обвързват тези дейности с решения от професионалисти, които носят отговорност за тях. Не просто да се предпише кастрене, а как точно да стане това. Необходимо е да се регламентира работа от квалифицирани арбористи, както е по света. Давам ви пример - преди месец в Словения загина при поваляне на дърво първият човек, спуснал се със ски по Еверест. Това е много ясен пример, че работата с дървета е опасна и трябва да се прави само от квалифицирани специалисти. Когато става дума не за поваляне, а за работа по короната на дървото, това изисква допълнителна подготовка и тя се получава при обучението за арбористи. Самите арбористи в България също има какво да учат по отношение на биологията на дърветата, кои видове как и кога могат да бъдат кастрени. Отделен е въпросът, че може да се подготвят наръчници с добри практики, съвети и т.н., което следва да се направи от специалисти дендролози. Не е опит за самореклама, а необходимост наистина да се получи допълнително знание за биологията на дървесните видове, не само за техниките на работа по поддръжката им. : За мен е приоритет написването на такъв наръчник, като този, който сега подготвя нашата работна група ( ). Чрез него ще има ясни правила - кои видове понасят оформяне, начини за оформяне при засаждане на постоянно място, оформяне на короната през първите 5, 10-20 и повече години, подходящите сезони за оформяне. Паспортизацията на дърветата ( - индивидуалното им описание) в градска среда също е много важна. Тя е разписана в чл. 63 на Закона за устройство на територията (ЗУТ) като задължение, но към момента не е налична. Информацията за всяко от градските дървета трябва да е общодостъпна в сайта на общината, както е  например в Ню Йорк . Други мерки са например ежегоден контрол от специалисти, които да предписват мерки за правилни грижи. Също и оптимизация на работата на групите, занимаващи се с оформяне на дървета – работата трябва де се планира по цели участъци, а не по жалби от адрес на адрес, както е в момента. Разбира се, важни са и обученията на работещите в тази сфера и увеличаване на заплатите им - в Пловдив технически ръководител в общинското предприятие \"Паркове и градини\" е със заплата около 800 лв. Нужно е и да се назначават ландшафтни архитекти в общините - в Пловдив има общо четирима и те не се занимават със зелената система.", "date": "2019.11.07", "title": "Лесовъд и ландшафтен архитект: Нужни са правила за градските дървета"}
{"url": "https://www.dnevnik.bg/evropa/2019/11/07/3988419_oshte_20_hil_mladeji_mogat_da_kandidatstvat_za/", "text": "Европейската комисия започна нова кампания за кандидатстване за карти за пътуване  DiscoverEU , която дава възможност на участниците да пътуват из цяла Европа, да научат повече за културното си наследство, развивайки същевременно своите знания и умения, съобщи пресслужбата на институцията. Всички 18-годишни младежи в Европейския съюз могат да кандидатстват  (12.00 часа централноевропейско време) за възможността да опознаят Европа в периода 1 април - 31 октомври 2020 г. Досега комисията е предоставила 50 хил. карти за пътуване чрез три кампании за кандидатстване, в рамките на които са кандидатствали 275 хил. младежи. Новата кампания ще позволи на още 20 хил. млади европейци да участват в DiscoverEU. При желание участниците в DiscoverEU могат по време на пътуването да участват също така в редица организирани срещи и мероприятия и да получат дневник за пътуването, в който да записват своите преживявания. Всяка година дейностите по DiscoverEU са организирани около тема, свързана с приоритетите на Европейския съюз. Темата за 2019 г. е \"Опознаване на Европа\". Темата за 2020 г. ще бъде \"Устойчива зелена Европа\". Кой може да кандидатства и по какъв начин? Кандидатите трябва да са навършили 18 години на 31 декември 2019 г. и да имат готовност да пътуват между 1 април 2020 г. и 31 октомври 2020 г. за максимален срок от 30 дни. Младежите, желаещи да участват, могат да кандидатстват през Европейския младежки портал до 28 ноември 2019 г. Кандидатурите ще бъдат разгледани от специална комисия, която ще избере победителите. Кандидатите ще бъдат уведомени за резултатите от подбора през януари 2020 г., след като преминат тест за общи познания за Европейския съюз. Одобрените кандидати ще могат да пътуват самостоятелно или в група от най-много пет души. По правило пътуванията са с влак. С цел да се гарантира широк достъп до целия континент участниците могат да използват алтернативни видове транспорт, като например автобуси, фериботи или по изключение самолети. Това ще позволи участието и на младежи, които живеят в отдалечени райони или острови. След новата кампания, която започва днес, комисията планира да започне през първата половина на 2020 г. друга кампания за кандидатстване за карти за пътуване. Комисията започна DiscoverEU през юни 2018 г. след предложение на Европейския парламент за подготвително действие, чийто първоначален бюджет бе в размер на 12 милиона евро; бюджетът за 2019 г. е в размер на 16 милиона евро, а прогнозираният бюджет за 2020 г. е 25 милиона евро.", "date": "2019.11.07", "title": "Още 20 хил. младежи могат да кандидатстват за безплатно пътуване из Европа"}
{"url": "https://www.dnevnik.bg/bulgaria/2019/11/07/3988427_maia_manolova_vnese_isk_za_15_hil_leva_sreshtu/", "text": "Мая Манолова внесе в Софийския районен съд иск за клевета срещу премиера Бойко Борисов. Неуспелият кандидат за столичен кмет претендира за обезщетение от 15 хил. лева за претърпени неимуществени вреди от неистински и опозоряващи твърдения в телевизионно интервю. От щаба на Мая Манолова коментираха пред \"Дневник\", че ако премиерът бъде осъден, тя ще дари парите от обезщетението за детска площадка в с. Волуяк. Повод за завеждането на иска са  думите на министър-председателя в сутрешния блок на Би Ти Ви  от последния ден на предизборната кампания (1 ноември), че възмутен човек му е разказал, че при посещение в кв. Волуяк Манолова в правила \"уйдурми\" с роми, като са се спазарили те да кажат, че от ГЕРБ са им платили, за да гласуват за Фандъкова, както и че \"там Братя Галеви са й помогнали много през ромските лидери\". Дупнишките бизнесмени Пламен Галев и Ангел Христов (наричани Братя Галеви, макар че нямат кръвна връзка) са обявени за международно издирване от 2012 г., след като изчезнаха от страната след окончателната им присъда за организиране и ръководене на престъпна група за рекет и изнудвания. \"Това е невярна информация\", се казва в иска, като се изтъква, че срещата на Манолова с избиратели във Волуяк е била на публично място и жителите на квартала са споделили с нея проблемите си, че в софийското село няма ромска общност и лидери, както и че \"Братя Галеви са в неизвестност за мен, за полицията и за българските граждани от датата на постановяване на присъдата им благодарение на бездействието на изпълнителната власт, оглавявана от г-н Борисов\". В иска се посочва още, че Борисов пряко внушава неверни клеветнически твърдения с ясно съзнание за тяхната невярност и при пълна липса на доказателства. \"С тези си две твърдения ответникът ме опозорява като гражданин, политик, уважаван адвокат и кандидат кмет на София, два дни преди втори тур на изборите\", се казва още в иска. Манолова добавя, че е засегнато доброто ѝ име и самочувствие, а твърденията на премиера са я възмутили и разстроили и са ѝ причинили \"тежки душевни болки и страдания, разрушавайки градения ми с десетилетия авторитет на гражданин и общественик\". Посочва се, че нанесените ѝ щети като политик и юрист не могат да бъдат поправени с пари.", "date": "2019.11.07", "title": "Мая Манолова внесе иск за 15 хил. лева срещу премиера Бойко Борисов за клевета"}
{"url": "https://www.dnevnik.bg/sviat/2019/11/07/3988447_tesla_shte_predstavi_elektricheskiia_si_pikap_tozi/", "text": "Електрическият пикап \"кибертрък\" на \"Тесла\" (Tesla) ще бъде представен на 21 ноември в Лос Анджелис, съобщи снощи в \"Туитър\" главният изпълнителен директор на компанията Илон Мъск, цитиран от агенция \"Ройтерс\". \"Кибертрък\" ще бъде представен на 21 ноември в Лос Анджелис недалеко от предприятието на компанията \"Спейс Екс\" (SpaceX), където се произвеждат ракети, написа  Мъск  в \"Туитър\". През януари Мъск беше казал, че \"Тесла\" може да представи пикапа до лятото. \"Кибертрък\" не прилича на нищо, което съм виждал из интернет. По-близо е до брониран транспортер от бъдещето, написа  Мъск  тогава. Коментирайки предстоящото представяне, сайтът \"Синет\" (Cnet.com) посочва, че все още не е ясно дали ще бъде показан вече готов вариант или концепция на електрическия пикап. Сайтът припомня, че \"Тесла\" все още работи по осигуряването на безпроблемното пускане на електромобила  \"Модел 3\"  (Model 3), а електрическият кросоувър  \"Модел Уай\"  (Model Y) е планиран за идната година. Все още не е ясно как в този производствен график ще се впише електрическият пикап. Компанията \"Тесла\" е основана от  Илон Мъск  през 2003 година с централа в Пало Алто, щата Калифорния. Отначало фирмата се казваше \"Тесла моторс\" (Tesla Motors), но след това бе преименувана на \"Тесла\". Тя бе специализирана само за производство на електромобили, но впоследствие започна да се занимава с разработка на слънчеви батерии и системи за съхраняване на енергия. /БТА", "date": "2019.11.07", "title": "\"Тесла\" ще представи електрическия си пикап този месец"}
{"url": "https://www.dnevnik.bg/sport/2019/11/07/3988434_podnoviavaneto_na_stroeja_na_stadiona_na_botev_ostava/", "text": "Подновяването на строежа на стадиона на \"Ботев\" (Пловдив)  беше обявено на мащабно събитие на 28 август  - два месеца преди местните избори, в присъствието на ключови хора от властта - министър-председателя Бойко Борисов, министъра на финансите Владислав Горанов, на спорта Красен Кралев, както и на бившия кмет Иван Тотев и на бъдещия Здравко Димитров. Седмица след балотажа в града собственикът на футболния клуб Георги Самуилов заявил на среща с привържениците, че строежът в този момент е невъзможен, пише \"Марица\". Според информацията бизнесменът, който е собственик на \"Инса ойл\", заговорил за варианта да се изгради смесено дружество съвместно с общината. В този случай общината би участвала с терена. \"Дневник\" потърси информация от \"Ботев\", но засега без успех. Преди два дни организираните  привърженици на клуба изразиха притесненията си , че обявяването на \"рестарт\" на строежа е било предизборен ход. Те обявиха, че в неделя преди обед - в часовете преди мача с \"Левски\", ще се съберат пред стадион \"Христо Ботев\". Ден по-късно Самуилов поиска среща с тях. След нея привържениците остават решени да проведат събирането си в неделя. \"Ботев\" започна изграждането на стадиона по времето, в което собственик на клуба беше Цветан Василев. Фалитът на КТБ доведе до замразяване на проекта. През лятото на 2018 г.  концесията на стадиона беше удължена . На събитието в края на август 2019 г. Самуилов заяви: \"Всяко начало започва с една малка крачка. Ще го завършим.\" Кралев изрази надежда следващата година \"да се пререже лентата на новото бижу на България\".", "date": "2019.11.07", "title": "Подновяването на строежа на стадиона на \"Ботев\" остава на ниво \"предизборен ход\""}
{"url": "https://www.dnevnik.bg/evropa/2019/11/07/3988455_germanski_partii_othvurliha_predlojenie_za_podkrepa_ot/", "text": "Крайнодясната партия \"Алтернатива за Германия\" предложи да подкрепи правителство на малцинството в източната провинция Тюрингия, но двама от потенциалните съюзници заявиха, че няма да правят договорки с крайнодесните, предаде ДПА. Във вторник избухна спор, след като дузина членове на Християндемократическия съюз (ХДС) на канцлера Ангела Меркел в Тюрингия призоваха за разговори с всички партии, включително и с \"Алтернатива за Германия\", докато се правят опити за сформиране на ново коалиционно правителство в провинцията. Лидерът на \"Алтернатива за Германия\" в Тюрингия Бьорн Хьоке е изпратил писмо, видяно от ДПА, до дясноцентристкия ХДС и до Свободната демократическа партия, в което казва, че те трябва \"да обсъдят нови форми на сътрудничество заедно\". По думите му правителство на малцинството, подкрепено от неговата партия, би било алтернатива на лява коалиция. На  изборите в Тюрингия  на 27 октомври  ХДС остана на трето място , а \"Алтернатива за Германия\" бе втора. Най-много гласове спечели крайнолявата \"Левица\", но коалиция с други леви партии няма да има мнозинство. Лидерът на ХДС в провинцията Майк Моринг отхвърли предложенията на Хьоке, чиято реторика често е била критикувана в миналото заради близост с нацистката терминология. \"Решението на ХДС в Германия се прилага\", заяви Моринг, след като бе преизбран за лидер на партията в Тюрингия. По-рано федералният офис на ХДС в Берлин даде ясно да се разбере, че не са възможни никакви сделки с \"Алтернатива за Германия\". Томас Кемерих, лидер в Тюрингия на Свободната демократическа партия, каза, че тя се придържа към решението да не влиза в никакъв вид сътрудничество с Хьоке и \"Алтернатива за Германия\".", "date": "2019.11.07", "title": "Германски партии отхвърлиха предложение за подкрепа от крайнодесните в Тюрингия"}
{"url": "https://www.dnevnik.bg/sport/2019/11/07/3988482_shte_bude_li_rodrigo_reshenieto_za_problemite_na_real/", "text": "Неймар е пред трансфер в \"Реал\" и \"Реал\" може да отмъкне  Неймар  под носа на \"Барселона\", това бяха част от основните теми в испанския печат през лятото, когато бразилската суперзвезда беше пред завръщане в Ла Лига. Само няколко месеца по-късно в \"Реал\" отново се говори за бразилец, но за друг – \"новият Неймар\". Името му е Родриго Силва де Гоиш и в сряда вечер влезе в историята на клуба си. Бразилският нападател вкара  хеттрик срещу \"Галатасарай\"  на едва 18 години и 301 дни, превръщайки се във втория най-млад играч с подобно постижение в Шампионската лига след легендата Раул (18 години и 113 дни). Родриго пристигна в Мадрид през лятото, като \"Реал\" го купи от \"Сантос\" срещу 45 милиона евро. Въпреки внушителната сума за тийнейджър трансферът остана на заден план, след като по това време \"Реал\" привлече  Еден Азар , както и сензацията от Бундеслигата. Това помогна на Родриго да се концентрира върху своите изяви и в момента ситуацията се отплаща на младия нападател. В последните си шест мача за \"Реал\" той има пет гола и една асистенция и логично привлече вниманието. По стъпките на Неймар От \"Сантос\" до Испания – пътят на Родриго поразително прилича на този, който извървя неговият сънародник Неймар преди няколко години. И двамата се оформиха в тима от щата Сао Пауло и рано привлякоха вниманието към себе си. Голямата разлика между тях обаче идва от факта, че Родриго прави скока в клуб от калибъра на \"Реал\" на много по-ранна възраст. Неймар подписа с \"Барселона\" през 2013 г., когато беше на 21 г. и със солиден опит в мъжкия футбол зад гърба си, извеждайки \"Сантос\" до три титли и още няколко трофея. \"Качествата, които притежава, са страхотни. Родриго е бърз, отличава се с добър контрол на топката и е типично крило. Има и неща, върху които да работи, но да не забравяме, че Неймар също не беше завършен играч, когато дойде в Испания\", казва един от водещите анализатори на испанския футбол Сид Лоу.      Още когато е на 15 години, Родриго обяснява, че Неймар е неговият идол и мечтае да последва стъпките на своя по-голям сънародник. \"Възхищавам се на неговите качества, ще се радвам един ден да се доближа до тях. Имитирам движенията му, начина на дриблиране\". По ирония на съдбата двамата можеха да се озоват в един отбор през лятото, когато Неймар беше свързван с трансфер в \"Реал\". Помага ли обаче настоящето развитие на Родриго. \"Категорично това е в негов интерес, тъй като, ако Неймар беше преминал в \"Реал\", можеше и да няма място за него. Освен това той щеше да бъде в сянката на своя сънародник, а сега получава шансове, от които се възползва\", добавя Лоу. Играч за бъдещето Едва на 18 години, Родриго е разглеждан като футболист, около когото \"Реал\" може да бъде изграждан в бъдеще. В сезон, който е считан за мнозина от преходен и в който централната роля трябва да пада върху Еден Азар, напоследък Родриго привлича повече внимание. През миналия сезон \"Реал\" изпитваше големи проблеми след напускането на Кристиано Роналдо, като така и не намери своя лидер. \"Той е само на 18 години и вече виждаме невероятни неща от него. Родриго е играч от най-високо ниво, но това е само началото. Вярвам, че тепърва ще виждаме постоянство и още силни игри от него. Трябва да останем спокойни и да не го натоварваме с прекалени очаквания\", каза треньорът на \"Реал\" Зинедин Зидан за новата си звезда. Френският треньор дори си пожела новата бразилска звезда да направи кариера като една от емблемите на клуба Емилио Бутрагеньо.", "date": "2019.11.07", "title": "Ще бъде ли Родриго решението за проблемите на \"Реал\""}
{"url": "https://www.dnevnik.bg/bulgaria/2019/11/07/3988510_policiiata_spria_deinostta_na_11_piratski_saita/", "text": "Служители на Главна дирекция \"Борба с организираната престъпност\" (ГДБОП) са спрели 11 сайта, предлагащи незаконна музика без платени авторски права. Това е станало в периода 24-30 октомври, съобщиха от пресцентъра на МВР. Антимафиотите са действия след сигнал, подаден от Международната асоциация на фонографската индустрия (International Federation of the Phonographic Industry - IFPI), чрез Българската асоциация на музикалните продуценти (БАМП). Те са били качени на сървъри на международна компания, разположена в България. Част от тях били прикрити чрез използване на прокси сървъри (анонимизиращи услуги) на компания от САЩ. След проведените компютърно-разузнавателни дейности и издадени разпореждания достъпът до интернет страниците е преустановен, престъпната дейност е прекратена и са предотвратени огромни щети за авторите и правоносителите, са казва в съобщението.", "date": "2019.11.07", "title": "Полицията спря дейността на 11 сайта"}
{"url": "https://www.dnevnik.bg/evropa/2019/11/07/3988524_britanskite_konservatori_i_leiburisti_obeshtavat/", "text": "Британският финансов министър Саджид Джавид заяви днес, че едно ново консервативно правителство би похарчило до 20 милиарда британски лири повече годишно за пътища, жп линии и други инфраструктурни проекти, а освен това би имало възможност да намали данъците, предаде \"Ройтерс\". Ако Борис Джонсън бъде преизбран за премиер на  изборите на 12 декември , според Джавид правителството ще определи нови бюджетни правила, позволяващи му да похарчи до 3 процента от годишния брутен вътрешен продукт (БВП) за инфраструктура, което е доста повече от средно 1.8 процента от БВП, насочвани към такива проекти.  В реч, в която той определи плановете си като \"отговорни\" на фона на по-големите обещания за разходи на опозиционната Лейбъристка партия, Джавид посочи, че дългът като дял от БВП ще бъде по-нисък в края на следващия парламент, отколкото в началото му. По думите на Джавид ниските лихви за правителството означават, че е разумен момент за инвестиции. Ако лихвите се повишат рязко, правителството ще преразгледа плановете си за разходи, каза той. Финансовият министър изтъкна, че ще има възможност за намаляване на данъците, ако правителството се придържа към новите си бюджетни правила. Ако се придържаме към тези правила, които определих днес, ще можем да си позволим известно намаляване на данъците, каза Джавид пред аудитория в Манчестър. Той говори малко преди евентуалният финансов министър на опозиционната Лейбъристка партия Джон Макдонъл да представи своя план за изразходване на 400 милиарда британски лири за 10 години за училища, жилища и болници. Изборите, насрочени от Джонсън, за да се опита да преодолее парламентарната безизходица по въпроса за Брекзит, се оформят като състезание между две партии, които имат огромно желание да сложат край на мерките за икономии, наложени след идването на власт на консерваторите през 2010 година, отбелязва \"Ройтерс\". /БТА", "date": "2019.11.07", "title": "Британските консерватори и лейбъристи обещават големи разходи в битката за гласове"}
{"url": "https://www.dnevnik.bg/evropa/2019/11/07/3988529_debatut_za_deficita_v_evrozonata_e_ot_drug_vek_kaza/", "text": "Френският президент Еманюел Макрон, който призовава за активна инвестиционна политика в Европа, заяви днес, че правилото за поддържане на бюджетния дефицит в страните от еврозоната под прага от 3 процента от брутния вътрешен продукт (БВП) е дебат, датиращ от друго столетие, предаде \"Франс прес\". \"Нуждаем се от повече системна подкрепа на икономическия растеж, от повече инвестиции. Европа не може да бъде единствената зона, която не го прави\", посочва Макрон в  интервю , поместено в днешното издание на седмичника \"Икономист\". \"Мисля, че поради това дебатът около 3-те процента (дефицит - бел. ред.) в националните бюджети и за 1 процент за европейския бюджет е дебат от друго столетие\", подчертава той, имайки предвид и обсъждането на размера на вноските на страните от ЕС в европейския бюджет. Френският президент изтъква необходимостта от нов бюджетен подем, за да се подкрепи европейският растеж - искане, което Германия игнорира, отбелязва АФП. Китайците инвестират мащабно, посочва той. \"Съединените щати задълбочиха дефицита, за да инвестират в сферата на стратегически елементи и да подпомогнат подема на средните класи\", допълва Макрон. Германците \"са големите печеливши в еврозоната, включително с проблемите в нейното функциониране\". \"Днес е необходимо просто германската система да включи, че тази ситуация не може да продължава\", посочва френският президент. \"В определен момент ще трябва да се преобърнат\", подчертава Макрон, но признава, че засега бюджетното стимулиране остава \"табу\". Италианският премиер Джузепе  Конте през септември също изрази мнение , че е необходимо да се усъвършенства пактът за стабилност, който задължава страните от еврозоната да поддържат бюджетния си дефицит под 3 процента от БВП, а дълга - до 60 на сто от БВП, за да се подкрепят инвестициите. /БТА", "date": "2019.11.07", "title": "Дебатът за дефицита в еврозоната е дебат от друг век, каза Макрон"}
{"url": "https://www.dnevnik.bg/bulgaria/2019/11/07/3988503_prezidentut_vurna_izbora_na_geshev_za_glaven_prokuror/", "text": "Президентът Румен Радев отказа да подпише указ, с който да назначи избрания на 24 октомври от Висшия съдебен съвет (ВСС) Иван Гешев – единственият номиниран за главен прокурор след Сотир Цацаров, чийто мандат изтича официално на 10 януари 2020 г. Държавният глава реши да върне процедурата отново във ВСС точно две седмици след като Гешев бе избран с 20 гласа \"за\" и 4 \"против\". Сред мотивите на президента, които бяха обявени в негово изявление днес, са, че изборът е от висока обществена значимост, че бъдещият главен прокурор трябва да се ползва от високото обществено доверие и че трябва да има истинско състезание между кандидати. Според държавния глава изборът засяга всеки български гражданин, заради което трябва да бъдат разсеяни всички съмнения дали назначеният на тази длъжност ще защитава обществения интерес, правата на гражданите и върховенството на закона. \"Нужен е и друг кандидат\" След като обяви, че конституцията не го задължава да мотивира указа си, Румен Радев каза, че иска да се обърне към гражданите и най-вече към членовете на ВСС, които избират главен прокурор. \"И преди съм заявявал, че очаквам истинско състезание между кандидати, а не формално изпълнение на процедурата по избор. Издигането на един-единствен кандидат не само че я лиши от състезателност, но и отнема от престижа и легитимността на бъдещия главен прокурор - така необходими за неговата нелека и отговорна мисия. Още повече - белег на демократичната държава е наличието на алтернативи при заемането на обществени длъжности\", каза държавният глава. За пореден път президентът критикува изпълнителната власт, че не е издигнала втори кандидат и това е довело до липса на алтернатива. \"Обществото ни е особено чувствително към съдебната власт като отговорна за справедливостта и затова бъдещият главен прокурор трябва да се ползва с високо обществено доверие. Негов израз са становища от изчерпателно изброени в Закона за съдебната власт субекти - неправителствени организации, професионални организации на магистрати, висши училища и научни организации, т.е. от гражданското общество. Само такива становища подлежат на публикуване на сайта на ВСС. Въпреки това ясно законово положение бяха публикувани множество становища от държавни институции, включително от изпълнителната власт, като МВР, ДАНС, ГДБОП. Така в разрез със закона превес над мнението на обществените организации взе масираната служебна институционална подкрепа\", каза още Румен Радев. Накрая той обяви: \"Изборът на главен прокурор е акт с висока обществена значимост и начинът на неговото провеждане трябва да създава доверие в обществото, а не да поражда съмнения. С тези съображения упражнявам правото си по конституцията и връщам на ВСС предложението за назначаване на г-н Иван Гешев за главен прокурор на Република България.\" Какво предстои  Веднага след избора на Гешев говорителят на съдебния съвет Боян Магдалинчев обяви, че при отказ на Радев да назначи Гешев номинацията му само ще се прегласува, без да се издигат други кандидати. Така съдебният съвет ще приложи процедурата, по която бе избран председателят на Върховния административен съд (ВАС) Георги Чолаков миналата година. Много организации вече призоваха държавния глава да откаже да подпише указа, а след избора на Гешев за главен прокурор протестите продължиха. Междувременно подобен призив отправиха Съюзът на съдиите в България, гражданска инициатива \"Правосъдие за всеки\" и други. След изявлението на президента му предстои официална среща с  делегация от Венецианската комисия , която е на посещение в България по покана на министъра на правосъдието Данаил Кирилов. Иван Гешев благодари на президента  Номинираният за главен прокурор Иван Гешев коментира пред \"24 часа\" и \"Дарик\" решението на президента да откаже да подпише указ за назначаването му като благодари. \"Благодаря на президента, че спази Конституцията и се произнесе в разумен срок\", каза Гешев и допълни, че процедурата продължава.  Министърът на правосъдието Данаил Кирилов заяви пред \"Дневник\", че не желае да коментира нищо по повод решението на президента Румен Радев. От парламентарната група на ГЕРБ също заявиха, че няма да коментират. От БСП обявиха, че ще коментират утре. Пълният текст на изявлението на президента Румен Радев - четете  тук Изборът на Иван Гешев - четете  тук Кадри от блокадата около ВСС -  тук Мълчанието на подкрепящите Гешев -  тук Как издателят на \"Пик\" атакува критикуващ бъдещия главен прокурор -  тук За блокадата на \"Орлов мост\" от протестиращи срещу Гешев -  тук", "date": "2019.11.07", "title": "Президентът върна избора на Гешев за главен прокурор"}
{"url": "https://www.dnevnik.bg/skorost/2019/11/07/3988553_kamionite_shte_plashtat_tol_taksi_samo_za_6050_km/", "text": "Товарните автомобили с обща маса над 3.5 тона ще плащат тол-такса за ползване на 6050 км от общо около 20 хил. километра републиканската пътна мрежа, съобщи днес членът на управителния съвет на Агенция \"Пътна инфраструктура\" проф. Олег Асенов. От платените пътища 796 км са автомагистрали, 2322 км – първи клас, и 2932 км – втори клас. В момента товарните автомобили се нуждаят от винетка за ползване на всички 20 хил. км. републиканска пътна мрежа. Колко ще струва изминаването на 1 километър още не е ясно, като предстои да бъдат публикувани за обществено обсъждане тарифите на тол-таксите. В продължение на 30 дни всеки заинтересован ще може да отправи своите предложения по тарифите.      Преди това те ще бъдат дискутирани от работна група към консултативния съвет. \"Ще балансираме така тарифите и покритието на пътищата с тол, че отражението върху цените на стоките от първа необходимост да е минимално\", поясни проф. Асенов. Заради липса на разбирателство за размера на тол-таксите плащането на ползването на пътищата по този начин от камионите и автобусите беше отложено от 16 август за 1 март. Междувременно от АПИ съобщиха, че до момента вече приходите от продажби на електронни винетки са по-високи от събраните суми за цялата 2018 г. Става дума за 358 655 688 лв. Междувременно министърът на регионалното развитие и благоустройството Петя Аврамова съобщи в парламента, че за следващата година се очаква приходите да са общо 746,3 млн. лв, сред които 450 млн. лв. от тол такси и 296,3 млн. лв. от електронни винетки. От началото на годината са проверени 1 198 547 пътни превозни средства, като са съставени 9067 акта за каране без винетка, а 78 061 нарушители са заплатили компенсаторна такса на място. Постъпилите суми от компенсаторни такси и глоби са 6 241 257 лв.", "date": "2019.11.07", "title": "Камионите ще плащат тол-такси само за 6050 км републикански пътища"}
{"url": "https://www.dnevnik.bg/sport/2019/11/07/3988559_dvama_bulgari_shte_budat_prieti_zalata_na_slavata_na/", "text": "Две от големите имена в историята на българския волейбол Борис Гюдеров и Васил Симов ще бъдат приети в Международната волейболна зала на славата (IVHF), съобщи българската федерация. Церемонията ще се състои на 9 ноември в град Холиоук, щата Масачузетс (САЩ). Освен легендарните българи част от залата на славата ще станат Йозеф Тесарж (Чехия), кубинката Мирка Франсия Васконселос, рускинята Валентина Огиенко и бразилецът Зе Марко де Мело. Общо 194 души са предложени за номинация в категориите играчи, треньори, организатори и лидери. Гюдеров получава получава посмъртно признание в категория \"Играчи\", а Симов единствен е избран в категория \"Треньори\". До момента единственият българин в Залата на славата е  Димитър Златанов , получил признанието през 2007 г. Гюдеров се състезава професионално 21 години, от които 17 е капитан на националния отбор на България. Помага на българския отбор да спечели бронзов медал на световните първенства през 1949 г. и 1952 г.; Избран е в идеалния отбор на световното първенство през 1952 г. и става най-добър нападател през 1956 г.; Играе на пет европейски първенства. Участва и на олимпийските игри през 1964 г. Васил Симов се състезава за българския национален отбор на четири световни и две европейски първенства; Извежда като треньор женския национален отбор на България до бронзовите медали на олимпиадата в Москва през 1980 г., както и до третото място на европейското първенство през 1979 г. в Париж и до титлата през 1981 г. в София; Като треньор извежда мъжкия национален отбор до бронзовите медали на европейското първенство в Берлин през 1983 г.; Като треньор на ЦСКА печели с жените четири титли, а с мъжете – три.", "date": "2019.11.07", "title": "Двама българи ще бъдат приети в залата на славата на волейбола"}
{"url": "https://www.dnevnik.bg/politika/2019/11/07/3988560_rumen_radev_ochakvam_istinsko_sustezanie_za_glaven/", "text": "                         Добър ден на всички представители на медиите, Благодаря Ви, че се отзовахте по този важен повод – избора на главен прокурор. Конституцията възлага на главния прокурор функции, които имат ключово значение за правосъдието, призвано да постига справедливост. Затова и изборът на главен прокурор засяга всеки български гражданин и изисква да бъдат разсеяни всякакви съмнения дали назначеният на тази длъжност ще защитава обществения интерес, правата на гражданите и върховенството на закона. Конституцията не ме задължава да мотивирам указа, с който назначавам или връщам на Висшия съдебен съвет (ВСС) предложения от него кандидат. Независимо от това реших да се обърна към вас и най-вече към членовете на ВСС, които избират главния прокурор. И преди съм заявявал, че очаквам истинско състезание между кандидати, а не формално изпълнение на процедурата по избор. Издигането на един единствен кандидат не само я лиши от състезателност, но и отнема от престижа и легитимността на бъдещия главен прокурор – така необходими за неговата нелека и отговорна мисия. Още повече - белег на демократичната държава е наличието на алтернативи при заемането на висши държавни длъжности. Подходът за издигането на единствен кандидат бе подкрепен на практика и от изпълнителната власт, която в лицето на министъра на правосъдието отказа да посочи втори кандидат и така доведе до пълната липса на алтернатива. Обществото ни е особено чувствително към съдебната власт като отговорна за справедливостта и затова бъдещият главен прокурор трябва да се ползва с високо обществено доверие. Негов израз са становища от изчерпателно изброени в Закона за съдебната власт субекти - неправителствени организации, професионални организации на магистрати, висши училища и научни организации - т.е. от гражданското общество. Само такива становища подлежат на публикуване на сайта на ВСС. Въпреки това ясно законово положение, бяха публикувани множество становища от държавни институции, включително от изпълнителната власт, като МВР, ДАНС, ГДБОП. Така в разрез със закона превес над мнението на обществените организации взе масираната служебна институционална подкрепа. Изборът на главен прокурор е акт с висока обществена значимост и начинът на неговото провеждане трябва да създава доверие в обществото, а не да поражда съмнения. С тези съображения упражнявам правото си по Конституцията и връщам на ВСС предложението за назначаване на г-н Иван Гешев за главен прокурор на Република България.", "date": "2019.11.07", "title": "Румен Радев: Очаквам истинско състезание за главен прокурор, а не формална процедура (пълен текст)"}
{"url": "https://www.dnevnik.bg/politika/2019/11/07/3988554_rumen_radev_za_vurnatiia_izbor_na_geshev_masiranata/", "text": "\"Въпреки ясно законово положение, бяха публикувани множество становища от държавни институции, включително от изпълнителната власт, като МВР, ДАНС, ГДБОП. Така в разрез със закона превес над мнението на обществените организации взе масираната служебна институционална подкрепа\", каза президентът Румен Радев в изявлението си, в което съобщи, че връща избора на Иван Гешев за главен прокурор. Вижте цялото изказване във видеото.", "date": "2019.11.07", "title": "Румен Радев за върнатия избор на Гешев: Масираната служебна подкрепа взе превес над обществената"}
{"url": "https://www.dnevnik.bg/analizi/2019/11/07/3988562_radev_vurna_izbora_na_geshev_pravilna_krachka_no_slabi/", "text": "                         Радев връща избора на Гешев: \"Изборът на главен прокурор трябва да поражда доверие, а не съмнение.\" Важна гражданска победа! \"Служебна подкрепа\". Добри аргументи на Румен Радев според скромното ми мнение. Да, Радев постъпи по единствения правилен начин. Кажете го просто и ясно, без конспиративни увъртания. Откакто имам право на глас не съм гласувал един единствен път – на балотажа на президентските избори. Днес мисля това за грешка. Браво на президента Радев, че не подписа указа за назначаването на Гешев. България все повече прилича на тоталитарна държава, което е много плашещо. Репресиите над инакомислещите не са форма на демокрация и не водят до нищо добро! Демокрацията включва вземане на решения и управление от хора с различни виждания и идеи, така както човек се нуждае от два крака, за да се движи или поне да стои прав. Назначаването на хора без образование и елементарна култура на поведение на ръководни постове, само защото са роднини, също води до крах. Крах, който ще го плати скъпо и този дето е взел 20 лв., за да осигури благоденствие на своя господар. Похвално е, че Радев отказа да подпише за Гешев. Но не може да се подмине факта, че аргументите му за това бяха слабички – нямало конкуренция и какво било публикувано на сайта на ВСС. И не посмя да изрази мнение за самия Гешев. Т.е. хем му се иска, хем не му стиска. Ама то и хубави неща се случвали от време на време в политическата ни система! Сигурно това няма да е краят на сагата Гешев, но е някаква крачка в правилната посока. Ми много приятно! Пак ще ме обвинят от ГЕРБ, но сори гайс. Радев поне се опитва да спре Гешев, Борисов го подкрепи. И Бойко се сърди, че не го разбирам. Гешев за мен беше вододел. За това оценявам по достойнство този акт на президента. От тук нататък ме интересуват действията, не етикетите и самомненията. Левият Румен Радев спря избора на Гешев. Мая Манолова също се обяви против него, макар и през зъби. Управляващата дясно-патриотична коалиция твърдо го подкрепя, както и уж лявата БСП. Да му мислят хем десните, хем уж антисистемни, на чия страна ще застанат! Добре че няма \"почти\" подписване на указ. Защото \"почти\" аргументи се вижда, че има. Президентът Радев връща избора на Гешев на ВСС. Но не сезира Конституционния съд по казуса. До седмица ВСС вероятно ще го прегласува. А Радев - с венец. Президентът отказа указа за Гешев с пресъхнало гърло. Вместо да използва правото си да поиска от конституционните съдии тълкувание за избори на тримата първи в съдебната система, Радев излъга надеждите на хората и върна топката в полето на ВСС. Сега знаем какво следва, жалко. Правилно решение на президента Румен Радев (имам достатъчно основания обаче да не вярвам в искреността на Радев в разбирането му за реформа в съдебната система, но това не е най-важното сега). Несъмнено е, че Иван Гешев е човек с личностни и професионални дефицити, който е избран от зависими и също толкова негодни да бъдат в управлението на съдебната власт хора (онези двайсетимата на ВСС, които назначиха Гешев), които са изпратени във ВСС от политическите марионетки на задкулисието в парламента. Проблемът на съдебната система не е конкретно Иван Гешев. Защото такива като него има стотици. Проблемът е овладяването на съдебната система от задкулисието и превръщането й в бухалка срещу българските граждани, за което способства недобрата конституционна и законова уредба на съдебната власт. Затова дори Гешев да не стане главен прокурор, същите хора от ВСС ще назначат подобен на него като мислене и отношение към правовата държава и демокрацията, но може би малко по-лицеприятен като публично поведение. А Гешев ще остане зам.-главен прокурор и ще мачка \"десните екстремисти\" и всеки, който не пее в хора на задкулисието. Тогава Радев ще подпише указ за назначаването на това ново лице, а ние отново ще заспим дълбок сън. Ето защо е време за промяна в конституцията, така че съдебната власт да бъде освободена от зависимостите, в които е изпаднала. Ние от \"Демократична България\" имаме воля и знания да донесем необходимата промяна. В този момент мога да кажа само едно: Respect за Румен Радев! Този човек показва, че е истински офицер и достоен мъж! Заслужава уважение за решителността си! Дано има силите, куража и желанието да продължи и нататък! Полезните му ходове едва сега започват.", "date": "2019.11.07", "title": "Първа крачка в правилната посока (реакции в мрежите след хода на Радев)"}
{"url": "https://www.dnevnik.bg/sport/2019/11/07/3988537_klop_guardiola_e_nai-dobriiat_menidjur_v_sveta/", "text": "Изходът от дербито между \"Ливърпул\" и \"Манчестър сити\" през уикенда няма да реши спора за титлата във Висшата лига. Така смята мениджърът на червените  Юрген Клоп  дни преди сблъсъка с шампионите. След 11 кръга \"Ливърпул\" води с шест точки пред \"гражданите\", след като  спечели 10 мача  и завърши наравно само с \"Манчестър юнайтед\". \"Наистина в момента изобщо не мисля за битката за титлата, та това е само 12-и мач. Със сигурност хората си мислят за ситуацията от миналия сезон, когато ние загубихме от тях и това изигра голяма роля, но сега има много мачове, които предстоят\", каза Клоп. \"Възможоно е да ги победим, но това няма да има никакво значение, ако след това не спечелим мачовете си. Същото се отнася и за тях – може да ни победят, но след това да не спечелят нито един мач.\" Германецът предупреди тима си, че тепърва предстои най-тежкия период от сезона през декември и януари, когато отборите в Англия имат най-много мачове. \"През миналия сезон ние се притискахме взаимно постоянно, това доведе до много високото ниво и от двата отбора. При \"Сити\" имаше напрежение, те защитаваха титлата, която бяха спечелили със 100 точки. Наистина ги уважавам много, затова че завършиха с 98 точки, но и ние имахме голяма заслуга, притискайки ги толкова много през сезона.\" \"От друга страна те също са отговорни ние да завършим с 97 точки, просто трябваше да не ги изпускаме. Наистина смятам, че всеки от нас прави съперника по-добър.\" Въпреки аванса от шест точки пред \"гражданите\" Клоп не смята, че стратегическо равенство влиза в плановете на неговия отбор. \"Това е 100% мач, който трябва да спечелим. Сигурно някои по-умни хора виждат нещата различно от мен.\" Германецът показа уважение към колегата си Пеп Гуардиола и отказа да влиза в полемика относно думите мениджъра на \"Сити\". Преди срещата каталунецът коментира, че  понякога \"Ливърпул\" печели  след симулации. \"Изобщо не съм заинтересован да говоря за това. Разбирам тези думи, защото много често сме принудени да коментираме дадени ситуации, когато мислим за хиляди неща. Аз имам голямо уважение за Пеп Гуардиола, за мен той е най-добрият мениджър в света. Начинът, по който \"Сити\" игра срещу нас на \"Анфийлд\" през миналия сезон, само показа, че и той ме уважава.\"", "date": "2019.11.07", "title": "Клоп: Гуардиола е най-добрият мениджър в света"}
{"url": "https://www.dnevnik.bg/evropa/2019/11/07/3988511_pedro_sanches_-_ispanskiiat_politik_v_postoianna/", "text": "Социалистът Педро Санчес, ръководител на досегашното правителство,  ще се бори в неделя  за пореден път за гласовете на испанците, надявайки се след години на кампания да спечели изборите и да продължи да управлява. Допитванията предричат победа на Испанската социалистическа работническа партия (ИСРП), но без абсолютно мнозинство, както стана и на 28 април тази година. След вота тогава 47-годишният икономист се опита неуспешно да съчетае подкрепата на едни и гласуването с \"въздържал се\" на други, за да бъде утвърден от парламента, преди да се стигне до нови избори - четвъртите за четири години. Сега Санчес, баща на две момичета, отново е в предизборна кампания. За пет години и половина той спечели два пъти вътрешнопартийни избори и участва три пъти в парламентарни избори, печелейки само последните. Педро Санчес, роден на 29 февруари 1972 г. в Мадрид в семейство на предприемач и чиновничка, обаче е упорит. Преди две години се смяташе, че с политическата му кариера е свършено, след като на изборите през 2015 и 2016 г. неговата партия регистрира най-лошите резултати в историята си. Бившият баскетболист, висок 1.90 м, неизменно в костюм с безупречна кройка, дори се отказа от депутатското си място, за да не бъде длъжен да следва своята партия, която реши да остави консерватора Мариано Рахой да управлява начело на правителство на малцинството.  На 1 юни 2018 г. обаче Санчес пробва рискован ход и успя да свали от власт затъналия в корупционен скандал Рахой, обединявайки гласовете на левицата, баските и каталунските партии. Нестабилното мнозинство, което го подкрепи, в крайна сметка се разпадна през февруари, принуждавайки го да свика изборите през април. \"Наръчник по упоритост\" Това беше само поредното сътресение в една бурна политическа кариера. Общински съветник в Мадрид от 2004 до 2009 г., после депутат, Санчес е избран начело на социалистическата партия на първите първични избори в нейната история. В обстановка на политическа парализа след парламентарните избори през декември 2015 г., спечелени от Мариано Рахой, той безуспешно се опитва да състави правителство с подкрепата на либералите от \"Сиудаданос\" и \"Подемос\". След изборна загуба, по-тежка и от безпрецедентното поражение през 2016 г., той е изхвърлен от ръководството на партията. През май 2017 г. обаче Санчес се завръща през парадния вход, след като в предизборната си кампания обикаля цяла Испания със своя личен автомобил, за да сплоти активистите, които впоследствие гласуват за възстановяването му начело на партията. Той описва пътуването си, триумф на упорството, в книга, озаглавена \"Наръчник по упоритост\" - първата, издадена от действащ испански премиер. Ексхумиране на Франко Още със стъпването си в двореца Монклоа (премиерската резиденция в Мадрид) Санчес разбуни духовете, като назначи правителството с най-много жени министри в испанската история и се съгласи да приеме спасените от хуманитарния кораб \"Акуариус\" мигранти, които никой не искаше. Поради невъзможността да накара парламента да приеме бюджет той увеличи минималната работна заплата с 22 процента с указ. Санчес води също продължителна съдебна битка срещу семейството на Франсиско Франко за ексхумирането на бившия диктатор от огромния му мавзолей ( най-сетне станало факт през октомври ). С това той се надява да укрепи позициите си сред левите избирателите, но предизвика възмущението на десницата, за която е \"осквернител\". Каталунската криза го принуди да обърне курса. Той започна диалог с каталунските сепаратисти, който прекъсна с началото на съдебния процес срещу техните лидери за опита за отцепване на областта през 2017 г. След като  осъждането им на 14 октомври  предизвика  бурни протести  с над 600 ранени, Санчес втвърди тона. Обвиняван от десницата в слабост пред сепаратистите, той си постави за цел да сложи край на \"сектантската употреба\" на регионалната обществена телевизия ТВ3 от каталунското правителство и прие наредба-закон за борба срещу активистите им в интернет. /БТА", "date": "2019.11.07", "title": "Педро Санчес - испанският политик в постоянна предизборна кампания"}
{"url": "https://www.dnevnik.bg/sviat/2019/11/07/3988621_investicionna_kompaniia_obiavi_dogovorenost_da/", "text": "\"Юнайтед груп\" обяви, че е сключила сделка да придобиване на българския оператор \"Виваком\" за 1.2 млрд. евро като част от експанзията на дейността ѝ в Югоизточна Европа. Групата за комуникационни и кабелни услуги, контролирана от британската компания за алтернативно инвестиране BC Partners, вече има около 100 дружества в района, като през май купи хърватското Tele2 Croatia срещу 220 млн. евро, припомня \"Файненшъл таймс\". \"Виваком е добре управлявана компания със силен мениджмънт и съм развълнувана от възможностите да изградим един още по-силен бизнес\", цитира изданието думите на изпълнителния директор Виктория Боклаг, която е и вицепрезидент за маркетинг и медии. При успешно приключване на сделката и получаване на всички регулаторни одобрения, това ще е шестият собственик на \"Виваком\", откакто бившият държавен монополист бе приватизиран през 2004 г. Очакванията на компаниите са това да стане през пролетта - някъде през второто тримесечие на 2020 г. Руснакът Дмитрий Косарев продължава да обжалва начина, по който това бе направено през 2015 г. от Спас Русев с финансовата подкрепа на руската държавна банка ВТБ. Адвокатите му веднага са започнали действия да съдят \"Юнайтед груп\" и BC Partners. ", "date": "2019.11.07", "title": "Инвестиционна компания обяви договореност да придобие \"Виваком\""}
{"url": "https://www.dnevnik.bg/sviat/2019/11/07/3988617_monitoringut_nad_bulgariia_da_spre_no_da_ima_obsht_za/", "text": "Европейският парламент е настроен \"за\" отпадането на мониторинга върху България и Румъния, но настоява той да бъде заместен с всеобщ европейски механизъм за върховенството на закона. Това показаха изказвания на депутати в комисията по граждански свободи, правосъдие и вътрешни работи на ЕП днес. При публикуването на последния мониторингов доклад Европейската комисия обяви, че България е изпълнила критериите за отпадане на Механизма за сътрудничество и проверка (МСП), но че иска да чуе мнението и на Европарламента и Европейския съвет. Това означава, че докато не се постигне съгласието на другите 26 държави-членки на Съвета, механизмът едва ли ще отпадне. Според източници на \"Капитал\" опозиция срещу подобно решение вече има. Повече за това  четете тук . Време е за всеобщ механизъм \"Механизмът за сътрудничество и проверка трябва да бъде преустановен в тази си форма. Естествено, по-нататъшното наблюдение, което се предвижда в друга форма, ще насърчи България да постигне повече успехи в  борбата с корупцията  и  организираната престъпност .\", каза Роберта Мецола от ЕНП \"При всички положения е необходимо да се продължи с усилията\". \"Чрез повсеместния механизъм за  върховенството на закона  ще направим излишни тези два механизма\", отбеляза Биргит Зипел от С§Д. Тя припомни, че  Шенгенското законодателство  не се покрива напълно с МСП, но двете страни изпълняват напълно критериите за него. \"Хубаво би било да превърнем  МСП  в един постоянен инструмент, който да действа непрекъснато по отношение на всички държави-членки по един партньорски начин\", каза Драгош Тудораке от \"Обнови Европа\". Трябва съвсем ясно да кажем, че всъщност бихме могли да изясним въпроса за  присъединяването към Шенген  още днес, но аз се надявам, че ще го направим колкото можем по-бързо, каза още той. Тинеке Стрик от \"Зелените – Европейски свободен алианс\" припомни, че по време на мониторинга е имало прогрес, а след това връщане назад. \"Дали не трябва да извлечем съответните изводи от опита, който събрахме във връзка с МСП, и да преминем към този всеобщ европейски механизъм?\", попита тя. Конкретен проблем \"Бих възразила на определението за постоянен прогрес\" по отношение на България, каза Клеър Дейли от \"Обединени европейски леви\". Тя припомни проблемите с  медийната свобода  и  защитата на журналистите , както и въпросителните около разпределянето на еврофондове за медиите в замяна на некритично отношение към правителството. Дейли коментира още, че при разпределянето на селскостопанските субсидии, средствата отиват у \"фермерския елит\". Дейли говори още за проблем, свързан с нейни избиратели от Ирландия и други чужденци, купили апартаменти в България. \"Строителят на практика незаконно е искал да измъкне пари от собствениците чрез незаконна употреба на електро- и водоснабдяването и да използва това, за да наложи дневна такса, за да им препродава електричество, да им откаже потребителските права да се обърнат към други доставчици и в крайна сметка, да им откаже достъп до домовете им. Тези хора са били във всеки съд в България, получиха справедливост след много години и много разходи, а той смени името и се премести\", разказа тя. \"Полицията не помогна, местните политици също. Не смятам, че това би се случило в други държави-членки. Питам комисията, като нов евродепутат, как да помогна на тези хора, защото това е незаконно и няма поправяне на неправдата. Това е пълна срамота.\" Позицията на Еврокомисията \"Напредъкът на  България по МСП  може да се счита за достатъчен, за да се смята, че България е изпълнила поетите си ангажименти. Това означава, че механизмът, бидейки преходен, може да бъде преразгледан, вземайки предвид възможностите, които могат да бъдат предоставени от нов всеобхватен механизъм за върховенството на закона.\", каза Уилям Слийт от генералния директорат на Еврокомисията. \"Препоръките по МСП не покриват всички области, покриват само това, което е включено в поетите ангажименти при присъединяването на България в ЕС. Например въпросите за медиите не са включени.\" Той специално подчерта три важни ангажимента, поети от България: отчетността на главния прокурор; законодателство за изменяне на определени разпоредби, които създават проблеми с независимостта на съдебната система; сътрудничество със Съвета на Европа по рамката за борба срещу корупцията. \"България е изпълнила ангажиментите, които е поела в момента на присъединяване. Това обаче не се разглежда като официалното решение. Сега трябва Комисията да даде възможност на Европейския съвет и ЕП да заявят своята позиция по въпроса и тези становища ще бъдат взети предвид, преди официално да се преустанови действието на МСП за България.\", каза още той.", "date": "2019.11.07", "title": "Мониторингът над България да спре, но да има общ за Европа, искат евродепутати"}
{"url": "https://www.dnevnik.bg/sport/2019/11/07/3988347_psj_za_pruv_put_nadhvurli_prihodi_ot_600_mln_evro/", "text": "Френският футболен шампион ПСЖ отчита рекордни приходи за изминалата финансова година 2018-2019. За пръв път в историята си парижкият клуб преминава границата от 600 млн., като приходите възлизат на 637.8 млн. евро. Финансовият отчет на клуба сочи, че увеличението е със 17.7% от миналогодишните резултати от 541.7 млн. евро. Според президента на ПСЖ Насел ал Хелайфи в основата на отличното финансово състояние на клуба са \"двата най-големи спонсорски договора\". От началото на новия сезон ПСЖ смени генералния си спонсор, след като от 2006 г. носеше логото на авиокомпанията Fly Emirates, заменяйки го с хотелската верига Accor. Също така парижани  подписаха нов договор с \"Найки\"  с подобрени условия. Според AFP двете сделки носят общо 150 милиона евро годишно. В началото на годината ПСЖ  отчете спад на приходите от спонсори  и веднага предприе мерки, като бяха добавени партньорства в с 12 различни компании. Сред тях беше и договор с  Deliveroo , която позволява на феновете на \"Парк де Пренс\" да си поръчват храна на стадиона. ПСЖ отчита и 115 милиона евро приход от продажба на билети. Последният двубой на парижани с \"Брюж\" в Шампионската лига се превърна в 60-ата поредна среща, в която \"Парк де Пренс\" е напълно разпродаден. Въпреки отличните си резултати ПСЖ все още е далеч от лидерската позиция по този показател сред европейските клубове. През миналата година френският клуб беше класиран на шесто място в проучването на Deloitte зад \"Реал\" (Мадрид), \"Барселона\", \"Манчестър юнайтед\", \"Байерн\" (Мюнхен) и \"Манчестър сити\".", "date": "2019.11.07", "title": "ПСЖ за пръв път надхвърли приходи от 600 млн. евро"}
{"url": "https://www.dnevnik.bg/evropa/2019/11/07/3988536_bulgarite_ostavat_nai-nedovolnite_ot_jivota_evropeici/", "text": "Българите са сред европейците, демонстриращи най-бързо увеличаване на удовлетворението от живота си през последните 5 години, но въпреки това по почти всички показатели за оценка на това състояние остават най-нещастните в Европейския съюз. Данните на \"Евростат\"  за 2018 г. са разпространени днес и показват, че спрямо 2013 г. в България подобряването на оценката за това как се живее е с 0.6 пункта (само Кипър е с по-силен резултат от +0.9 пункта). Използвана е скала с 11 степени, според която оценката за България е 5.4 пункта, докато като най-доволни се определят финландците с 8.1 пункта, а средният показател за ЕС е 7.3 пункта. В горната част на класацията са още Австрия, Дания, Полша и Швеция, а в долната - Хърватия, Гърция, Литва, Унгария, Латвия и Португалия. Няма данни за 3 държави от ЕС - Словакия, Ирландия и Великобритания, а в допитването са включени още Норвегия, Швейцария, Сърбия, Турция и Исландия.      Основният въпрос, който агенцията използва, е \"Като цяло, доволен ли сте от живота си в наши дни?\". Анкетираните са над 16-годишна възраст и помолени да изберат варианти между \"изобщо не съм доволен\" (0 пункта) и \"напълно съм доволен\" (10 пункта). Задавани са още два въпроса: \"Доволен ли сте от финансовото си състояние\" и \"Доволен ли сте от отношенията си с другите хора\". С 4.8 пункта България е била единствената през 2013 г. с показател за общо удовлетворение от живота под средата на скалата на \"Евростат\". Сега и тя е над този праг, но не го преминава в категорията за финансово състояние - българите остават най-недоволни с 4.3 пункта в компанията на Гърция, Хърватия и Литва. В горната част на тази категория са Дания, Финландия и Швеция. Най-бързо подобряване спрямо 2013 г. на оценката за лично финансово състояние показват Гърция, Кипър, Португалия, Чехия, Италия и Словения.      Българите отново заемат  , макар да има увеличаване на резултата с почти 1 пункт - от 5.7 на 6.6. Компания на българите правят гърци, хърватия, румънци, унгарци и италианци. Най-доволни от личните си отношения през 2018 г. са били в Малта, Австрия и Словения (8.6 пункта). По-подробното разглеждане на данните показва, че в   - едва 9.5%. Не само че посочилите 9-10 пункта в таблицата се равняват на по-малко от един от 10 българи, но в   - отговори между 0 и 5 пункта по скалата са дали цели 54% (и то след впечатляващото свиване на тази категория с 10 пункта спрямо 2013 г.) Това е резултат доста назад дори от втората по размер на негативизма нация - при хърватите групата е 36.7% от отговорилите. В Гърция, която неотдавна излезе от най-болезнената част от финансовата и икономическа криза, много доволни от живота си са 13.1% от анкетираните.      От \"Евростат\" обясняват, че оценката на анкетираните зависи от това   и какви доходи и образование имат. Предвид това, че в България има значителен дял възрастно население, а доходите са сред най-ниските в ЕС, това може да е едно от обясненията за ниската самооценка. Социолозите не регистрират да има разлика в отговорите на мъжете и жените. Значение има и   анкетираният - в България групата на живеещите сами дават най-ниския среден резултат (4.6 пункта), следвана от тази на възрастни, при които вече няма деца (5.0), двама пълнолетни (5.1), трима или повече възрастни (5.4) и двойка с деца (5.8). България е страната с най-голям дял много   70.6% - отново далеч пред следващите я Хърватия (55.4%) и Гърция (53.4%). Колко значителни са диспропорциите в ЕС показва фактът, че във Финландия тази група е едва 11.6%.           Дали хората са доволни зависи и от   им, най-малкото тъй като там те прекарват значителна част от деня си. Освен това усещането, че си оценяван, можеш да разгърнеш потенциала си и да постигнеш личните си цели, кара хората да гледат по-позитивно на живота, обясняват от \"Евростат\". Само гърците показват по-голямо недоволство от българите по този показател - малко над 6 от 10 пункта. Средният показател за 2018 г. е бил 7.2 пункта. Що се отнася до  , те са белег и за едно добре функционираща социална среда, в което има баланс между работата и личния живот, хората се смятат за част от обществото и са по-добре защитени от самота и отчуждение. Като цяло, европейците показват по този въпрос сравнително висок показател - 7.9 пункта. Тук България с 6.6 пункта на дъното показва по-скоро зависимост от ниските си резултати в останалите категории. В края на изследването от \"Евростат\" добавят и данни за това   през миналата година. Обикновено хората биват питани да си спомнят дали са се чувствали щастливи през последния месец и да опишат състоянието в една от категориите \"през цялото време\", \"през повечето време\", \"за известно време\", \"от време на време\" и \"никога\". Над 60% от европейците са отговорили, че през последните 4 седмици са били щастливи през цялото или повечето време, а 14% - непрекъснато. В другата крайност са 11%, макар че този дял намалява до около 5% страните с \"най-щастливото всекидневие\" - Финландия, Австрия, Холандия и Белгия. В Латвия, България и Гърция анкетираните, които никога или почти никога през годината не са се чувствали щастливи е около и над 30%.     ", "date": "2019.11.07", "title": "Българите остават най-недоволните от живота европейци, парите не стигат на 71%"}
{"url": "https://www.dnevnik.bg/bulgaria/2019/11/07/3988642_bsp_i_obedineni_patrioti_poiska_v_bjudjeta_za_2020_g/", "text": "Законопроектът за бюджета на Държавното обществено осигуряване (ДОО) за 2020 година беше подкрепен на първо четене в парламента. Във водещата социална комисия гласовете \"за\" бяха 11, \"против\" - 8, въздържали се - един. В бюджетната комисия гласовете \"за\" бяха 13, против - 7, съобщава БТА. Калин Поповски от \"Обединени патриоти\" каза, че групата ще подкрепи бюджета на ДОО на първо четене, тъй като има добра макрорамка, приличен процент на допълнително финансиране от държавния бюджет. За второ четене обаче ще искат да бъде коментирана минималната пенсия. БСП не подкрепя бюджета на ДОО, защото \"продължава тенденцията на затвърждаване на най-ниските нива на бедност в ЕС\", от групата за трета поредна година ще поискат преизчисляване на пенсиите. Виолета Желева заяви, че в проекта на бюджет на ДОО липсват каквито и да е ангажименти и политики, насочени към справяне с негативните демографски тенденции и повишаване на доходите на пенсионерите. Според нея гръмко афишираното увеличаване на пенсиите с 6.7 на сто от 1 юли 2020 година е единственото положително нещо, но процентът е недостатъчен. От левицата продължават да твърдят, че символичното увеличение ще разшири ножицата между старите и новите пенсии, което създава поколенчески конфликт. Според Желева минималната пенсия остава много под линията на бедността. \"За поредна година обезщетението за майчинство през втората година е срамните 380 лева\", отбеляза още народният представител. Според БСП майчинството трябва да е обвързано с минималната работна заплата. Председателят на социалната комисия и депутат от ДПС Хасан Адемов коментира, че партията няма да подкрепи бюджета на ДОО, защото с предложения проект на Закон на бюджет на ДОО не се решава нито един от системните проблеми на социалното осигуряване. \"Всички фондове, с изключение на \"Трудова злополука и професионално заболяване\", са на дефицит. Не са видими резултати от реформата, стартирала в началото на 2016 година. Очакваното средногодишно намаление на броя на пенсионерите, когато става въпрос за пенсии за осигурителен стаж и възраст, е с около 7 хил. Общо около 12 хил. е намалението на хората, които ще имат право на пенсия през следващата година, като намалението им не е само заради законодателни решения, а по естествени причини\", коментира Адемов. Тенденцията за намаляване на зависимостта на бюджета на ДОО от държавния бюджет е радваща, но се увеличава с около 200 милиона лева трансферът от страна на държавния бюджет към бюджета на ДОО и достига впечатляващи 4.3 млрд. лева, каза още Адемов. Той коментира, че въпреки сериозният ръст на приходите от осигурителни вноски с около 580 милиона лева, и ръстът на разходите със 730 милиона лева, при съпоставяне на проекта за следващата година и очакваното изпълнение за 2019 година, ефектът върху средния размер на пенсиите, е около 30 лева. ДПС няма да подкрепи и предложението минималният осигурителен доход за земеделските стопани да стане от 400 лв. на 610 лв. Изпълнителният председадател на Асоциацията на индустриалния капитал в България Васил Велев посочи, че повечето работодателски организации не подкрепят бюджета на ДОО, защото продължава администрирането на въпроси, които следва да бъдат решавани в хода на социалното партньорство като минималната работна заплата, наличието на минимални осигурителни доходи и наличието на административно определяне на класове в реалния сектор. Друга причина за липсата на подкрепа на бюджета от работодателите е запазването на ситуацията с изплащането на болничните. При един и същ брой на наетите в страната, от 2012 година болничните са се увеличили два пъти, а разходите за тях три пъти, каза Велев и допълни, че за следващата година е заложен нов 11-процентов ръст на разходите за болнични, плащани само от НОИ, а първите три дни се плащат от предприятията. Според бизнеса всеки трети болничен лист е под съмнение, което води до 2 милиарда по-малък БВП, по-малко приходи в бюджета и упадък на нравите, защото възнаграждението на \"отсъстващия по болест специалист, който е на плажа, се изработва от неговите колеги\". КНСБ ще направи две предложения между първо и второ четене на проекта на бюджет на ДОО, каза лидерът на синдиката Пламен Димитров. КНСБ предлага от 1 юли 2020 г. тази минимална пенсия да се увеличи от 219.43 лв. на 250 лв., или с 14 на сто. По този начин 850 хиляди пенсионери ще получат това увеличение. От КНСБ са изчислили, че допълнителният разход за тази мярка не е пренебрежим - около 80 млн.лв., но е напълно постижим.", "date": "2019.11.07", "title": "БСП и \"Обединени патриоти\" поискаха в бюджета за 2020 г. да повече пари за пенсии"}
{"url": "https://www.dnevnik.bg/gradska_sreda/2019/11/07/3988627_stolichnata_obshtina_poiska_promeni_v_proekta_za/", "text": "Отложеният след фиаското с ремонта на ул. \"Граф Игнатиев\" проект за реконструкция на площада пред храм-паметник \"Александър Невски\" ще се преработва. Негов автор след спечелен конкурс през 2014 г. е \"А.Д.А. - Архитектурно дизайнерска агенция\" на Иво Панталеев, който направи и проекта за ул. \"Граф Игнатиев\", съобщава  \"Капитал\". Общината му е изпратила покана за допълнително договаряне, чиято цел е да се направят корекции в предложения вече проект. Срещата между двете страни ще се проведе на 19 ноември в сградата на Направление \"Архитектура и градоустройство\". Формално това става чрез допълнителна обществена поръчка, чиято стойност е 90 хил. лв. без ДДС, а срокът за изпълнение - 90 календарни дни. Мотивът за пускането ѝ е \"създаването безопасна, естетична и безопасна градска среда\", но на практика няма как по друг начин общината да поиска промени в проект, който вече е одобрила и приела. Едно от изискванията към Пантелеев, които има главният архитект на София Здравко Здравков, е да се заложи етапност при реконструкцията на площад \"Александър Невски\". Причината за това е, че при \"Граф Игнатиев\" ремонтът е обхвана цялата зона и това доведе до затруднения както за бизнеса, така и за пешеходците. Повече по темата четете  тук.", "date": "2019.11.07", "title": "Столичната община поиска промени в проекта за ремонт на пл. \"Ал. Невски\""}
{"url": "https://www.dnevnik.bg/sviat/2019/11/07/3988663_zlatnite_dumi_na_makron_za_mozuchnata_smurt_na_nato/", "text": "Говорителката на руското външно министерство Мария Захарова определи думите на френския президент Еманюел Макрон, че НАТО се намира в \"мозъчна смърт\", като \"златни\", съобщава БТА. Изказването на държавния глава беше в интервю за списание \"Икономист\". \"Това са златни думи. Правдиви и отразяващи същината на положението. Това е точно определение на настоящото състояние на НАТО\", написа в страницата си във \"Фейсбук\" Мария Захарова. В интервюто Макрон заявява, че НАТО напълно е загубила координация и се намира в състояние на мозъчна смърт. Френският президент също казва, че Европа трябва да започне да се възприема като самостоятелна геополитическа сила, иначе \"няма да контролира съдбата си\". Същевременно Макрон посочва в същото интервю, че руският модел \"не е жизнен в дългосрочен план\".", "date": "2019.11.07", "title": "\"Златните думи\" на Макрон за мозъчната смърт на НАТО впечатлиха руското външно министерство"}
{"url": "https://www.dnevnik.bg/photos/2019/11/07/3988593_fotogaleriia_svetovnite_snimki_na_denia_-_7_noemvri/", "text": "Новородено бебе жираф в зоопарка в Либерец, Чехия.", "date": "2019.11.07", "title": "Фотогалерия: Световните снимки на деня - 7 ноември 2019 г."}
{"url": "https://www.dnevnik.bg/sport/2019/11/07/3988703_bulgari_stanaha_svetovni_shampioni_po_leka_atletika_za/", "text": "България спечели два златни медала от световното първенство по лека атлетика за спортисти с увреждания в Дубай. Успехите дойдоха благодарение на Ружди Ружди и Християн Стоянов. Ружди отново стъпи на световния връх, като спечели титлата в тласкането на гюле - в категория f 55 той постигне 12.25 метра. 28-годишният българин е световен и олимпийски първенец от параолимпиадата в Рио през 2016 г. За него това е трета световна титла. В Доха той изпревари с 3 см поляка Лех Стоутман и с 10 см Небойша Дурич (Сърбия). Християн Стоянов стана световен шампион на 1500 метра бягане (категория T46). Българинът записа европейски рекорд и рекорд на шампионатите - 3:50.87 минути.", "date": "2019.11.07", "title": "Българи станаха световни шампиони по лека атлетика за спортисти с увреждания"}
