{"url": "https://www.dnevnik.bg/sviat/2020/01/11/4015129_evropeiski_sudii_protestiraha_vuv_varvasha_sreshtu/", "text": "Хиляди поляци протестираха в събота във Варшава срещу проект на закон, който би позволил налагане на дисциплинирани наказания срещу съдии, критикуващи правителствените реформи в правораздаването. Към тях се присъединиха и колеги от няколко европейски държави. Според демонстрантите управляващите се опитват да подчинят съдебната система. Европейската комисия също заяви, че проектът ще подкопае върховенството на закона. Това е поредният спор на Европейската комисия и Европейския парламент с управляващата национал-консервативна партия \"Право и справедливост\". От 2017 г. е в ход задействането на процедура за отнемане правото на глас на Варшава заради системно пренебрегване на демократичните принципи - нещо, което за пръв път се случва със страна от ЕС. Според \"Право и справедливост\" с нов закон ще направят по-ефективна съдебната система. Според критиците им е под сериозен въпрос независимостта на съдии, предлагани от комисия в доминирания от партията парламент, защото те ще са под натиск да решават делата в полза на тези, които са ги издигнали. През декември Върховният съд на Полша заяви, че ако властта наложи идеите си, може да се наложи страната да напусне ЕС, тъй като ще се създаде режим, несъвместим с европейското законодателство.      Съботният протест се нарича \"Маршът на 1000 тоги\" и в него се включиха съдии с официалните си облекла. Някои от тях носеха плакати с надпис \"Право на независимост\" и \"Право на Европа\". \"За нас не е обичайно да излизаме по улиците в тогите, за да протестираме срещу лишаването на хората от право на съд. Правим го за нашите граждани\", казва през \"Ройтерс\" Кристиян Маркиевич, председател на \"Юстиция\", асоциация на полските съдии и един от организаторите на шествието. По улиците на Варшава се появиха и техни колеги от 22 европейски държави, включително Германия, Франция, Испания, Холандия и Ирландия      Протестът започна от сградата на Върховния съд, премина покрай Президентството и завърши пред парламента, за да символизира конституционното разделение на властите, което е застрашено. \"Ситуацията е много сериозна, поне според нас, и затова сме тук\", каза Хосе Игреха Матос, председател на Европейската асоциация на съдиите. Преди протеста говорител на \"Право и справедливост\" заяви пред частната телевизия TVN24, че съдиите не бива да се замесват в политика. \"Тук сме да подкрепим полските съдии. Тук сме в името на върховенството на закона, не на политиката\", каза на пресконференция преди шествието Джон Макминамин от Върховния съд на Ирландия. В горната камара на парламента опозицията има минимално мнозинство и може да отхвърли проектозакона. Но долната камара е твърдо в ръцете на управляващите и може без проблеми да отмени промени, наложени от горната камара.     ", "date": "2020.01.11", "title": "Европейски съдии протестираха във Варваша срещу полски закон"}
{"url": "https://www.dnevnik.bg/analizi/2020/01/11/4014630_prevod_v_efir_obisk_za_voda_arestut_na_dimov_i_100/", "text": "Няма вода. За сметка на това има боклук с неясен произход. Като се изцапате, няма с какво да се измиете. ДПС пази демокрацията. А Борисов прозря, че корупцията има материални измерения. Рецепта как райони да не бедстват от безводие няма, но пък ще има вот на недоверие. Има и арестуван министър.", "date": "2020.01.11", "title": "Превод в ефир: Обиск за вода, арестът на Димов и 100 кила пастърма"}
{"url": "https://www.dnevnik.bg/sviat/2020/01/11/4014879_ski_kurorti_v_avstraliia_izvadiha_orudiia_za_sniag/", "text": "Планински курорти в Австралия извадиха посред лято машини за изкуствен сняг, за да защитят склоновете от горските пожари, бушуващи от няколко седмици в югоизточната част от страната. Но не се знае колко ефективно би било това. Камери за наблюдаване в реално време на околността на Перишър - най-големият ски курорт в южното полукълбо, показват \"снежни оръдия\", свързани с дълги маркучи за вода. С тях се обливат склонове на планината след 3-годишна суша и температури до 30 градуса. \"Подготвяме курорта за най-лошото, ако дойдат пожарите. Използваме наличната инфраструктура, включително тази за създаване на изкуствен сняг, в помощ на противопожарните екипи\", казват за \"Ройтерс\" от управата на курорта. До този метод са прибягнали и в ски курорта Тредбо югоизточно от Косцюшко, най-високият връх в Австралия (малко под 2300 м). Един от собствениците на хотел казва за \"Ройтерс\", че \"включиха всички оръдия за сняг, за да спрат горящи парчета от дърветата или треви, носещи се по въздуха по време на пожар\". В петък самолети за борба с пожари ппрелитаха ниско над Перишър и изливаха оцветена в червено смес за защита на инфраструктурата и лифтовете. Местните жители са притеснени да не ги сполети съдбата на курорта Селуин на 50 км северно от Тредбо. Той се намира в Националния парк Косцюшко и бе изпепелен преди две седмици. Пламъците разрушиха сгради и оборудване за пистите. Температурите в района на Снежните планини обикновено са умерени и това ги прави популярни за туризъм, преходи и каране на планински колела през лятото. Извън снежните месеци тук идват около 480 000 души, но тази година няма никой, защото властите затвориха националния парк още преди седмици зарази пожарната опасност. Някои от близо 200 хижи, някои от които са издигнати преди повече от 100 години, вече са обвити с огнеопорно фолио. Останалите подсилват заграждения и средства за защита на домовете и хотелите си. \"Имаме резервоари с вода по склона, така че ще включим пръскачките за поливане да обливат растителността и да поддържат почвата мокра\", казва един от собствениците. В местната железария казват, че отдавна е изкупено \"всичко, което става за борба с пожари - маркучи, фитинги, помпи...\"", "date": "2020.01.11", "title": "Ски курорти в Австралия извадиха оръдия за сняг срещу пожарите"}
{"url": "https://www.dnevnik.bg/analizi/2020/01/11/4015083_kvatralniiat_kradec_i_negova_jertva_ni_uveriavat_kolko/", "text": "                         Ето че коледните и новогодишните празници отминаха, но поздравителните адреси със сладки и откъснати от реалността неизпълними благопожелания продължават. И този път адресати на високи очаквания са министри от кабинета Борисов – ангажираните с правосъдието и съдебната реформа Данаил Кирилов и Екатерина Захариева. В съвместно комюнике посолството на САЩ и Министерството на правосъдието ни уведомиха: \"САЩ и България продължават да смятат, че корупцията подкопава демократичните институции, препятства икономическото развитие и просперитет и отваря вратата за вредни влияния. Работейки съвместно, двете правителства ще продължат текущия си диалог, включително по законодателни и процедурни предложения за укрепване на българските държавни институции, така че те да бъдат по-независими, прозрачни и ефективни.\". Това изказване, подписано от двете страни, наподобява изявление, в което кварталният крадец и една от постоянните му заможни жертви уверяват своите съграждани колко важно е човек да пази собствеността си и да не се краде. Преди българското членство в ЕС, в решаването на проблемните области в правосъдието. Имаше и целево финансиране по пътя на Американската агенция за международно развитие USAID, с чиято помощ бяха прекроени основните процесуални кодекси. С приемането ни в ЕС и с установяването на Механизма за сътрудничество и проверка международните партньори ни гласуваха доверие, че макар и бавен, темпът на промени ще даде резултат. Но, уви, 13 години по-късно механизмът на ЕС е на път да си отиде, отбелязал характерния постоянен напредък, без това да е довело до осезаем резултат. За това пък за повече от десетилетие се нароиха институционални имитации като специализираните съдилища и специализирана прокуратура и КПКОНПИ, с всичките ѝ предишни метастазиращи образувания. Всичко това щедро подпомогнато с пари на европейския и българския данъкоплатец и международните ни партньори. И днес отново сме в изходна позиция. Приоритетите отново са: - \"независимите органи да запазят самостоятелността и партийната си необвързаност\", Сега можем да очакваме да се напишат я нов Наказателен кодекс, я кодекс за административните нарушения и наказания. Да се появят поредните нови нетипични за българската правна традиция комисии, процедури, органи, комитети. Да набъбва тяхната безконтролна администрация и власт и всичко това да бъде отчитано като постоянен успех и исторически напредък. Нямаме на кого да се сърдим освен на самите себе си, помощта отвън не може да удържи властта отвътре. За реална промяна трябват хора, които умело да провеждат последователни политики. А за да го има този тип управници, трябва критична маса от още хора, която да се вълнува какво става отвъд входната врата на семейното жилище, и то не само когато има избори. Иначе ще продължим да гледаме изродените форми на българския тип \"спазаряваща\" се демокрация, при която местният вожд жертва население и интереси, за да пребъде управлението му.", "date": "2020.01.11", "title": "Кварталният крадец и негова жертва ни уверяват колко важно е да не се краде"}
{"url": "https://www.dnevnik.bg/sport/2020/01/11/4014920_voleibol_na_krustoput/", "text": "Години наред мъжкият национален отбор беше стълбът, на който се крепеше българският волейбол и федерацията. Вървеше ли отборът, всичко останало минаваше на заден план за обществото. А отборът вървеше - имаше медали, пълни зали и поводи за гордост. В това време другите проблеми оставаха в обсега само на волейболната общност или получаваха отзвук, който бързо отшумяваше. В последните години обаче картината се промени и мъжкият национален отбор отстъпи в играта, резултатите и славата си. Изгуби облика си. Първите дни на 2020 г. върнаха спомена за сладкото усещане от големите победи, а хората отново припознаха волейболистите като \"свои герои\". Олимпийската квалификация в Берлин  донесе радост , но тя беше кратка и непълна. Защото след нея остава действителността - за втори пореден път България няма да играе на олимпийски игри. Мъжкият отбор загуби позициите си на постоянна величина сред елита на този спорт и вече вместо за \"вечното четвърто място\" и класиране за финалите на различните турнири вече се говори места извън десетката. Българският волейбол е на кръстопът. Приливът на позабравената радост дойде в точния момент. Смяната на поколенията в мъжкия отбор и задаващата се смяна на властта във волейболната федерация са времето, в което трябва да се вземат правилните решения за изграждане на бъдещето. Вдъхновението от турнира в Берлин трябва да бъде използвано като първа и отправна крачка. Споменът за победите Радост, вълнение, гордост и надежда се преплетоха в първите дни за годината. Но тези усещания - макар и искрени, се оказаха мимолетни и донякъде измамни. В момент на сътресения и явно отстъпление от утвърденото в годините ниво българският отбор постигна много с три поредни победи, включително срещу фаворита Франция и европейския шампион Сърбия. Загубата от Германия върна суровата действителност и ги превърна в хубав спомен, защото  целта за класиране за Токио 2020 остана неизпълнена . Силната игра и създаденото въодушевление около турнира в Берлин не бива да се пропиляват. В пълно себераздаване капитанът Виктор Йосифов и  либерото Теодор Салпаров  предадоха последния си урок.      Салпаров беше последната следа от силния отбор, спечелил бронзовите медали от световното първенство в Япония през 2006 г. С оттеглянето и на Йосифов почти се къса връзката и с отбора, взел последните медали от голямо първенство - бронзовите от европейското през 2009 г. (в отбора все още е Цветан Соколов, а потенциални национали са и близнаците Валентин и Георги Братоеви). \"Този турнир показва прогрес и трябва да бъде една начална точка за отбора, за тези млади момчета, които от тук нататък продължават и ще бъдат основата на националния тим. Трябва да сме горди от това, което показахме всички заедно на този турнир. Подкрепяйте ни, защото това е бъдещето\", каза Йосифов. В Берлин отборът на практика беше същият като този, който  записа най-слабото класиране на европейско първенство от 14 години . Сега играта и поведението бяха коренно различни с очевидно подобрение във всички елементи, а най-ярки бяха сплотеността и желанието.      \"Оптимист съм. Видях голямо желание, което в последните години не го виждах. Себераздаване от млади момчета на по 21-22 години - такова, каквото трябва да има. С това себераздаване, с този труд те ще успеят, защото са талантливи и имат качествата. Въпросът е да се развият и да използват шанса си. За мен националният отбор освен удоволствие и сбъдната мечта е и отговорност. Обличайки националната фланелка, означава да оставиш сърцето и душата си на игрището\", каза Йосифов при завръщането си в София. Подреждането на пъзела Пропускането на олимпийските игри дава възможност вниманието да бъде поставено изцяло върху сглобяването на пълния пъзел във волейбола. След два месеца предстои изборно общо събрание, на което се очаква досегашният вицепрезидент  Любомир Ганев да сложи край на продължилото две десетилетия управление на Данчо Лазаров . Мнозина са скептични заради това, че дълго време Ганев беше част от статуквото. За разлика от футбола, например, тук разковничето може да се окаже желанието на клубовете. Те сами се обединиха и потърсиха промяната и като единствен вариант видяха Ганев. Въпреки това има знаци, че клубовете ще опитат да скъсат с оковите, градени години наред, и да изградят лостове, с които да имат контрол върху федерацията и да не позволят да се получи единовластие. Ганев също дава начални признаци, че ще се вслушва в мнението им. \"Сега трябва да се направи равносметка. В началото на новия олимпийски цикъл нашата голяма цел трябва да е да класираме два отбора на олимпийските игри през 2024 г. А и не само - в последните години нищо не се правеше за плажния волейбол. Трябва да опитаме, ако можем да изпратим и двойка в Париж 2024\", каза Ганев пред \"Дневник\". По думите му България създава качествени волейболисти, а задачата е те да се развиват. В момента много силно впечатление оставя отборът до 18 години, воден от Мартин Стоев. Миналата година съставът стана втори на европейското.      \"Със сигурност преди нас е имало волейбол в България и са постигани успехи, така ще е и след нас. Ще има смяна на поколенията и трябва да се изтърпят две-три години\", каза Салпаров. Ганев посочи, че  предстои внимателно да се прецени и избере кой да е треньор на националния отбор за мъже . По думите му вратата за Силвано Пранди остава отворена. Следващите месеци са много важни и ще покажат по кой път ще поеме българският волейбол. За мъжкия национален отбор пропускането на олимпийските игри отваря възможност през 2020 г. в Лигата на нациите да се постави началото на изграждането на новия отбор, но с едно наум, тъй като в турнира България няма гарантирано място и трябва да се бори да не го изгуби.", "date": "2020.01.11", "title": "Волейбол на кръстопът"}
{"url": "https://www.dnevnik.bg/politika/2020/01/11/4014387_sled_ostavkata_i_obvinenieto_na_dimov_kakvo_predstoi/", "text": "След  оставката и обвинението на Нено Димов  съветът на управляващата коалиция между ГЕРБ и \"Обединените патриоти\" трябва да се събере в началото на следващата седмица, за да определени негов наследник. Очакванията са новият кандидат за министър на околната среда и водите да бъде предложен от \"Обединените патриоти\", тъй като Димов бе от тяхната квота, предложен от ВМРО. За наследник на поста в медии се коментират двама души - депутатът от ВМРО Искрен Веселинов и ресорният зам.-министър Николай Кънчев. Кои ще бъде предложен и одобрен - ще се разбере във вторник. Промените в правителството вероятно ще изпреварят вота на недоверие към кабинета \"Борисов 3\", който БСП планира да внесе заради провала в управлението на околната среда и водите. В четвъртък и петък социалистите са поканили на разговори депутатите от ДПС и \"Воля\", за да търсят подкрепа за сваляне на правителството - опит, който се очертава да бъде неуспешен, макар на \"Позитано\" 20 да твърдят, че ефектите вече се виждат. Ще покажат (ли) рога \"патриотите\"  Макар и вицепремиерът и лидер на ВМРО Красимир Каракачанов да определя ареста и отстраняването на Нено Димов като \"показно убийство\" и \"несправедливост\", тъй като по думите му той не е виновен за водната криза в Перник, трусове в коалицията едва ли ще има. \"Не би трябвало да наблюдаваме нещо драматично между ГЕРБ и \"Обедините патриоти\", но е възможно \"Патриотите\" да покажат рога, тъй като се превръщат в боксова круша. Поведението на Борисов е малко от рода \"да разтовариш любимия строителен ресор от отговорност и да натовариш партньора\", смята политологът Първан Симеонов от \"Галъп интернешънъл\". По думите му един от важните въпроси е дали сега ДПС ще увеличи влиянието си или не. Според политолога Стойчо Стойчев Красимир Каракачанов е прагматичен човек и няма да провали формулата на управление. Така по думите му няма да се стигне до плана на ДПС да подкрепя явно някакви решения на правителството, без да участва в него. Кризата продължава  Последствията за правителството обаче може да зависят и от това колко дълго ще продължи водната криза в Перник и дали ще има режим и в други градове. Според социолога Юрий Асланов макар и да не се стигне до разнобой между управляващите партньори, политическата криза продължава и тя може да се засили. \"Отговорността на правителството за водната криза стои. Има обективни фактори като суша, но правителството няма план за действие. Ресорните министерства трябва да имат мерки за разрешаване на проблемите\", смята Асланов, който е и член на Националния съвет на БСП. Според политолога Евгений Дайнов е твърде рано да се каже какви ще са последствията за правителството. Освен водната криза в Перник новият министър на околната среда и водите ще трябва да се справя и с други сериозни проблеми като мръсния въздух (още четете  тук ).", "date": "2020.01.11", "title": "След оставката и обвинението на Димов: какво предстои за управляващите"}
{"url": "https://www.dnevnik.bg/sviat/2020/01/11/4015061_merkel_otiva_pri_putin_zaradi_blizkiia_iztok/", "text": "Иран, Сирия и Либия се присъединяват към обичайните руско-германски въпроси и случващото се в Украйна в разговорите на президента Владимир Путин и канцлера Ангела Меркел, които се очакват днес в Москва. Поканата дойде от Путин  и бе съобщена от  Кремъл  часове след като Съединените щати обявиха, че дрон е ликвидирал иранския командир Касем Солеймани. Тогава руското президентство каза, че работната среща е за обсъждане на международни проблеми. Говорителят на Меркел пък обясни, че в делегацията ще пътува и външният министър Хайко Маас, който участваше в разговори с Франция и Великобритания за иранската ядрена програма. Ислямската република се отказа да изпълнява още няколко условия в ядрената сделка в края на миналата седмица. Разговорът ще е за иранската криза, пише  сп. \"Шпигел\" . Макар да свързва срещата с убийството на Солеймани, списанието цитира и съобщението на Кремъл, според което ще бъдат обсъдени и ситуацията в Сирия (където Турция и Русия опитват да наложат примирие в Идлиб),  Либия  (която все повече се  превръща  в бойно поле на чужди играчи) и Украйна (заради която преди месец имаше среща в \"нормандски\" формат). Според в.  Taz  \"в критичното време Германия и Русия се нуждаят едни от други. Берлин знае за възможностите за влияние на Русия в Иран\", а \"Москва се надява да повлияе на САЩ чрез германците.\" Газопроводът \"Северен поток 2\" също е възможна тема. Германия твърдо се застъпва за проекта, но американските санкции може да са проблем за германския бизнес и според руски изследователи Путин ще иска да знае дали Берлин може да промени позицията си за проекта в резултат на това. На 20 декември САЩ подписа бюджета за отбрана за 2020 г., в който бяха предвидена възможност за налагане на санкции заради газопроводите \"Северен поток 2\" и \"Турски поток\". Заради тях Вашингтон призова компаниите, участващи в строителството, да го прекратят.", "date": "2020.01.11", "title": "Меркел отива при Путин заради Близкия изток"}
{"url": "https://www.dnevnik.bg/intervju/2020/01/11/4014859_deivid_bordman_horata_osuznavat_kolko_e_vajna/", "text": "Журналистиката в търсене на решения е подход, при който репортерите търсят не само проблем, но и стратегия за преодоляването му. Идеята зад него е да се преодолее негативното медийно отразяване на околния свят и да се тласнат институциите и обществото към действия, полезни за всички. \"Дневник\" говори с Бордман за необходимостта от качествена журналистика и как може тя да бъде печеливша дейност. - Бизнес моделът се промени драматично и то не за добро. По-трудно се намират ресурси за новинарските организации по света и особено местните, особено в САЩ. Не се промени нуждата от смислена журналистика в обществена полза, нуждата журналисти да бъдат кучета-пазачи спрямо държавните служители, властимащите, правителствените служители. Както и нуждата, за която говорим сега, журналистите да сочат потенциални решения на проблемите. - В света се случват две неща, които ни обнадеждават много. Особено в последното десетилетие с издигането на лидери популисти,  феномена на дезинформацията  и разделението в света, което ни припомня времена, в които мнозина не сме били родени (средата на 20-ти век), хората наистина осъзнават колко е важна качествената журналистика. В същото време виждаме, че търговският бизнес модел се разпада. Виждаме желание от страна на хората да плащат за качествени новини и интереса на фондации и организации с идеална цел да ги подкрепят. Този преход се случва сега и периодът е труден, но има много причини за оптимизъм, че от това ще произлезе нов бизнес модел, който да поддържа качествените новини. В САЩ определено виждаме това с \"Ню Йорк таймс\" и \"Вашингтон пост\", но го виждаме и в местни медии, като \"Бостън глоуб\" и \"Филаделфия инкуайърър\", и дори \"Сиатъл таймс\". Виждаме хора, които по свое желание плащат дигитални абонаменти, нещо, което не бяха склонни да правят преди. - Ще трябва. Мисля, че рекламите още имат своята роля, но с промяната на рекламния модел пред хората има много повече начини да намират стоки и услуги онлайн. Да се прави това през новините не е отговор. Така че наистина трябва да се помага на хората да видят стойността на качествените новини, а начинът за това е да се произвеждат качествени новини, които водят до промяна. - Мисля, че най-младото поколение пълнолетни е много обещаващо. Това, което наричаме  поколението Х  - между бейбибумърите и новото - това е голяма генерализация, но имаше данни, че тези хора не се интересуват особено от новини, от сериозни новини, повече ги влечеше забавлението, те бяха поколението \"Аз\". Сега виждаме огромен интерес в социалните проблеми, климатичните промени, политическа и икономическа справедливост. Тази мотивация е добра за качествената журналистика. - Ключът към напредването на журналистиката на решенията и идеята за разследваща журналистика с позитивно влияние е не просто репортерът да се заинтересува, но и ръководителите му да го подкрепят. Да дадат финансова подкрепа и време, защото този тип журналистика изисква време и ресурси. Най-добрият начин ръководството да бъде привлечено за това е да се покажат доказателствата, че общественото отвръща позитивно. Има проучвания в новинарски организации, включително \"Сиатъл таймс\", където работех, които показват, че читателите са по-активни спрямо този тип журналистика. Те споделят в социалните мрежи, прекарват повече време онлайн, а това потенциално води до повече печалби и по-добри журналистически резултати.", "date": "2020.01.11", "title": "Дейвид Бордман: Хората осъзнават колко е важна качествената журналистика"}
{"url": "https://www.dnevnik.bg/video/deniat_s_veselin_dremdjiev/2020/01/11/4015094_emiliia_milcheva_pernik_e_metafora_na_bulgariia/", "text": "Перник е метафора на България. Един заграбен град, един завладян град на фона на всичко, което се случва там - мръсният въздух, язовирът, който пресъхва постепенно пред очите на разписващите графиците министър и зам.-министър на околната и среда и водите и на регионалното министерство, които са абсолютно наясно със загубите по водопреносната мрежа. Това коментира журналистът Емилия Милчева в предаването \"Денят с Веселин Дремджиев\" в края на седмицата. Тя анализира водната криза в града и реакциите на властите, но и проблема с водата и режимите в други градове, както и другите потенциални огнища на проблеми, които се трупат в обществото. Милчева коментира и проблемите с \"Турски поток\" и как унгарският премиер Виктор Орбан е заел по-европейска позиция от българския Бойко Борисов.", "date": "2020.01.11", "title": ""}
{"url": "https://www.dnevnik.bg/sviat/2020/01/11/4015121_iran_potvurdi_che_e_svalil_ukrainskiia_samolet_zaradi/", "text": "Иранските власти потвърдиха след първоначалното отричане, че украинският самолет,  в който 176 души загинаха малко след излитане от Техеран  тази сряда, е свален заради човешка грешка, защото е помислен за \"вражеска цел\". Командирът на Революционната гвардия по-късно уточни, че самолетът е сметнат от системите за противовъздушна отбрана за крилата ракета. Полет 752 на Украинските международни авиолинии се е доближил до обект на гвардията - структура със сериозна власт в Иран, чието поделение за външни операции \"Ал Кудс\" оглавяваше убитият при американски удар  Касем Солеймани . Почти по същото време, по което самолетът се разби, бяха и иранските  ракетни удари срещу бази в Ирак , където са разположени американски войници, предприети в отговор на убийството на Солеймани. Изявление на военните, прочетено по държавната телевизия свързва инцидента с повишеното напрежение между САЩ и Иран, достигнало нова връхна точка след убийството на Солеймани. Заради това иранската армия била \"в най-висока степен на готовност\", затова и се стигнало до удара срещу полета, \"заради човешка грешка и непреднамерено\". Потвърждението дойде, след като западни служби и лидерите на  Канада  и  НАТО  заявиха, че на базата на наличните доказателства смятат, че самолетът е бил ударен от ракета. Това предположение изрази и американският държавен секретар Майк Помпео. В повечето медийни публикации се споменаваха зенитно-ракетните комплекси \"Тор\", каквито Иран купи преди години от Русия. И след иранското признание остават въпроси - например защо властите не са забранили полети по време на военна операция. \"Ще отстраним слабостите в системата\" Иранският външен министър Мохамад Джавад Зариф бе първият, който коментира темата. В \"Туитър\" той заяви, че катастрофата в Техеран е причинена от човешка грешка и \"американския авантюризъм\". Според пресслужбата на президента Ханас Рохани Иран дълбоко съжалява, за \"непростимата грешка\" и виновните за нея ще понесат отговорност. \"Необходимо е да се вземат мерки за отстраняване на слабостите в системата за противовъздушна отбрана на Иран, за да не се повтори отново подобна трагедия,\" продължава изявлението на Рохани. В изявление по държавната телевизия тази сутрин иранското министерство на отбраната уточни, че самолетът е летял близо до чувствителен военен обект, принадлежащ на гвардията, и е бил свален неумишлено поради човешка грешка. Виновниците ще бъдат предадени на съдебния орган на министерството на отбраната и ще им бъде потърсена отговорност. Комуникацията със самолета, потеглил от летище \"Имам Хомейни\" за Киев, е спряла две минути след излитане. На борда са били граждани на различни държави, повечето иранци и канадци (съответно 82-ма и 57 души), както и 11 украинци, граждани на Швеция, Великобритания, Афганистан и Германия. За повечето Киев е била транзитна спирка на път за Канада. Иранският авиационен регулатор отричаше ракетен удар да е довел до инцидента. След съобщенията на западни лидери и служби и след пристигане на експерти от Украйна (която сведе версиите в разследването си до ракетен удар и тероризъм) Техеран предупреди, че разчитането на черната кутия и установяването какво се е случило може да отнеме повече от месец. Тази нощ обаче съобщенията за човешка грешка бяха представени като предварителни резултати от разследването, което провежда страната. Украинският президент Володимир Зеленски обяви, че страната му иска цялостно разследване на случая, извинение \"пълно признаване на вината\" и компенсация, както и всички виновни да бъдат наказани.", "date": "2020.01.11", "title": "Иран потвърди, че е свалил украинския самолет заради \"непростима грешка\""}
{"url": "https://www.dnevnik.bg/v_pamet/2020/01/11/4015123_pochina_sultanut_na_oman_nai-dulgo_upravliavaliiat/", "text": "Кабус бин Саид, султан на Оман и най-дълго управлявалият арабски владетел в Близкия изток, почина на 79 години, съобщи националната телевизия. Причината не се посочва, но е известно, че той страдаше от диабет и имаше съобщения за лечение от рак на дебелото черво. Едва на 29 години той извърши през 1970 г. държавен преврат срещу баща си Саид бин Таймур, който държеше страната буквално в средновековието. Кабус бързо превърна Оман в далеч по-модерна монархия. Но султанът има абсолютна власт и бе едновременно министър-.председател, началник на генералния щаб, министър на отбраната, на финансите, на външните работи и управител на централната банка. Кабус успя с дискретна дипломация да превърне Оман в достатъчно отдалечена от враждуващите сили в района, за да бъде посредник между Иран, САЩ и сунитските емирства и Саудитска Арабия. Съгласно правилата от 1996 г., няма посочен престолонаследник, а фамилията трябва за 3 дни да избере кой да е новият султан. Ако не успее, членове на Съвета за отбрана и председателите на Върховния съд, на Консултатинтия съвет и на Държавния съвет заедно отварят плик, в който Кабус е написал името на фаворита си за трона. Трима братя, които са племенници на покойния султан, са смятани за водещи претенденти, но сред тях изпъква името на Хайтам бин Тарик ал Саид, министър на културата и националното наследство и от 2013 г. ръководеше комисията, тговаряща за развитие на държавата. Според държавните медии именно той вече е определен за наследник. Сега големият въпрос е дали Хайтам бин Тарик ал Саид ще успее да запази неутралитета на монархията, подкрепяна от Запада. Анализатори припомниха, че Катар бе подложен на натиск от Саудитска Арабия и Обединените арабски емирства да следва тяхната линия в първите месеци от идването на власт на емир Тамим през 2013г. И в момента страната е над 2 години под блокада от саудитците и техните съюзници. Оман, чиято роля в района се сравнява с тази на Швейцария в Европа, не участва в тези санкции, както и в операциите срещу хусите в Йемен.     ", "date": "2020.01.11", "title": "Почина султанът на Оман, най-дълго управлявалият арабски владетел"}
{"url": "https://www.dnevnik.bg/bulgaria/2020/01/11/4015134_zam-durjavniiat_sekretar_na_sasht_silata_na_bulgariia/", "text": "Възхищаваме се на отдадеността на българския народ по пътя към демокрацията. Демокрацията е процес, който никога не свършва и трябва да се полагат усилия за постигане на демократичните ценности. Силата на България зависи от силата на нейната демокрация. Това каза в интервю за БНР заместник държавният секретар на САЩ по политическите въпроси Дейвид Хейл. Той добави, че сътрудничеството между двете страни ще се задълбочи още повече и заради това България се нуждае от стабилна демокрация. Като основни приоритети в бъдещите съвместни действия Хейл посочи продължаването на съвместната работа в борбата с корупцията и върховенството на закона. По думите му в стратегическия диалог между САЩ и България е постигнат добър напредък. Според него двустранното сътрудничество ще надгражда постигнатите резултати след срещата на премиера Бойко Борисов с американския президент Доналд Тръмп в края на миналата година. Хейл посочи и няколко от акцентите в бъдещите съвместни действия. Сред тях са създаването на 10-годишна пътна карта за сътрудничеството в отбраната, развитие на 5G технологията и енергийната сигурност на България. Той приветства решението на правителството държавната компания  \"Булгартрансгаз\" ЕАД да придобие 20%  от капитала на проектната компания \"Газтрейд\" С.А., която изгражда терминала за втечнен природен газ край гръцкия град Александруполис. За зам.-държавния секретар това ще подобри диверсификацията на целия Балкански полуостров. Хейл е третият по важност човек в американската дипломация и трябваше да води американската делегация за началото на стратегическия диалог САЩ-България, започнал в сряда, но обясни, че се е наложило да остане във Вашингтон заради кризата с Иран. По план беше предвидено да се срещне и с  Борисов, който се включи в церемонията  по пускането на газопровода \"Турски поток\", който според Хейл ще бъде използван от Русия като  политически инструмент, с който да разделя Европа. Отношенията САЩ-Русия \"Фундаменталният проблем е, че Русия не спира с агресивното си поведение и това е голямото препятствие пред подобряване на отношенията ни. Разочароващо е - руското правителство не желае да поеме отговорност за агресивните си действия и не променя поведението си.\" Начинът, по който се държи Москва, води до международна изолация, от което Русия страда, допълни Хейл. \"Но за това може да вини само себе си.\" \"Русия е конкурент [на САЩ], понякога  доста твърд  и изобретателен, но все пак просто конкурент\", отговори той на въпрос дали страната е враг, заплаха или просто конкурент. Хейл допълни, че САЩ искат по-добри отношения с Москва и за отворени за такъв диалог и лично той е имал продължителни разговори със своя колега във външното министерство на Русия. Имаме канали за комуникация по въпроси като Сирия, Северна Корея, контрола над въоръженията, ситуацията в Близкия изток като цяло. Хейл бе запитан и дали Вашингтон би се ангажирал с предотвратяване на евентуални дестабилизиращи действия на Турция в нашия регион след евентуални санкции заради сближаването ѝ с Москва. \"Турция е ключов съюзник в НАТО и сме решени да работим за задържането ѝ в лоното на Запада и НАТО. Имаме наистина интензивен диалог с властите в Анкара по двустранни и регионални въпроси. Приемаме и знаем, че тя е с ключова роля в региона и искаме тя да е конструктивна\", отговори Хейл. \"Но Турция се сдоби с руската зенитна система С-400 и това не съответства на споделените задължения като съюзник. Диалогът по въпроса продължава и все още не сме готови да говорим публично по каквото и да е, свързано със санкции срещу Турция.\"", "date": "2020.01.11", "title": "Зам.-държавният секретар на САЩ: Силата на България зависи от нейната демокрация"}
{"url": "https://www.dnevnik.bg/citat_na_deniia/2020/01/11/4015126_citat_na_denia_putiat_ot_ministerskoto_kreslo_do/", "text": "                         Така вицепремиерът Томислав Дончев коментира пред Би Ти Ви  вчерашната оставка  на министъра на околната среда и водите Нено Димов. Тя беше предшествана от  задържането му за 24 часа , което след оттеглянето му от властта беше удължено на 72 часа.  Димов е обвинен от прокуратурата в умишлена безстопанственост  заради водната криза в Перник. За подобно престъпление, извършено от длъжностно лице, законът предвижда наказание от 2 до 8 г. лишаване от свобода. По думите на Томислав Дончев оставката със сигурност създава трус. Той уточни, че в началото на следващата седмица трябва да има коалиционен съвет с \"Обединени патриоти\", на който най-вероятно ще се обсъжда кой ще наследи Димов на поста. Според вицепремиера това трябва да е представител на ВМРО, тъй като екоминистърт беше от квотата на партията на министъра на отбраната Красимир Каракачанов, който от своя страна определи случилото се като  \"показно убийство\". Дончев каза още, че виновните за водната криза в Перник са много хора и не може само един човек да поема всички негативи. \"Контролът на водните количества в язовирите завършва при министъра, но започва долу по веригата\", уточни той. Вицепремиерът призна, че правителството е научило за проблема, когато водната криза в града е станала факт. Той се съгласи и с констатацията, че действията след това са \"след дъжд качулка\", но и уточни, че няма как да не се предприемат спешни мерки за решаването на кризата.", "date": "2020.01.11", "title": "Цитат на деня: Пътят от министерското кресло до подсъдимата скамейка понякога е много кратък"}
{"url": "https://www.dnevnik.bg/sport/2020/01/11/4015143_noshtta_koiato_prati_lebron_djeims_pred_maikul_djordan/", "text": "В Националната баскетболна асоциация (НБА) всички големи играчи се равняват по Майкъл Джордан. А Леброн Джеймс е един от малцината, който може да се похвали, че е пред Въздушния в няколко класации. Крилото на \"Лос Анджелис лейкърс\" изпревари Джордан по отбелязани точки от наказателната линия, като го постигна в мача с \"Далас маверикс\". \"Езерняците\" се наложиха със 129:114 в своята зала \"Степълс сентър\", а Джеймс вече има 12 197 точки от линията за фаул, с пет повече от Въздушния. Краля завърши с \"дабъл-дабъл\" – 35 точки и 16 борби и се справи със звездата на \"Далас\" Лука Дончич, който вкара 25 точки, овладя 10 борби и добави седем асистенции. Във вечната класация на НБА Джеймс е четвърти при реализаторите, като мина границата от 33 хиляди точки. По този показател той отново е пред Джордан.", "date": "2020.01.11", "title": ""}
{"url": "https://www.dnevnik.bg/bulgaria/2020/01/11/4015146_advokatut_na_dimov_obvinenieto_e_za_utvurjdavaneto_na/", "text": "Специализираната прокуратура внесе в Специализирания наказателен съд искане за налагане на постоянна мярка за неотклонение \"Задържане под стража\" на Нено Димов. В момента той е  задържан за 72 часа. Адвокатът на обвинения за водната криза в Перник вече бивш министър на околната среда и водите пък обяви пред Би Ти Ви, че  повдигнатото му обвинение  е \"във връзка с утвърждаването на графиците, които са ежемесечни, за водоползването на комплексните и значими язовири\". Според Ина Лулчева именно клиентът ѝ е този, който слага подписа си върху документите, но \"в тази дейност са ангажирани множество компетентни длъжностни лица\". Тя добави, че от действията на прокуратурата в последните дни е можело да се предположи, че \"ще се атакува някой министър\". За нея е \"доста прекалено да се търси наказателна отговорност за това, че си се съобразил с предложенията, направени от компетентните лица\". \"Никое длъжностно лице, особено на толкова високо ниво, не може да носи наказателна отговорност за конкретни нарушения, ако са допуснати в дейността. Той (бел. ред. Нено Димов) не се отказва от подписа си, но да се стигне до него са ангажирани множество министерства и множество други администрации. Той се е съобразявал с предложенията на компетентните органи\", каза още Лулчева.", "date": "2020.01.11", "title": "Прокуратурата поиска постоянното задържане на Нено Димов"}
{"url": "https://www.dnevnik.bg/sport/2020/01/11/4015157_premahnete_videopovtoreniiata_kak_otmenen_gol_dovede/", "text": "\"Технологията за видеоповторения трябва да бъде премахната, след като виждаме откачени решения всяка седмица\". Това каза халфът на \"Уест хем\" Деклан Райс след драматичната загуба на \"чуковете\" от \"Шефилд юнайтед\" с 0:1 в петък. Първият двубой от 22-ия кръг във Висшата лига беше белязан от спорно решение на реферите в добавеното време. Тогава гол на Робърт Снодграс беше отменен след преглед със системата за видеоповторения (VAR). Видеоарбитрите прецениха, че в началото на атаката Райс играе с ръка, въпреки че топката е избита с глава към нея от бранител на \"остриетата\". \"Това е абсолютна шега. Аз бягах и топката просто беше пратена в ръката ми, как да се предпазя, тя не беше в неестествено положение. Технологията трябва да се премахне и това не е само мое мнение. Всеки играч във Висшата лига е срещу VAR\", каза Райс.   Според английският национал технологията помага в някои случаи, но при играта с ръка по-често се стига до грешни отсъждания. Анализаторът на Sky Sports Джейми Карагър също призова правилото за игра с ръка да бъде преразгледано, а мениджърът на \"чуковете\" Дейвид Мойс дори нямаше думи, с които да коментира отмененото попадение. \"Шефилд\" стигна до успеха с гол на Оливър Макбърни в 53-ата минута. С трите точки \"остриетата\" излязоха на пето място в таблицата, с точка пред \"Манчестър юнайтед\". \"Уест хем\" е едва 16-и с 22 точки, само на две над зоната на изпадащите. Това е пореден случай през сезона, в който отбори и футболисти са недоволни от спорни отсъждания. Въпреки това Висшата лига отчита използването на VAR като успешно.", "date": "2020.01.11", "title": "Премахнете видеоповторенията: как отменен гол доведе до нови критики във Висшата лига"}
{"url": "https://www.dnevnik.bg/photos/2020/01/11/4015031_fotogaleriia_10-te_nai-gledani_bulgarski_filma_za_2019/", "text": "                        2019 г. беше успешна година за българското кино както с участия по световни фестивали, така и със силно присъствие в българските кина. Някои филми дори оглавиха седмичния боксофис през първия си уикенд. Половина от заглавията са на режисьори, които дебютират в пълнометражното кино. \"Дневник\" представя кои бяха най-гледаните български заглавия през отминалата 2019 г.  Данните са от Националния филмов център, чиято годишна класация е по брой зрители, а не по приходи, както е по-често срещано в света.", "date": "2020.01.11", "title": "Фотогалерия: 10-те най-гледани български филма за 2019 г."}
{"url": "https://www.dnevnik.bg/bulgaria/2020/01/11/4015169_zaharieva_tursi_hora_koito_ne_iskat_da_putuvat_za/", "text": "Външният министър Екатерина Захариева обяви пред \"Дарик радио\", че се обмисли да се направи любопитна кампания, която ще цели по-бързото падане на визите за САЩ. Темата се обсъжда активно в последния месец, особено след посещението на премиера Бойко Борисов във Вашингтон, където се срещна с американския президент Доналд Тръмп. Едната от темите в разговора им беше точно падането на визите. По думите на Захариева България е изпълнила всички критерии това да се случи. Единствено отказите за виза оставали повече от необходимия минимум от 3%. Към момента те са около 10%. Тя обясни, че в последните две години страната ни е сред тези с най-бързо падащият процент на откази. \"Най-големият процент отказани визи не идва от България, а от другите консулски служби на САЩ в Европа, където има големи български общности\", уточни тя. Захариева добави, че се обмисля, по пример от Полша, да се направи кампания, която цели възможно най-бързото сваляне на отказите за визи под 3%. В нея се призовават хора, които нямат намерение да пътуват до САЩ, но са с добро визово досие, да кандидатстват за визи.", "date": "2020.01.11", "title": "Захариева обмисля да търси хора, които не искат да пътуват за САЩ, за да паднат по-бързо визите"}
{"url": "https://www.dnevnik.bg/video/sedmicata/2020/01/11/4015171_shefut_na_zdravnata_kasa_prizna_za_organizirana/", "text": "Председателят на Националната здравноосигурителна каса (НЗОК) Дечо Дечев призна, че контролът на дейностите е най-трудната задача, която трябва да изпълни, за да заработи в нормален ритъм институцията. Пред \"Дарик радио\" той заяви, че няма как да скрие един голям проблем. \"Можем да говорим за организирана система за отчитане на дейности, които са извършени в по-малък обем или изобщо не са извършени. Заради това се налага и основна ревизия на дейността на здравната каса\", уточни Дечо Дечев. Цялото интервю гледайте във видеото.", "date": "2020.01.11", "title": ""}
{"url": "https://www.dnevnik.bg/kultura/2020/01/11/4012867_otkus_ot_germanskiiat_pacient_na_mihail_veshim/", "text": "                           Сиела Беше чуден слънчев ден в средата на октомври, един от ония дни, в които човек се възторгва безпричинно, само от факта, че е жив. Но хер Бекер, нашият германски пациент, не се възторгваше, защото бе в депресия. Не забелязваше гората, размазала се в есенни бои като палитра на импресионист. Не се впечатляваше от планината, нито от чистия въздух, нито от ромона на рекичката в дерето. Не вдигаше поглед и към небето – там, в безоблачния простор, един към друг, летяха два самолета и разчертаваха синевата като с бял тебешир. Аха да се сблъскат – но трагедията се размина, всеки продължи по маршрута си, а белите им дири се стопиха в безкрая и изчезнаха. Докато депресията на хер Бекер не се стапяше, не изчезваше. Иначе беше едър германец, расъл много над стоте кило¬грама и малко над шейсетте години, колкото нависоко, толкова и нашироко. Здраво тяло, но болен дух – бушонът му дал накъсо. Отказва контакт: лицето му – гипсова отливка без израз, пълните му устни не помръдват – нито за усмивка, нито за гримаса. Сивите тевтонски очи гледат стъклено и празно, не към красотите на планината, а в една точка – там някъде, между кочината на прасетата и овчарника, към купчина естествен тор. А на торището – нищо особено, две кокошки ровеха за червеи и щом клъвнеха някой, го поглъщаха като макарон. Тъпо е в такъв ден да зяпаш кокошки и червеи, вместо да се радваш на живота, който е прекрасен, но как хер Бекер да се зарадва, щом бе изпаднал в душевна пропаст. Болният му дух имаше нужда от лечение. От спешна, шокова терапия. Но преди терапията нека да разкажа какво търси този депресиран германец точно днес, точно тук, в тая троянска махала – и то в края на махалата, където дори няма къщи, а само стопански постройки, свинарник и овчарник. После започва гората. Доведе го приятелят ми Младен, сериозен шахматист и несериозен бизнесмен – покани го не просто на гости, а на лечение. Двамата от години са шахматно свързани – игра¬ли са стотици партии заедно, на живо и по интернет. Преди няколко дни Младен получил обаждане от фрау Бекер. Тя съобщила, че мъжът ѝ не е добре – щом го пенсионирали, изпаднал в депресия. Затворил се в себе си, престанал да разговаря с близките си и загубил интерес към живота. – Ще му върна интереса към живота! – успокоил тре¬вожната германка Младен така уверено, сякаш не е шахматист и бизнесмен, а професионален психиатър. – Само ми го прати тука, ако искаш и с придружител. Хер Бекер пристигна на софийското летище сам, без придружител. Младен веднага го натовари – него и депресията му, в колата си, за да го доведе тук, в тази планинска махала, в своята селска къща, където трябваше да му се въз¬върне интересът към живота. Без обстойни прегледи домакинът сне анамнеза на пациента и набави нужните антидепресанти за лечението му. Единият бе петлитрова дамаджана с отлежала сливова от мазето на бай Минко, местен ракиджия алхимик. Казанът в двора му пушеше непрестанно и от чучура църцореше всякакъв дестилат – джанков, сливов, от черници, дренки и къпини, пък и от стари компоти. Щом разбра какъв е случаят, че ще лекуваме душа, при това чуждестранна, бай Минко бръкна в златния си резерв – извади тази дамаджана и я нарече \"моето старо злато\". Питието с цвят на зехтин \"екстра върджин\", мек вкус и сериозен градус, бе прекарало седем години в черничево буре. Предписва се само за орално приложение, противопоказания – не се наблюдават. Вторият антидепресант бе от кочината на бай Дочо – местен овчар и свинар. Имаше колебание около избора на лекарство – овче или свинско, но Младен посочи прасето. Германците по традиция ценят това животно във всякакви форми – на пържоли, като джолан, на вурстове или наденици. Освен овчар и свинар бай Дочо беше и касапин без сан¬тименти. Бързо и делово превърна своя седемдесеткилограмов питомец в натюрморт. Заклан, опърлен, обръснат чисто и окъпан с маркуч, натюрмортът лежеше сега с разпран корем върху две дъски, като на маса за аутопсия. Сякаш дипломиран патоанатом, с нож в ръка, сред красотите на жива¬та природа бай Дочо разфасоваше мъртвата – превръщаше свинското тяло в пържоли, филенца и каренца. Нужни не за обикновен гуляй, каквито обикновено се правят по тия места, а като медикаменти – за лечение на душата. Щом се разгоря и огънят, накладен от сухи букачки, терапията можеше да започне. По идея на Младен това бе пикник терапия на откри¬то. Психиатричният кабинет бе изнесен на километър извън неговата къща, на поляна, сред естествения декор на свинарника и овчарника. Вместо легнал върху кушетка, както е практиката на повечето психиатри, пациентът хер Бекер бе положен да седне на единствения здрав стол, който се намери по тия места. Останалите се разположихме на дъбови пънчета – напълно в тон с импровизираната маса, сглобена от две дървени щайги, застлани с жълт вестник – жълт и по съдържание, и от старост. \"Дебил се сношава с кокошка\" – прочетох заглавието на статията, която се падна от моята страна на масата. Погледнах кокошките върху торището и си помислих, че това са истински щастливи кокошки – живеят си тук в планината, далеч и от дебили, и от журналисти. За разлика от кокошките хер Бекер не изглеждаше щастлив. Но не изглеждаше и нещастен. Състоянието му можеше да се определи като \"стабилно, без изменения\". Типично за заболяването му. – Старт! – даде знак приятелят ми Младен в ролята на главен психиатър. Аз, в ролята на медицинска сестра (или брат), вдигнах дамаджаната и налях по братска доза в чашите. Те бяха захабени и от различен калибър – на пациента отредихме най-чистата. Но чашите са от значение за снобите, истинските мъже могат да пият и от шишето. И от дамаджаната Първата глътка сливова ми се видя мека и слънчева, като меката есен наоколо. Нещо подобно рече и Младен – свърза златната сливова със златната есен. А бай Дочо се изрази не толкова поетично: – Добра е пукницата! Хер Бекер даже не погледна към чашата си. – Заболяването е сериозно, борбата ще е трудна! – каза психиатърът Младен и стана да разръчка огъня – сухите букови дървета горяха с весел пламък. Всичко в тоя ден ми изглеждаше весело, даже и депресията на хер Бекер. Отпих яка глътка и разказах вица за габровеца в депресия. Лекарят му предписал шопинг терапия, да си купи нещо скъпо. Габровецът се връща след ден и казва, че похарчил 1000 лева, а нямал подобрение. \"Какво си купи за 1000 лева?\", пита го лекарят. \"500 евро!\" Здравите се засмяха, пациентът – не. Нормално за душевноболен, не му е до смях, боли го душата.", "date": "2020.01.11", "title": "Откъс от \"Германският пациент\" на Михаил Вешим"}
{"url": "https://www.dnevnik.bg/evropa/2020/01/12/4013085_pestelivi_sreshtu_priiateli_na_koheziiata_bitkata_za/", "text": "Това може и да не е най-привлекателният дебат, но отговорът на въпроса как ще изглежда Европейския съюз през следващите седем години ще зависи от резултата на една от най-тежките предстоящи битки през 2020 г. - преговорите за следващия дългосрочен бюджет на блока, пише EurActiv. Европейският парламент договори преговорна позиция по време на предишния си мандат, а новият му състав я потвърди отново през октомври 2019 г. Три европредседателства обаче не успяха да постигнат компромис в Съвета на ЕС и преговорите дори още не са започнали. Държавите членки и евродепутатите ще трябва да измислят къде да похарчат всички пари и колко да са те. И ще трябва да го направят възможно най-скоро, защото времето им изтича. Новият програмен период (2021-2027 г.) започва следващата година. Председателят на Европейския съвет Шарл Мишел пое преговорите с перспективата за свикване на извънредна среща на върха през февруари. Той обаче ще я организира само ако види, че има достатъчно напредък за постигане на сделка. Мишел призна, че преговорите ще бъдат \"изключително сложни\" и \"най-трудните в историята на ЕС заради дупката, предизвикана от Брекзит\". Според изчисления на Европейската комисия тя ще възлиза на около 13 милиарда евро на година. Председателят ще започне кръг от консултации с държавите членки през януари с цел да разбере различните позиции в Съвета и след това да работи за намирането на приемлив компромис за ЕС-27. Това обаче няма да е лесно. Въпреки че решението за бюджета остава в ръцете на държавите членки, които трябва да го одобрят единодушно, Европейският парламент също трябва да даде одобрението си. Мишел започна разговори с докладчиците по досието в Европарламента и ще работи с тях, за да гарантира, че какъвто и да е компромисът в Съвета, той ще е приемлив и за евродепутатите. Петте пестеливи страни срещу приятелите на кохезията Европейската комисия представи своето предложение през 2018 г., когато предложи дългосрочен бюджет с размер 1.1% от брутния национален доход на ЕС. Излизането на Великобритания от ЕС и решението на лидерите да включат нови политически приоритети, като по-добро управление на миграцията, подсилване на инвестициите в наука и иновации, засилване на европейските системи за сигурност и отбрана и борба с климатичните промени, ще доведат до орязване на кохезионната (със 7%) и общата селскостопанска политика (с 5%). До момента размерът на бюджета и начинът за изразходване на парите са  основен източник на разделение  сред държавите членки. Т.нар, \"пет пестеливи държави\" - Австрия, Германия, Холандия, Швеция и Дания – настояват за намален бюджет от 1% от БНД, предвид излизането на Великобритания, вторият най-голям платец в бюджета. Тези страни отдават предимство на инвестициите в новите приоритети за сметка на традиционните политики. В другия край са \" приятелите на кохезията \" - България, Испания, Португалия, Гърция, Хърватия, Кипър, Чехия, Естония, Унгария, Латвия, Литва, Малта, Пола, Румъния, Словакия и Словения. Те защитават необходимостта кохезионната политика да остане напълно финансирана и искат по-амбициозен бюджет. Някои от тях смятат, че дори предложението на Еврокомисията не е достатъчно, за да може ЕС да постигне политическите си цели. А Европарламентът, който многократно поиска бюджет от най-малко 1.3% от БНД, изглежда е съгласен с тази оценка. Неизвестните Предложението на Еврокомисията беше представено през май 2018 г. под ръководството на Жан-Клод Юнкер. Неговият наследник, Урсула фон дер Лайен, внесе в политическата си програма серия от изискващи финансиране мерки, но не и нови бюджетни предложения. Макар Фон дер Лайен да призна, че е  обезпокоена от \"жестокото орязване \", предложено  от финландското европредседателство  преди срещата на върха през декември, тя не заяви намерение да измени предложението на предшественика си, което значи, че ще трябва да намери финансиране за своите инициативи в рамките на вече съществуващия план. Един от основните елементи за нея е  механизмът за справедлив преход , който възнамерява да създаде в подкрепа на регионите, изоставащи в прехода към неутрална по отношение на климата икономика, включително и чрез \"Фонд за справедлив преход\".      Еврокомисията ще представи детайли на 14 януари, но вече обяви, че възнамерява да мобилизира до 100 милиарда евро и че подкрепата от фонда следва да бъде предоставяна чрез програми на кохезионните фондове. Това по всяка вероятност ще постави началото на нова битка с опонентите – регионалните лидери, \"приятелите на кохезията\" и Европарламента, които не искат финансирането за регионите да пострада в резултат на промените. Т.нар. Кохезионен алианс, който събира представители на регионални организации в рамките на Европейския комитет на регионите, вече предупреди, че всеки нов инструмент, като Фонда за справедлив преход и бюджетните вноски за него, трябва да бъдат \"допълнителни към съществуващите европейски структурни и инвестиционни фондове\". Календарът Шарл Мишел ще започне двустранни преговори на техническо и политическо равнище с държавите членки и с Европейския парламент, с цел да постигне споразумение \"в рамките на следващите няколко седмици или месеци\". Идеята за извънредна среща на върха през февруари се чу сред държавите членки през декември, но тя може да се състои само ако и когато е реалистично да се постигне споразумение. Решението обаче не може да бъде отложено за много по-късно от март. През април се очаква Европейската комисия да представи бюджетно предложение за 2021 г., вече като част от следващия програмен период. Ако до тогава няма споразумение, Европарламентът призова Брюксел да представи алтернативни договорености, които да гарантират, че ще има яснота за бенефициентите. За да влезе в сила новият бюджет, регламентът, управляващ различните програми, трябва да бъде завършен, а за тази цел е необходимо съгласието и на Съвета, и на Европарламента.", "date": "2020.01.11", "title": "Пестеливи срещу приятели на кохезията: Битката за парите, която ще реши бъдещето на ЕС"}
{"url": "https://www.dnevnik.bg/bulgaria/2020/01/11/4013738_filturut_na_komina_ne_pomaga_pri_gorene_na_stara/", "text": "В домакинства, където в печката се горят отпадъци – стара дограма, мебели и отпадъци нашите монтажни групи не поставят филтър на комина, казва Даниел Дамянович, управител на ДЗЗД \"Филтърни системи България\". Това дружество спечели обществената поръчка на Столичната община за поставяне на 2000 електростатични филтри. Първите устройства вече са  поставени в кв. \"Факултета\", район \"Красна поляна\". \"Монтажните групи първо оглеждат състоянието на горивната инсталация (печка) на домакинството и коминното тяло\", казва Дамянович. Ако са много опушени и по други белези специалистите установяват дали в печката се горят отпадъци. \"Ние не можем да спрем вредните емисии от разтапянето на боята, а това със сигурност са полимери. Ние можем да спрем фините прахови частици с размери до 10 микрона и наистина ги спираме\", разяснява той. Поставянето на филтър на комина е само по доброволно желание на домакинството. Стоян живее в кв. \"Факултета\" на ул. \"Дръстър\". Той е от първите, които са се съгласили, защото, по думите му, Атанаска Георгиева, еколог на район \"Красна поляна\", го убедила, че въздухът ще стане по-чист. \"Филтърът работи на ток и вдига сметката с 3-4-5 лева месечно и аз си ги плащам\", казва Стоян, който е пенсиониран шофьор.", "date": "2020.01.11", "title": ""}
{"url": "https://www.dnevnik.bg/kultura/2020/01/11/4015161_otkude_idva_nai-izvestniiat_citat_na_iordan_radichkov/", "text": "Човекът представлява едно много дълго изречение, написано с голяма любов и вдъхновение, но пълно с правописни грешки\". Това е един от най-известните цитати от творчеството на Радичков. Повод да си спомним за него е месец януари - \"най-българският месец в календара\", както и периодът от годината, навяващ най-много асоциации с писателя. За втора поредна година именно през януари отдаваме почит на богатото литературно наследство на Радичков със серия събития – изложба, театрална постановка и нова книга. За радост на почитателите на театралното изкуство една от легендарните пиеси на автора ще получи нов живот. На 13 януари \"Януари\" ще се качи на сцената на Драматичен театър \"Иван Димов\" - Хасково. Изборът на текста и сцената не е случаен, тъй като през 1989 г. тъкмо там е осъществена една от емблематичните постановки на \"Януари\". На режисьорското място тогава е Иван Добчев, който преобръща представите за съвременен театър с новаторския си подход и екипът на представлението получава множество награди. Сега историята за мистериозната шейна с една пушка, един вълк и една шуба в нея получава новия си прочит благодарение на режисьора Дамян Тенев и актьорите Явор Бахаров, Петко Венелинов, Петър Влайков, Димитър Атанасов-Шърата, Емануил Костадинов, Пламен Петков и Димитър Димитров. Програмата за месеца на Радичков ще продължи с непоказвана досега изложба с негови рисунки. На 27 януари от 19 часа в столичната Галeрия-книжарница \"София Прес\" ще бъдат представени 18-те илюстрации на автора към книгата му \"Хора и свраки\", която се появява през 1990 г. - във време на бурни за страната промени. Макар и тихомълком, първата книга за възрастни, която авторът илюстрира сам, остава отпечатък в историята на българската литература и съзнанието на читателите с един цитат, който ще се превърна в най-разпознаваемата фраза на Йордан Радичков: \"Човекът представлява едно много дълго изречение, написано с голяма любов и вдъхновение, но пълно с правописни грешки\". Поради една или друга причина това изречение заживява свой самостоятелен живот, откъснато от целия текст, озаглавен \"За човека\". Цитатът продължава така: \"Човешката Библия е съставена от тези именно изречения, писани с патос и пълни с правописни грешки. Тя тъкмо заради това е написана по този дивен начин и затуй се чете от всички с увлечение. Дори безграмотната сврака може да се види как стои върху някой препинателен знак посред безбрежната Библия и като гледа писмената, потъва в дълбок размисъл.\" Именно тази безграмотна сврака ще кацне на бюрото на писателя, за да разкаже своите истории, поместени в сборника \"Хора и свраки\", който излиза отново на българския книжен пазар под марката на издателство \"Нике\". С историите в книгата Йордан Радичков успява да обрисува съществуването на човека, което бива неизменно съпътствано от живота на свраката и нейните мъдри макар и безграмотни наблюдения. Новото издание е с оригиналните илюстрации на автора. В разказите свраката не само ще се диви на човешката Библия. Тя се оказва очевидец на създаването на света, на падането на Икар, тя прелита през рая и напомня на човека за неговото детство и неговото минало. И не стига това, но бог се обръща към нея за съвет как да създаде човека. Свраката показва на бог своето гнездо и човекът бива направен от създателя си по този модел: \"Наистина стана по мой образ и мое подобие, но като го гледам как е рошав, заприличва ми донякъде в главата на свраче гнездо. Дори аз, неговият сътворител, не зная в бъдеще какво ще се мъти в туй гнездо!\" Сборникът ще бъде представен от  Радослав Чичев , a за изложбата ще говори Антон Стайков. Оформлението на книгата е дело на художника София Попйорданова. Премиерата на постановката \"Януари\" ще се състои на 13 януари в Хасково, а на 27 януари в София ще бъде представена изложбата с илюстрации, както и книгата \"Хора и свраки\". Изложбата ще може да бъде разгледана до 4 февруари.", "date": "2020.01.11", "title": "Откъде идва най-известният цитат на Йордан Радичков"}
{"url": "https://www.dnevnik.bg/sport/2020/01/11/4015176_istanbul_i_london_mogat_da_priemat_mach_mejdu_kubrat/", "text": "Шансовете да има мач между Кубрат Пулев и Антъни Джошуа за световната титла по бокс са много големи. Това каза мениджърът на българина Ивайло Гоцев. В петък Международната боксова федерация (IBF), чийто задължителен претендент е Пулев, обяви че  щабовете на двамата боксьори преговарят за мач . Варианти за градове, които да приемат среща за титлата са Лондон и Истанбул, а също така и Саудитска Арабия е разглеждана като опция, обясни Гоцев. \"Истанбул е много добро място за мача, защото съм сигурен, че ще дойдат хиляди българи да подкрепят Кубрат. Градът разполага със стадиони, които да поберат десетките хиляди, които ще искат да гледат битката. Започнали сме преговорите. Всичко зависи от условията. Ще се огранича да кажа само, че шансовете мачът Пулев - Джошуа да е в Истанбул са доста големи\", каза Гоцев пред \"Марица\". Джошуа проведе 11 от всичките си 24 срещи в Лондон. Последният му двубой беше в Саудитска Арабия, къдетоо си върна поясите в тежка категория от Анди Руис. Щабовете на Пулев и Джошуа преговарят за мач, а според IBF крайният срок за определяне на дата за срещата е 31 януари.", "date": "2020.01.11", "title": "Истанбул и Лондон могат да приемат мач между Кубрат Пулев и Джошуа"}
{"url": "https://www.dnevnik.bg/bulgaria/2020/01/11/4015178_pecheli_se_mnogo_i_se_riskuva_malko_boklukut_li_e/", "text": "Печели се много и се рискува малко. В цифри печалбата е десетки милиони евро. Така един от най-големите експерти по калабрийската мафия Ндрангета Антонио Никазо обобщи пред \"Нова телевизия\" интересите ѝ в бизнеса с боклук. По думите му мафията гледа на отпадъците като новия кокаин, който е и най-доходоносният им бизнес. Никазо е роден в Калабрия, но в последните години живее в Канада и САЩ, където преподава \"Култура и поведение на мафията\" в няколко университета. Той изследва как работи Ндрангета и разкрива това пред света със своите близо 40 книги. Голяма част от тях са писани съвместно с прокурор Никола Гратери, който ръководеше акцията от миналия месец, при която бяха арестувани над 300 членове на мафията. Сред тях имаше и една българка. \"Мафията гледа на боклука като на новия кокаин, а България е апетитна дестинацията за складирането му. При телефонен разговор между членове на Ндрангета, засечен от властите преди няколко месеца, се разбра, че търсят нови места, където да складират токсични и индустриални отпадъци. Името на България, като потенциална дестинация, се споменаваше често в разговора. Това, освен всичко друго, означава и още нещо - че връзката между Ндрангета и българската организирана престъпност става все по-солидна. Вече не говорим само за трафика на дрога, с който досега най-често ги свързвахме\", коментира Антонио Никазо пред \"Нова телевизия\". Той разказа, че от известно време в Италия усилено се говори за връзка между Ндрангета и България при износа на боклук. Преди да се разбере за схемата, токсичният боклук се е складирал в Италия. След откриването на няколко незаконни сметища обществото реагирало с организирането на протести. \"Тогава започнаха да товарят боклука на кораби и го потапяха в Средиземно море, далече от Италия. Но и това не можеше да продължава вечно. Трябваха им нови територии. В България, очевидно, някой е помогнал. Направил е така, че част от този боклук да започне да пристига у вас. Със сигурност е било осигурено и място, където да се складира. Много е вероятно от българска страна да са криминални организации, с които и преди са работили заедно - може би по каналите за трафик на дрога\", посочи още Никазо. Според него за обработката на токсични отпадъци са нужни много пари. Заради това и производителите им предпочитат да ги захвърлят някъде, като платят на някого да го направи вместо тях. \"Парите пак са доста, но са много по-малко от това, което иначе би платил за обработката им. Печели се много и се рискува малко. Боклукът със сигурност е източник на огромни печалби. Въпреки че други често го подценяват, мафията все повече разчита на боклука като източник на доход. Това е печеливш бизнес, цяла индустрия дори и мафията отдавна е сложила ръце върху него\", казва още Никазо. Той призова в България да се вдигне много шум, за да се пресече намерението на мафията да превърне в страната в сметище.", "date": "2020.01.11", "title": "Печели се много и се рискува малко – боклукът ли е новият кокаин за италианската мафия"}
{"url": "https://www.dnevnik.bg/sport/2020/01/11/4015184_surbiia_i_ispaniia_shte_sporiat_vuv_finala_na_atp_kup/", "text": "Сърбия и Испания са финалистите в първия турнир \"АТП къп\", като стигнаха до мача за титлата в Сидни. Развоят на надпреварата осигури и вълнуващ мач между първите двама в световната ранглиста Рафаел Надал и Новак Джокович, които ще се срещнат в неделя. Сръбският тим, воден от Джокович постигна три победи над Русия. Душан Лайович даде летящ старт на състава след 7:5, 7:6 (1) над Карен Хачанов. След това Джокович се нуждаеше от 2.49 часа, за да надвие Даниил Медведев - 1:6, 7:5, 6:4. Това донесе победа на Сърбия и обезсмисли срещата на двойка. В него сърбите все пак победиха, като дуетът Никола Чачич и Виктор Троицки се справи с Теймураз Габашвили и Константин Кравчук с 6:4, 7:6 (7). Във втория полуфинал Испания се справи с Австралия, като също взе двата си мача на сингъл. Роберто Баутиста-Агут победи Ник Кириос по категоричен начин - 6:1, 6:4 само за час и 22 минути.      След него на корта излязоха първите ракети Рафаел Надал и Алекс Де Минор. Световният №1 срещна проблеми с 20-годишния талант и загуби първия сет с 4:6. След това се стигна до оспорвана втора част, в която испанецът се наложи със 7:5. В третия сет Надал поведе с 4:0 и успя да затвори мача с 6:1.", "date": "2020.01.11", "title": "Сърбия и Испания ще спорят във финала на \"АТП къп\""}
{"url": "https://www.dnevnik.bg/bulgaria/2020/01/11/4015188_do_posledno_neno_dimov_ne_znael_za_predstoiashtata/", "text": "Министърът на околната среда и водите в оставка Нено Димов остава за постоянно в ареста. Това реши Специализираният наказателен съд. Искането на Специализираната прокуратура беше отправено днес, като преди това министърът на околната среда и водите в оставка беше задържан за 72 часа. Съдия Цветан Колев прие мотивите на обвинението, че престъплението, в което Димов е обвинен, е тежко, има преки доказателства, че го е извършил и може да влия на свидетелите, ако бъде пуснат от ареста. Той добави и още един аргумент - достигането до критично положение в Перник \"задължава държавата да осигури всички възможности за установяването на истината и вината\". Една от тези възможности била именно да остави Димов в ареста. Решението ще бъде обжалвано на 16 януари пред Апелативния наказателен съд.      Според адвоката на Нено Димов Ина Лулчева решението издавало безпомощност. Тя каза, че оставката на Димов е приета от премиера Бойко Борисов и трябва да бъде гласувана от Народното събрание и аргументът на прокуратурата, че клиентът ѝ може да влияе на свидетели в ролята си на министър е несъстоятелен. От своя страна наблюдаващият прокурор Ангел Кънев остана доволен от решението на съда. На въпрос как оставянето под стража на Димов ще помогне на прокуратурата в събирането на нови доказателства той се позова на съда. \"Ето, и съдът прие, че задържането под стража ще помогне за установяването на истината\", заяви той, като добави, че разследването продължава и могат да бъдат подведени под отговорност и други длъжности лица.      На въпрос на \"Дневник\" какво е наложило Димов да бъде задържан първо в полицейското управление, а не на другия ден, когато му се повдигне обвинението, Кънев отговори, че въпросът не е от компетенцията на прокуратурата. \"Попитайте МВР, те са упражнили своите правомощия по закона за МВР\", каза той. Димов  е обвинен в умишлена безстопанственост . Според държавното обвинение има достатъчно доказателства, че от 1 януари 2018 г. до 17 ноември 2019 г. министър Нено Димов е издавал разрешителни за промишлено ползване на вода от язовир \"Студена\" за дружествата \"Стомана индъстри\" и \"Топлофикация\" - Перник, въпреки че всеки месец и многократно е получавал доклади с информация, че обемът на водите в язовира драстично намалява. По време на гледането на мярката Лулчева заяви, че няма нито едно доказателство, че Димов е бил уведомен до ноември за проблемите с яз. \"Студена\" и предстоящия режим на водата в Перник, който започна на 18 ноември. По думите ѝ има ресорен зам.-министър, който отговаря за водните басейни. Преди да достигне писмо за подпис от министъра, то минава през администрация и преглед от ресорния зам.-министър, обясни още тя. \"Аз съм изпълнявал съвестно правомощията си\", беше коментарът на Димов.      Проверка на \"Дневник\" в сайта на екоминистерството показва, че  Красимир Живков  отговаря на посочения от защитата на Димов профил. Той е бивш областен управител на Софийска област. Преди това от 1999 г. до 2003 г. е заместник-кмет на Правец, а от 2003 г. до 2009 г. е кмет на града.", "date": "2020.01.11", "title": "Съдът остави за постоянно в ареста Нено Димов"}
{"url": "https://www.dnevnik.bg/bulgaria/2020/01/11/4015190_s_oferti_pod_100_mln_lv_dve_firmi_shte_sporiat_za/", "text": "Две фирми останаха в надпреварата за дострояването на детската болница в София срещу 100 млн. лв. В петък бяха отворени само две от предложенията за обществената поръчка, като числата показват, че почти сигурният строител е \"Главболгарстрой\", съобщава  \"Капитал\".  Цената ще е 93.4 млн. лв. и е почти на максимума от 100 млн., прогнозиран от здравното министерство. Освен с малко по-ниска цена, ГБС с двете си свързани фирми, обединени в консорциум \"Детско здраве\", са получили и най-висока техническа оценка за изпълнение на заданието - 50 точки. Другият кандидат - \"Детска болница-София\" (обединение между българската \"Климатроник\", мексиканската \"Иновасионес Техникас Ен Симентасион СА ДЕ СВ\" и испанската \"Проес Консулторес\") предлага да извърши тези дейности срещу 2 млн. повече. Техническата му оценка е значително по-малка - едва 20 точки. А кандидатът на \"Трейс Груп Холд\" е отстранен, но конкретната причина не бе посочена. Повече по темата четете  тук.", "date": "2020.01.11", "title": "С оферти под 100 млн. лв. две фирми ще спорят за дострояването на детската болница"}
{"url": "https://www.dnevnik.bg/biznes/2020/01/11/4015199_durjavata_e_subrala_blizo_24_mlrd_leva_ot_danuci_i/", "text": "Общите постъпления от данъци и осигурителни вноски по сметките на Националната агенция за приходите (НАП) за 2019 г. са 23.87 млрд. лв., съобщиха от пресцентъра на приходното ведомство. Сумата е с 2.8 млрд. лв. повече спрямо постъпленията през 2018 г. и с около 628 млн. лв. над планираното за годината, отбелязват още от НАП. \"Увеличават се както доброволно внесените суми, така и тези, акумулирани в производство по събиране\", е казала по повод приходите на НАП изпълнителният директор на агенцията Галя Димитрова, цитирана от БТА. По данни на НАП данъчните приходи възлизат на 13.3 млрд. лв., като от данъка върху доходите на физическите лица в хазната са влезли над 3.6 млрд. лв. Постъпленията от корпоративни данъци са 2.8 млрд. лв., а нетните приходи от ДДС възлизат на 6.8 млрд. лв. От приходната агенция посочват още, че осигурителните вноски, постъпили в бюджета са общо 10.3 млрд. лв. в това число 6.2 млрд. лв. вноски за държавното обществено осигуряване, 2.6 млрд. лв. здравно-осигурителни вноски и 1.5 млрд. лв. за допълнително задължително пенсионно осигуряване.", "date": "2020.01.11", "title": "Държавата е събрала близо 24 млрд. лева от данъци и осигуровки"}
{"url": "https://www.dnevnik.bg/bulgaria/2020/01/11/4015200_zemetresenie_v_istanbul_beshe_useteno_i_v_bulgariia/", "text": "Земетресение с магнитуд 4.7 по скалата на Рихтер беше регистрирано в Истанбул. Епицентърът на труса е в Мраморно море в района на град Силиври и е на 16 км дълбочина под морското равнище. По данни на БНР земетресението е усетено в някои райони в Южна България. Все още няма информация за нанесени щети или за пострадали. Земният трус е бил регистриран в 16:38 часа местно време (15:38 българско време). Истанбул се намира в район с голям сеизмичен риск, където Северноанадолската плоча се среща с други земни плочи.", "date": "2020.01.11", "title": "Земетресение в Истанбул беше усетено и в България"}
{"url": "https://www.dnevnik.bg/sport/2020/01/11/4015201_pireli_ochakva_po-predvidima_formula_1_prez_2020_g/", "text": "Формула 1 може да бъде по-предвидима през 2020 г., след като отборите предпочетоха да останат с тима гуми от изминалия сезон. Това обясниха от компанията доставчик \"Пирели\". След края на сезон 2019 десетте отбора в шампионата гласуваха единодушно да отхвърлят предложените типове гуми за 2020 г. и така се стигна до ситуацията да бъдат запазени смесите, които бяха налични и доо моомента. Според директора на \"Пирели\" Марио Изола вече всички отбори познават добре гумите и няма да имат никакви трудности в рамките на сезона с използването им в състезателни условия или при загряването. \"Единственият отрицателен аспект, който аз виждам в случая е, че отнемаме елемента на непредвидимост. Това е нещо, което помага за шоуто във Формула 1, а сега състезанията могат да станат по-предвидими\", каза Изола. По думите на директора на \"Пирели\" ситуациите, които инженерите няма да могат да предвидят стават много малко. Изола смята още, че болидите ще са с около 1-1.5 секунди по-бързи на обиколка заради продължаващото развитие. Пред компанията ще има две предизвикателства, които са свързани с новите състезания в календара - Гран при на Виетнам и Нидерландия. Първото състезание е улично, а това на пистата \"Зандворт\" включва финален завой с изключително голям наклон.", "date": "2020.01.11", "title": "\"Пирели\" очаква по-предвидима Формула 1 през 2020 г."}
{"url": "https://www.dnevnik.bg/sport/2020/01/11/4015202_snimka_na_denia_ibrahimovich_vduhnovi_milan_za_purva/", "text": "Само два мача бяха необходими на Златан Ибрахимович да отбележи първия си гол след завръщането в \"Милан\". Шведът се разписа при успеха с 2:0 над \"Каляри\" като гост, а победата е първа за \"росонерите\" от 8 декември.", "date": "2020.01.11", "title": "Снимка на деня: Ибрахимович вдъхнови \"Милан\" за първа победа от месец"}
{"url": "https://www.dnevnik.bg/sport/2020/01/11/4015209_lestur_se_prepuna_v_otbora_koito_pobedi_s_90/", "text": "Само 78 дни, след като разгроми \"Саутхемптън\" с 9:0 в рекорден мач във Висшата лига, \"Лестър\" допусна грешка срещу \"светците\" на своя стадион \"Кинг пауър\". \"Лисиците\" загубиха с 1:2 и продължиха да се представят колебливо в последния месец. Денис Прат изведе \"Лестър\" напред в 14-ата минута след подаване на Джейми Варди, но след това тимът на Брендан Роджърс срещна големи проблеми. До почивката \"Саутхемптън\" доминираше и изравни чрез Стюърт Армстронг. През втората част \"светците\" излязоха напред с точен изстрел на Дани Ингс в 81-ата минута. В края имаше и драматични моменти, след като Джони Еванс изравни, но попадението му беше отменено заради засада след преглед със системата за видеоповторения. Поражението оставя \"Лестър\" на второ място в таблицата, на 13 точки зад \"Ливърпул\" и на една пред \"Манчестър сити\". И двата тима обаче имат мач по-малко. Убедителни победи постигнаха \"Манчестър юнайтед\" и \"Челси\", които се наложиха над \"Норич\" и \"Бърнли\".      \"Червените дяволи\" не срещнаха никакви проблеми с последния в таблицата и победиха с 4:0. Маркъс Рашфорд вкара два пъти в 27-ата и 52-ата минута, а останалите попадения бяха дело на Антони Марсиал и Мейсън Грийнууд. \"Челси\" надви \"Бърнли\" на своя стадион с 3:0, като си осигури аванс от две попадения до почивката. Жоржиньо вкара от дузпа в 27-ата минута, а 11 по-късно точен беше и Тами Ейбрахам. Третият гол вкара Калъм Хъдсън-Одой четири минути след паузата. В първия мач от деня лондонското дерби между \"Кристъл Палас\" и \"Арсенал\" завърши 1:1. \"Артилеристите\" не успяха да вземат трети пореден успех, въпреки че откриха още в 12-ата минута. Пиер-Емерик Обамеянг се разписа след подаване на Александър Лаказет.      В началото на втората част \"орлите\" изравниха с удар на Джордан Аю, при който топката рикошира в Давид Луиз. Малко по-късно \"Арсенал\" остана и с човек по-малко, след като Обамеянг беше изгонен заради грубо влизане в краката на Макс Майер.", "date": "2020.01.11", "title": "\"Лестър\" се препъна в отбора, който победи с 9:0"}
{"url": "https://www.dnevnik.bg/sviat/2020/01/11/4015214_v_opit_da_spre_protestite_frenskoto_pravitelstvo/", "text": "Френското правителство е склонно да оттегли временно от проекта си за пенсионна реформа мярката, която би принудила французите да работят до 64 години, за да се пенсионират при пълна пенсия и която бе отхвърлена единодушно от френските синдикати. Именно тази мярка породи вълна от протести и стачки във Франция, продължаващи вече пета седмица. Премиерът Едуар Филип обяви в писмо, адресирано днес до френските синдикати и организациите на френските работодатели, че управляващите са склонни на отстъпки. \"За да засвидетелствам доверието ми към социалните партньори и за да не предрешавам изхода на нашата работа, аз съм склонен да изтегля от проекта на закона мярката, която предложих\", се казва в писмото на Филип. В него се допълва, че социалните партньори трябва да постигнат съгласие, за да осигурят баланс на пенсионната система през 2027 г.. Според плана на Филип възрастта за пенсиониране при пълна пенсия трябваше да се повиши от сегашните 62 на 64 години. Сега той казва, че е готов да я оттегли, но ако бъдат изпълнени определени условия. Днес във Франция имаше отново протести срещу пенсионната реформа. На места в Париж се стигна и до сблъсъци между протестиращите и силите на реда. Сред протестиращите се появиха и няколкостотин жълти жилетки и маскирани лица с качулки, които започнаха да разбиват витрини по протежението на протестното шествие, потеглило от Площада на Нацията към Площада на Републиката. По полицията бяха хвърлени предмети и силите на реда отвърнаха със сълзотворен газ.", "date": "2020.01.11", "title": "В опит да спре протестите френското правителство обяви отстъпки по пенсионната реформа"}
{"url": "https://www.dnevnik.bg/istorii_na_denia/2020/01/11/4015216_nai-chetenoto_v_dnevnik_shegite_na_borisov_i_kak/", "text": "1.  Борисов за ученията в Черно море: Казах на Путин, че F-16 още не са дошли и да не се притеснява  - 39733 прочитания 2.  \"Шпигел\": Управлението на Борисов няма общо с върховенство на закона  - 29164 прочитания 3.  Млад и неуморен прокурор е човекът на САЩ за върховенството на закона в България  - 22547 прочитания 4.  Меган и Хари се оттеглят да живеят като обикновено семейство, но ядосаха кралицата  - 21983 прочитания 5.  След агресивна маневра руски боен кораб спря на 50 м от разрушител на САЩ  - 18694 прочитания 6.  Иран нанесе удари срещу бази с войници на САЩ в Ирак  - 17015 прочитания 7.  Министър Нено Димов е задържан за 24 часа  - 15168 прочитания 8.  Елена Йончева окончателно осъди Бойко Борисов да й плати 5000 лв . - 15145 прочитания 9.  Иран потвърди, че е свалил украинския самолет заради \"непростима грешка\"  - 15144 прочитания 10.  За година в България са регистрирани 12 чисто нови коли \"Ролс-Ройс\"  - 15021 прочитания", "date": "2020.01.11", "title": "Най-четеното в \"Дневник\": Шегите на Борисов и как \"Шпигел\" вижда управлението в България"}
{"url": "https://www.dnevnik.bg/sviat/2020/01/11/4015222_severen_potok_2_e_zakonen_shte_bude_dovurshen_zaiavi/", "text": "След преговори с Владимир Путин в Москва, продължили близо 3 часа и половина, германският канцлер Ангела Меркел заяви, че проектът \"Северен поток 2\" е законен според правилата на ЕС и трябва да бъде довършен, въпреки американските санкции от 21 декември Европа само ще спечели от него, източниците на газ трябва да бъдат разнообразявани, а Берлин е против санкции на която и да е държава, които имат екстериториален ефект, добави тя. Меркел продължи да нарича газопровода чисто икономически проект, а Путин заяви, че Москва сама ще го дострои без привличане на партньори. Краят на строителството вероятно ще се измести с няколко месеца, \"но в края на тази или началото на следващата година той ще заработи\". Сред обсъжданите теми са били кризите в Сирия, Либия, Ирак, Иран и Украйна. За либийската криза, която все повече прилича на сирийската заради намеса на външни фактори, Меркел съобщи, че се надява в неделя враждуващите страни да започнат примирие и че скоро ще им изпрати покани за специална конференция в Берлин с водеща роля на ООН. Целта е Либия да получи шанс отново да бъде суверенна и мирна страна, добави тя. Запитан за присъствието на руснаци в Либия, Путин отвърна, че \"ако там има руски граждани, те не представляват интересите на руската държава и не получават пари от нея\".", "date": "2020.01.11", "title": "\"Северен поток 2\" е законен, ще бъде довършен, заяви Меркел"}
{"url": "https://www.dnevnik.bg/photos/2020/01/11/4015227_snimka_na_denia_nadupcheniiat_ot_shrapneli_korpus_na/", "text": "Кабинетът на украинския президент Володимир Зеленский разпространи снимки от украинците в разследващата комисия за сваления на 8 януари от иранска зенитна ракета украински пътнически самолет. Олексий Данилов, председател на Съвета за национална сигурност и отбрана, каза за Би Би Си, че ракетата е избухнала под кабината и веднага е убила екипажа. Снимките са направени преди признанието на Иран.", "date": "2020.01.11", "title": "Снимка на деня: Надупченият от шрапнели корпус на украинския боинг"}
{"url": "https://www.dnevnik.bg/sport/2020/01/11/4015226_dancho_lazarov_triabva_da_zalagame_na_kachestvenite/", "text": "Правилното решение би било, ако се избере треньор за четири години до следващата олимпиада, защото решаването на нещата на парче няма да има резултат. Имаме много качествени български треньори и трябва да залагаме на тях. Такива са Николай Желязков и Мартин Стоев\". Това заяви дългогодишният председател на волейболната федерация Данчо Лазаров във връзка с избора на селекционер за  националния отбор . Договорът на Силвано Пранди изтече след края на олимпийската квалификация, като  вратата за италианеца остава отворена . Лазаров, който се очаква да бъде сменен на поста от Любомир Ганев на общото събрание за избор на нов президент на 13 март, допълни, че тимът ще срещне предизвикателство след отказването на опитните състезатели Виктор Йосифов и  Теодор Салпаров . \"Без опитните играчи ще бъде трудно, но те вече не могат... не искат\", каза Лазаров пред Би Ти Ви.", "date": "2020.01.11", "title": ""}
{"url": "https://www.dnevnik.bg/sport/2020/01/11/4015234_livurpul_produlji_po_putia_kum_velichieto_sus_znachim/", "text": "Ливърпул\" продължи впечатляващото си представяне с 12-а поредна победа във Висшата лига. Тимът на Юрген Клоп измъкна успех с 1:0 при гостуването си на \"Тотнъм\" и стигна до значимо постижение в европейския футбол. Мърсисайдци влязоха в историята като отбора с най-добри показатели след 21 мача в петте големи първенства на континента. На този етап от шампионата червените събраха 61 точки, като имат 20 победи и едва едно равенство. Голът на Роберто Фирмино през първата част означаваше, че \"Ливърпул\" вече е в серия от 30 поредни мача във Висшата лига, в които вкарва поне по едно попадение. С успеха си червените увеличиха преднината си на върха след загубата на \"Лестър\" по-рано през деня. \"Лисиците\", които имат мач повече, вече изостават на 16 точки от \"Ливърпул\", а разликата с \"Манчестър сити\" е 17.      Жозе Моуриньо реши да заложи на трима централни защитници в опит да спре нападателната мощ на \"Ливърпул\". Тя си пролича още в началото, когато Алекс Окслейд-Чембърлейн можеше да даде преднина на отбора си при добавка след блокиран удар на Фирмино. \"Тотнъм\" отговори веднага, като Лукас Моура опита да застраши вратата на червените. Постепенно натискът на \"Ливърпул\" се увеличаваше, като Върджил ван Дайк стреля с глава, но вратарят на домакините Пауло Газанига направи страхотно спасяване.      Той беше безпомощен в 37-ата минута, когато се разписа Фирмино. Нападателят получи подаване от Мохамед Салах и си освободи място за удар с добро движение на тялото, с което преодоля дебютанта за \"Тотнъм\" Джафет Танганга. През втората част тимът на Моуриньо погледна по-смело към вратата на Алисон, който спаси диагонален удар на Серж Орие. Малко по-късно Садио Мане стреля с глава, но Газанига отново се отчете с добра намеса.      В края пролича умора при футболистите на \"Ливърпул\", които намалиха темпото. Домакините опитаха да се възползват, но им липсваше точност при завършващия удар. В 75-ата минута \"Тотнъм\" имаше числено предимство при бърза атака, като топката стигна до Хьон Мин Сон. Южнокореецът навлезе в наказателното поле, но стреля над вратата от добра позиция. Напрежение имаше и седем минути по-късно, но \"Ливърпул\" оцеля. Орие центрира опасно отдясно, като с плонж Джовани Ло Селсо засече топката, но тя не влезе във вратата.     ", "date": "2020.01.11", "title": "\"Ливърпул\" продължи по пътя към величието със значим успех в Лондон"}
