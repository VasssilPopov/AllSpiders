{"url": "https://www.dnevnik.bg/sport/2018/11/06/3341071_fotogaleriia_emociite_na_mala_marakana_pri_pobedata_na/", "text": "С вдъхновена игра, много желание и отлично първо полувреме, \"Цървена звезда\"  . Европейският шампион за 1991 г. надви петкратния първенец, а след двубоя Белград беше потопен в тържества. В герой за \"Звезда\" се превърна Милан Павков, който вкара и двата гола, а след срещата беше качен да дава тон за песните на феновете.", "date": "2018.11.06", "title": "Фотогалерия: Емоциите на \"Мала Маракана\" при победата на \"Звезда\" над \"Ливърпул\""}
{"url": "https://www.dnevnik.bg/sport/2018/11/06/3341018_sdrujenie_na_evropeiskite_purvenstva_se_obiavi_protiv/", "text": "Формирането на нова Суперлига в Европа ще има трайни и сериозни последици върху футбола. Това обяви сдружението на Европейските лиги (EL), в което влизат 25 от европейските шампионати, сред които Висшата лига, Бундеслигата и Ла Лига. В петък  порталът Football Leaks публикува документи , според които Байерн\"(Мюнхен) и още шест водещи отбора от Европа обсъждали създаването на своя Суперлига. Идеята била 11 от големите отбори да се отделят от УЕФА и през 2021 г. да си създадат свой турнир, наречен Европейска Суперлига. Тези отбори щели да имат гарантирано място в турнира за следващите 20 години. В допълнение към тях щели да бъдат поканени още пет клуба, за да стане общият брой 16. EL се обяви против създаване на подобна Суперлига. \"В основата на играта са местните шампионати и пирамидалната структура, каквато е изградена\", се казва в съобщение на сдружението. \"Суперлига ще доведе до сериозни и трайни последици върху футбола. Ще бъде нарушена неговата цялост и дългосрочната му устойчивост\", добавят от EL. Организацията добавя, че е предложила на УЕФА ново, по-справедливо разпределение на приходите за следващия тригодишен цикъл. Според \"Шпигел\" обаче новата Суперлига ще замести Шампионската лига от 2021 г. и ще включва 16 отбора. Нейните 11 основателя няма да могат да бъдат изключвани или да изпадат в рамките на 20 години, добавя немското издание.", "date": "2018.11.06", "title": "Сдружението на европейските първенства е против формирането на нова Суперлига"}
{"url": "https://www.dnevnik.bg/politika/2018/11/06/3341024_debatut_pokrai_bjudjeta_obidi_na_mishki_pokaianie_i/", "text": "Дебатът в парламента за бюджета на държавното обществено осигуряване се превърна в стандартен спор и размяна на обиди и обвинения между ГЕРБ и БСП. Заради  наложеното наказание  по-рано днес на липсващите в пленарната зала депутати от БСП и ДПС Георги Свиленски (БСП) обвини председателя на парламента Цвета Караянчева, че налагането на наказанието е в нарушение на правилника и процедурата, тъй като не било подложено на обсъждане. Депутатите от БСП не бяха в залата по време на гласуването на наказанието и го пропуснаха. Според Свиленски с отнемане на командировъчните и парите за пътни разходи на всички депутати, които не са били в залата по време на поименното преброяване, се наказват и всички, които са в командировка, и \"един от създателите на партията ви\". Той визираше Цветан Цветанов, който замина за Хелзинки на събитие на ЕНП. Без оглед субективното ви разбиране - не може да надхитрите нормите на правилника, отговори Данаил Кирилов (ГЕРБ), който е председател на правната комисия. \"На Корнелия Нинова й липсват спомените през 2013 година. Председателят на парламента Михаил Миков определяше кворума като казваше: \"Има видимо мнозинство\", коментира Данаил Кирилов. Той се закани да извади отчетите на БСП за командировъчните през уикенда. Кирилов напомни, че според правилника всички депутати са длъжни да участват в дейността на парламента, а поименната проверка е именно такава. \"Къде сте, г-жо Нинова, като правен субект, няма ви като регистрация\", попита Данаил Кирилов. Цялата група на БСП сутринта не се регистрира в опит да провали кворума. \"Влязохте като мишки тук\", обърна се Кирилов към опозицията. Георги Свиленски настоя от председателстващия събранието Емил Христов (ГЕРБ) на Данаил Кирилов да му бъде наложено наказание, тъй като е обидил всичките 79 депутати от БСП. \"Моля да ми определите наказание съобразно тежестта на нарушението. По-скоро исках да кажа мишлета, а не мишки\", отговори му Кирилов. Иван Иванов от БСП настоя за наказанието на Кирилов, тъй като \"сравняването на депутати с различни биологични видове е нарушение на правилника\". Данаил Кирилов се извини на БСП официално от трибуната. Депутатът от БСП Цветан Топчиев пък каза за Христов, че води заседанието като мишка. Въпреки моето несъгласие налагам наказание забележка на Данаил Кирилов за оскърбителни думи, отнесени към цялата парламентарна група на БСП, взе решение Емил Христов \"На Цветан Топчиев от БСП няма да наложа наказание. Не заслужава това отношение\", добави. \"Държа да ми наложите наказание\", отговори Топчиев. \"Извинете се, както го направи Данаил Кирилов\", настоя Христов. \"Ще се извиня в личен разговор\", отговори Топчиев. \"Оттук нанесохте обида, оттук се извинете. Ето ви трибуната\", посочи му мястото за изказвания Христов. След което наложи забележка и на Цветан Топчиев. След това заседанието трябваше да продължи с четене на закона за държавния бюджет за следващата година, а обсъждането му да продължи утре. Нинова призова четенето да продължи утре и поиска това да бъде решено на председателски съвет. Христов свика съвет и обяви почивка.", "date": "2018.11.06", "title": "Дебатът покрай бюджета: Обиди на мишки, покаяние и наказание"}
{"url": "https://www.dnevnik.bg/evropa/2018/11/06/3340908_broiat_na_svobodnite_rabotni_mesta_v_germaniia_e/", "text": "Броят на свободните работни места в Германия е достигнал рекордно високо ниво, се посочва в проучване на Института за изследване на трудовия пазар и заетостта (IAB), цитирано от ДПА. Според проучването през третото тримесечие на 2018 година е имало 1.24 милиона незаети позиции в Германия. Броят им е със 140 хил. повече спрямо същия период на 2017 година и с 23 хил. повече спрямо второто тримесечие на 2018 година, обяви днес институтът от баварския град Нюрнберг, който е към федералната агенция по заетостта. Рязкото увеличение в търсенето на работна ръка в производствения сектор е било особено забележително, особено в икономически сектори, които произвеждат или преработват стоки във фабриките. За една година броят на свободните работни места в този сектор се е увеличил с почти една трета до над 160 хил. позиции. Институтът за изследване на трудовия пазар и заетостта изготвя доклад за броя свободни работни места в Германия на всяко тримесечие. За сегашния доклад институтът е анкетирал 9 хил. работодатели сред всички сектори на икономиката. /БТА", "date": "2018.11.06", "title": "Броят на свободните работни места в Германия е рекордно висок"}
{"url": "https://www.dnevnik.bg/sport/2018/11/06/3341022_guardiola_zashtiti_siti_sled_obvineniiata_za/", "text": "Мениджърът на \"Манчестър сити\" Пеп Гуардиола защити клуба след обвиненията за нарушаването на финансовия феърплей. Английският шампион беше обвинен, че се възползва от схеми, които са направени, за да може да се облагодетелства. Платформата Football Leaks публикува тайна информация, според която се твърди, че  президентът на ФИФА Джани Инфантино е помагал на \"Сити\" и ПСЖ  да заобикалят правилата. Твърденията са, че като генерален секретар на УЕФА заедно с бившия президент на УЕФА Мишел Платини той е защитавал интересите на двата клуба. На пресконференция преди двубоя с \"Шахтьор\" (Донецк) в Шампионската лига Гуардиола нарече \"Сити\" \"много професионален и изряден клуб\". \"Мога да кажа, че аз вярвам на клуба и въ всичко, което се прави тук. Разбира се, ние искаме да следваме правилата, независимо дали те са на ФИФА, УЕФА или на Висшата лига\", каза Гуардиола, който води \"Сити\" от 2016 г. \"Повярвайте ми, а аз съм напълно честен. Аз не знам какво се случва по отношение на бизнеса, защото аз съм мениджър, аз съм концентриран върху представянето на терена или това, което става в съблекалнята. Аз съм извън бизнес делата, но като част от клуба аз подкрепям \"Сити\", добави испанецът. \"Гражданите\" отказаха да коментират обвиненията на Football Leaks. От клуба съобщиха, че няма да отговарят на \"обвинения, извадени от контекста или откраднати\". \"Сити\" е собственост на консорциума \"Сити футбол груп\", който се контролира от кралската фамилия на Абу Даби и шейх Мансур бин Зайед ал Нахиян. Football Leaks публикува поредица от материали за \"гражданите\". Поредният сочи, че клубът е похарчил 1.1 милиарда евро за футболисти само в първите четири години от управлението на азиатските собственици. В същото време е създадена схема за заобикаляне на рестрикциите от изпълнителния директор Феран Сориано. Всичко това е станало в периода 2008 - 2012 година и е с личното съгласие на шейх Мансур.", "date": "2018.11.06", "title": "Гуардиола защити \"Сити\" след обвиненията за заобикаляне на финансовия феърплей"}
{"url": "https://www.dnevnik.bg/zelen/2018/11/06/3340659_siakash_evropa_zatuva_v_more_ot_klechki_za_ushi/", "text": "Ако в политиката действително преобладават показните и символични жестове, както твърдят някои циници, то ЕС несъмнено се намира на прав път. Защото ефектът от очакваната забрана на пластмасовите прибори  за еднократна употреба , на сламките и на пластмасовите клечки за уши няма как да бъде друг освен чисто символичен. Затова пък ние, европейците, ще се събуждаме със самочувствието, че сме направили нещо за опазването на световните морета. Все повече пластмаса Не може да се отрече, че пластмасите са вече навсякъде около нас и стават все повече. Зеленчуците, плодовете, месото, колбасите и сиренето – почти всичко, което купуваме в супермаркетите, е опаковано в пластмаса. Жената в пекарната, която ми продава хляб, работи с ръкавици за еднократна употреба. Всяка книга в книжарницата също е обвита във фолио. Хората масово пият вода от пластмасови бутилки за еднократна употреба, сякаш че в германските офиси, училища и университети няма чешми. При това е доказано, че от тях тече питейна вода с доказана чистота, а в повечето случаи и с добър вкус. Но нима цялото това изобилие от предмети за еднократна или многократна употреба автоматично попада в морето? Естествено, не! Защото в почти цяла Европа съществуват системи за сметосъбиране и разделна обработка на отпадъците, които осигуряват рециклирането на голяма част от ценните суровини. А за да се предотврати безразборното изхвърляне на пластмасови предмети за еднократна употреба, би било достатъчно, ако ЕС въведе по-високи цени или депозити за ползването на подобни продукти. Ето така ЕС би могъл действително да покаже, че прави нещо за околната среда! Всички, които посещават различни европейски плажове или са плавали с яхта из Средиземно море, знаят обаче, че клечките за уши, сламките и пластмасовите вилици не са основният проблем. Повечето от пластмасовите бутилки за вода и различните други отпадъци, които се носят из морската шир, изобщо не са с европейски произход. Надписите по тях издават това категорично. Защото истински големите замърсители на околната среда не се намират в Европа. Осем от десетте реки, които ежедневно изливат най-много пластмасови отпадъци в световните морета, са в Азия. Останалите две - в Африка. Какво тогава би могла да стори Европа? Нима е достатъчно да публикува драматични снимки в социалните медии и да се оплаква от мизерията в света? Разбира се, че Европа има много други възможности да противодейства на замърсяването. Например да помогне на онези региони, в които се намират най-големите замърсители, за да могат те да си създадат прилични системи за събиране и обработка на отпадъците. Едва тогава боклуците няма да попадат в реките. Създаването на системи за сметосъбиране изисква пари Европейските, и особено германските, фирми разполагат с богато ноу-хау и изпитани стратегии за ефикасно сметосъбиране. Само че тези системи едва ли са по джоба на бедните държави от Африка и Азия. Ако темата за чистотата на околната среда действително е толкова важна за нас, европейците, не ни остава нищо друго, освен да се бръкнем по-надълбоко и да предложим на развиващите се страни съответните екологични проекти. Ето това би било наистина ефикасна и устойчива политика за развитие! Само дето тя е свързана със значително по-високи разходи, отколкото една забрана на приборите за еднократна употреба и пластмасовите клечки за уши.", "date": "2018.11.06", "title": "Море от клечки за уши? Проблемът на Европа с пластмасата е друг"}
{"url": "https://www.dnevnik.bg/sport/2018/11/06/3340861_na_jivo_livurpul_gostuva_na_curvena_zvezda_vuv_vajen/", "text": "С вдъхновена игра, много желание и отлично първо полувреме, \"Цървена звезда\" взе първа победа в Шампионската лига, надигравайки \"Ливърпул\" с 2:0. В герой за сръбския шампион се превърна централният нападател Милан Павков, който вкара и двата гола. Той се разписа в 22-ата и 29-ата минута в период, в който \"Звезда\" доминираше на терена. Много силен мач направи и вратарят Милан Борян, който през второто полувреме се отчете с невероятни спасявания. С успеха \"Цървена звезда\" събира четири точки в група С, където интригата се увеличава. Сръбският тим остава последен, а \"Ливърпул\" вече има две победи и две загуби. Тепърва обаче своя мач ще изиграят \"Наполи\" (5 т.) и ПСЖ (4 т.). Две седмици след  тежкото поражение с 0:4 на \"Анфийлд\" , този път сръбските играчи действаха много по-добре. Те спират втори от фаворитите в Белград, след като преди това завършиха 0:0 с \"Наполи\". Победата е първа за \"Цървена звезда\" в груповата фаза на Шампионската лига от 1992 г. В този период тимът от Белград има едва три успеха, които дойдоха в Купата на УЕФА и Лига Европа. \"Ливърпул\" беше далеч от познатото си ниво и направи един от най-слабите си мачове в последните години. Футболистите на Юрген Клоп бяха неузнаваеми през първите 45 минути, а след почивката опитаха да се коригират, но стигнаха до някои епизодични действия. За пръв път в историята си червените губят три поредни срещи като гост в европейските турнири. Подкрепяни от пълните трибуни на \"Райко Митич\" сръбските шампиони започнаха много мотивирани от първата минута. Футболистите на Владан Милоевич действаха на висока скорост, агресивно и надиграха далеч по-именития си съперник. В първите 15 минути \"Звезда\" стигна до три корнера, които загатнаха, че Алисон ще има работа в двубоя. Първият голям шанс за домакините се откри пред Марко Марин, но неговият удар беше прекалено слаб. Именно след корнер централният защитник Вуядин Савич остана непокрит, но стреля неточно. След тази опасност \"Ливърпул\" успя два пъти да стигне близо до вратата на \"Звезда\" и създаде положения. Първото от тях беше пропуснато от Даниел Стъридж, който стреля неточно от около пет метра. След това изстрел на английския нападател беше блокиран. Двата пропуска на \"Ливърпул\" подействаха още по-мотивиращо на домакините и те бързо се пренесоха в атака. В 22-ата минута Марко Марин центрира от корнер, а Милан Павков се оказа непокрит около границата на вратарското поле, откъдето засече неспасяемо топката – 1:0. Още докато успеят да реагират и да стабилизират играта си, английските футболисти допуснаха нов гол. Той падна в 29-ата минута и негов автор отново стана Павков. Централният нападател на \"Звезда\" овладя топката с гръб към вратата, запази я добре от Джорджиньо Вайналдум, завъртя се и тръгна мощно към вратата. След което с изстрел от около 25 метра не остави никакви шансове на Алисон да реагира. Това беше едва първият случай от повече от четири години, в който \"Ливърпул\" допуска повече от един гол в първото полувреме на свой мач в Шампионската лига. На почивката Юрген Клоп реагира, показвайки, че не е доволен от играта на своите футболисти. Той извади десния защитник Александър-Арнолд и Стъридж, за да пусне Джо Гомез и Роберто Фирмино. Англичаните промениха подхода си през втората част, започнаха да задържат трайно топката, като в първите 15 минути от втората част в процентно съотношение то беше над 80%. Опасностите пред Милан Борян обаче липсваха. Първият точен удар на сметката на \"Ливърпул\" беше едва в 70-ата минута. Тогава Салах овладя една топка на около 30 метра от вратата, надпредна и стреля, но Борян се намеси и изби в корнер. След ъгловият удар топката отново стигна до Салах, но вторият му пореден изстрел се отби от страничния стълб. До края по-добрите положения бяха за гостите и основно пред Салах. Египтянинът показа желание да промени развоя на мача, но нямаше и късмет.", "date": "2018.11.06", "title": "\"Цървена звезда\" победи \"Ливърпул\" и заплете възела в група С (хронология)"}
{"url": "https://www.dnevnik.bg/dnevnik_na_liatoto/galerii/2018/11/06/3340975_fotogaleriia_svetovnite_snimki_na_denia_-_6_noemvri/", "text": "Посетителите на Световния търговски панаир в центъра на Лондон се снимат с репликата на \"бариера на разделението\", изложена на щанда на Палестина. Произведението е с автор британския уличен артист Банкси.", "date": "2018.11.06", "title": "Фотогалерия: Световните снимки на деня - 6 ноември 2018 г."}
{"url": "https://www.dnevnik.bg/bulgaria/2018/11/06/3341025_agenciiata_za_bulgarite_v_chujbina_ot_godini_iskala/", "text": "От години ръководството на Агенцията за българите в чужбина настоявало да се съкрати процедурата по установяване на българско гражданство, обяви в ефира на Би Ти Ви един от бившите й директори Борис Вангелов в периода 2015-2017 г., а сега депутат от \"Обединени патриоти\". Описа че кандидатите 1 г. чакат за интервю, а документите им \"обикалят\" всички девет институции, чиито представители са включени в Съвета по гражданство. Той вижда координирана акция в действията на ДПС и Катя Матева, бивш директор на отдел \"Българско гражданство\" в правосъдното министерство, която публично обяви нарушения в агенцията. Вангелов дори определи Матева като протеже на ДПС. Аргументира се с това, че свидетелствата на Матева последвали отхвърления проект на ДПС за промени в Закона за българското гражданство. Разказа на свой ред, че в годините, когато той е бил в агенцията е имало много етнически турци, често деца на български изселници, да получат гражданство, но на всички тях е било отказвано. Някои съдилища обаче тълкували понятието българин като български граждани при доказване на българска принадлежност през родителите. Това, според него, означавало никой от българите от Молдова и други страни да не получи гражданство, защото родителите им не са били граждани нищо, че са българи по произход. За определена тарифа за българско гражданство разказа в новините на Би Ти Ви представен като \"вътрешен човек\" за системата със скрита самоличност. Според него кандидати от Косово плащали по 5 хил. евро, а македонците - хиляда за удостоверение за български произход. Разказа, че определена тарифа имало и за регистрирането на чужденци на български адреси като най-често те били в пограничните райони с Македония и Сърбия. Най-често използваните схеми били чрез отваряне на фирма с 10 служители, което осигурява статут за постоянно пребиваване. Документът се получава и срещу сертификат за наличие на търговско представителство в България. Третият вариант, който е най-предпочитан в последите години, е да си издействат статут за постоянно пребиваване въз основа на документ за български произход, твърди източникът. За чужденци с мюсюлмански имена имало специално разработена процедура в агенцията като имало и тарифи за експресни поръчки. ", "date": "2018.11.06", "title": "Агенцията за българите в чужбина от години искала съкращаване на процедурите за гражданство"}
{"url": "https://www.dnevnik.bg/sport/2018/11/06/3341035_sobstvenikut_na_monako_dmitrii_ribolovlev_e_arestuvan/", "text": "Руският милиардер и собственик на футболния \"Монако\" Дмитрий Риболовлев е бил арестуван във вторник сутринта, съобщава агенция ТАСС, цитирайки информация на френското издание \"Монд\". Той е задържан в дома си в Княжеството, като е заподозрян в корупция. \"Монд\" се позовава на свои източници, които твърдят, че домът на руския милиардер е бил претърсен. Освен обвиненията в корупция, Риболовлев е заподозрян в активен и пасивен трафик на влияние и съучастие в подобни престъпления. Заповедта за ареста му пък е издадена от съдия в Монако. Преди години Риболовлев отново имаше проблеми с правосъдието, но заради незаконна търговия на скъпи вещи. Руснакът е собственик на \"Монако\" от 2011 г. Тогава той придоби клуба за символичната сума от 1 евро, но с обещание да инвестира поне 100 милиона евро. Клубът от княжеството стана шампион веднъж, а Риболовлев похарчи много пари за скъпи футболисти. Личното състояние на руския олигарх се оценява на 7.3 милиарда евро.", "date": "2018.11.06", "title": "Собственикът на \"Монако\" Дмитрий Риболовлев е арестуван по обвинения в корупция"}
{"url": "https://www.dnevnik.bg/politika/2018/11/06/3341037_sled_predsedatelski_suvet_dnevniiat_red_na_parlamenta/", "text": "Управляващи и опозиция се разбраха да променят дневния ред на утрешното заседание на Народното събрание и първо да гледат данъчните закони, а след това проекта на държавния бюджет за 2019 г., съобщи БТА. Това стана след председателски съвет и прекъсване на извънредното пленарно заседание, поискано от лидера на БСП Корнелия Нинова. В проектопрограмата за утре се предвиждаше депутатите да дебатират първо по предложената от правителството проект-сметка на държавата за следващата година, след като тази вечер бъдат изчетени докладите на всички парламентарни комисии. Решението на председателския съвет съобщи пред журналисти председателят на бюджетната комисия Менда Стоянова. Постигнахме компромис и съгласие през утрешния ден да продължим първо с второто четене на промените в закона за корпоративното подоходно облагане, а след това с първото четене на държавния бюджет, обясни тя. За това по-рано в пленарната зала Корнелия Нинова посочи, че редът не е бил нормален и това не е равнището на институцията \"български парламент\", каквато БСП би искала тя да бъде. Затова направихме този председателски съвет, за да няма утре подобен тон в залата, коментира и Стоянова. По-рано депутатите приеха на първо четене бюджета на здравната каса и на Държавното обществено осигуряване. ", "date": "2018.11.06", "title": "След председателски съвет дневният ред на парламента за сряда се промени"}
{"url": "https://www.dnevnik.bg/biznes/2018/11/06/3341039_deputatite_prieha_na_purvo_chetene_po-visoki_pensii_i/", "text": "От 1 юли 2019 г. пенсиите, отпуснати до 31 декември 2018 г. вкл., се увеличават с 5.7 на сто, като повишението отчита и новата \"тежест\" на година осигурителен стаж. Парламентът одобри на първо четене бюджета на Държавното обществено осигуряване (ДОО) за следващата година. \"За\" бяха 112 депутати, против - 73, въздържаха се седем, съобщи БТА. Максималният размер на получаваните една или повече пенсии от началото на следващата година до 30 юни 2019 г. се запазва на 910 лв., а от 1 юли - таванът става 1200 лв. Мярката се прилага за всички пенсии, без оглед на момента на отпускането им. От 1 юли догодина минималната пенсия за осигурителен стаж и възраст се увеличава от 207.60 на 219.43 лв., а социалната пенсия за старост от 125.58 лв. на 132.74 лв. - т.е. с 5.7 на сто увеличение. Средният размер на пенсията през 2019 г. се предвижда да достигне 386.27 лв.  За пенсиите, отпуснати след 31 декември 2018 г., процентът за всяка година осигурителен стаж в пенсионната формула се увеличава от 1.169 на 1.2. Запазва се размерът на осигурителната вноска за фонд \"Пенсии\" от 2018 г, както и процентното съотношение на вноската между осигурителите и осигурените лица. От следващата година обаче се вдига минималният осигурителен доход за самоосигуряващите от 510 лв. на 560 лв., както и за земеделските стопани и тютюнопроизводителите от 350 лв. на 560 лв. От 2600 лв. на 3000 лв. става максималният осигурителен доход. Не се променя периодът на изплащане на паричното обезщетение за бременност и раждане - 410 дни, както и размерът на обезщетението за отглеждане на дете от една до двегодишна възраст - 380 лв. И догодина остава възможността майките, които имат право да ползват отпуск при бременност и раждане до навършване на една година на детето, но се върнат на работа по-рано, да получават обезщетение от ДОО в размер 50 на сто от полагащото им се обезщетение при бременност и раждане. Проектобюджетът запазва минималния дневен размер на обезщетението за безработица от 9 лв., и максималния - 74.29 лв. Не се променя размерът на еднократната помощ при смърт на осигурено лице - 540 лв. Относителният дял на разходите за пенсии от БВП е 8.6 на сто, като предвидените средства за пенсии са с 533.8 млн. лв. повече в сравнение с размера им в бюджета на ДОО за 2018 г. Общата сума на приходите и трансферите за 2019 г. от консолидирания бюджет за ДОО се предвижда да е в размер на 11.8 млрд. лв. или с 692.4 млн. лв. повече в сравнение с 2018 г. С най-голям относителен дял са приходите от осигурителните вноски, които са очаква да са 7.5 млрд. лв.  Социалният министър Бисер Петков увери, че като основен финансов план на осигурителната система, проектът гарантира осигурителните права на гражданите. Заложените по-високи темпове на растеж на осигурителните вноски ще доведе до близо 1 млрд. лв. повече постъпления в сравнение с 2018 г. и намаляване зависимостта на ДОО от държавния бюджет. Две трети от разходите ще са финансирани от осигурителни вноски, въвежда се и възможност за пенсиите на работещите в момента пенсионери да се преизчисляват по служебен път, изтъкна плюсовете на проекта министърът. От левицата коментираха, че с този проектобюджет управляващите ще харчат предизборно повече пари следващата година. Докато това правителство е на власт, негативните процеси ще се задълбочават включително и в социалната сфера, обяви Георги Гьоков.  Социалистите предлагат преизчисляване на всички пенсии догодина, 3900 лв. максимален осигурителен доход, а в близкото бъдеще да отпадне таванът на пенсиите и максималният осигурителен доход. Социалистите критикуваха също замразените социални плащания,например, месечните помощи за деца, еднократната помощ при раждане и др.  Председателят на социалната комисия Хасан Адемов /ДПС/обърна внимание,че за първа година трансферът от държавния бюджет намалява под 4 млрд. лв., м.г. парите от данъци, които влизат в ДОО, са 4.5 млрд .лв. Но, категоричен е той, бюджетът на ДОО догодина гарантира единствено оцеляване на ръба на мизерията. Адемов отбеляза, че и догодина всички фондове на ДОО продължават да бъдат с дефицит като най-големият е в сектор \"Сигурност\" - над 90 млн.лв, при положение, че м.г. бе увеличена вноската за пенсии в тази сфера. ДПС ще предложи максималният осигурителен доход през 2019 г. да остане 2600 лв. както е в момента. Кого натоварваме с по-високите вноски - по-образованите, от ай ти сектора, натоварваме ги, за да увеличим с 22 лв. средния размер на пенсиите, обобщи Адемов. Зам.-председателят на социалната комисия Светлана Ангелова от ГЕРБ изтъкна, че в документа се заложени допълнителни средства за изплащане на краткосрочни обезщетения в по-високи размери - за бременност, безработица, общо заболяване, които ще нараснат с 10 на сто, добави тя. Колегата й Данаил Кирилов припомни в отговор на левицата, че правителството на тройната коалиция нито веднъж не е изплатило преизчислените от самото него пенсии, а ги е оставило на следващия кабинет на Бойко Борисов. Юлиан Ангелов от \"Обединени патриоти\" упрекна БСП, че заблуждава хората.", "date": "2018.11.06", "title": "Депутатите приеха на първо четене по-високи пенсии и минимална заплата догодина"}
{"url": "https://www.dnevnik.bg/sviat/2018/11/06/3338976_kakvo_shte_se_promeni_ako_republikancite_zapaziat/", "text": "Край на разследването на специалния прокурор Робърт Мюлър. Още няколко милиона американци остават без здравно осигуряване. Нови закони, които затрудняват достъпа до гласуване. Още щети за околната среда. И една Републиканска партия, която е още по-зависима от личността на президента Доналд Тръмп. Така в сгъстени цветове може да изглежда САЩ в случай, че на днешните междинни избори републиканците запазят контрола си над Белия дом и двете камари на парламента във Вашингтон, когато новият състав на Конгреса се събере през януари 2019 г. Това ще важи, дори да не бъде постигнато увеличаване на конгресмените или сенаторите на партията, тъй като си тръгват десетина умерено консервативни членове на Камарата на представителите и на тяхно място най-вероятно ще влязат по-крайни републиканци. Сценарият Демократическата партия да остане изцяло в опозиция е смятан за малко вероятен, но не за напълно невероятен. Достатъчно е избиратели, които са склонни да подкрепят републиканците, да преглътнат разочарованието си от Тръмп и да гласуват за кандидат на партията. В същото време клонящите към Демократическата партия, включително тези от латиноамерикански произход или младежи, да не участват, както, впрочем, традиционно правят на междинни избори. Допълнително може да изиграят роля мерки на републиканците за ограничаване на избирателните права, както и фактът, че избирателите на демократите са концентрирани в големите градове, а подкрепа е нужна по десетки ключови избирателни окръзи. Издания в САЩ определят като шок ефекта от евентуално запазване на републиканския контрол над двете камари на Конгреса. Отвъд подобни драматични квалификации, в този сценарий ще е ясно едно - че Тръмп отново не подлежи на прогнозиране. Той ще влезе в историята като един от малкото президенти след Втората световна война, които не са претърпели изборно поражение на първите си междинни избори. Това не са успели да постигнат Хари Труман, Линдън Джонсън, Роналд Рейгън, Бил Клинтън и Барак Обама. Това ще е затвърждаване на кампанията му за една страна със значително по-малко регулации над бизнеса, пренебрегване на мерките за борба с климатичните промени, в която здравеопазването заприличва на привилегия, а независимостта на правораздаването е под въпрос. Един от тревожните процеси е, че при отсъствие на възможност за опозиционен контрол над Тръмп   и това може да се влоши. По принцип една партия не се обръща срещу президента си, докато скандалите около него не започнат да застрашават кариерата на конкретни политици. Затова републиканците дълго време не бяха изоставили Ричард Никсън, а демократите не критикуваха Бил Клинтън за секс скандала, довел до гласуване за отстраняването му от власт.  на днешна победа на републиканците - те няма от какво да се опасяват, за да се обърнат срещу Тръмп и да подкрепят бившия директор на ФБР. Той се държа в съответствие с репутацията си на професионалист и се въздържа от това да разпространи предварителни заключения преди изборите, само защото екипът му може да бъде разпуснат и нищо да не излезе на бял свят. Това разпускане ще изглежда логичен ход и при очакваното обновяване на администрацията на Белия дом, включително чрез смяната на министъра на правосъдето Джеф Сешънс и заместника му Роб Розънстийн (отговарящ директно за Мюлър) и заместването им с по-лоялни на Тръмп. Стабилен републикански контрол над Сената ще улесни одобряването им. Но партията може да отиде още по-далеч и да започне разследване на разследващите, след като Тръмп непрекъснато нарича дейността на екипа \"лов на вещици\", насочен персонално срещу него. Това само ще засили опасенията, че във Вашингтон законът се използва като инструмент за политическа власт, а не за раздаване на справедливост. Не е много сигурно дали обещанията да бъдат  са предизборен лозунг или реално намерение. Предишният опит това да бъде прокарано през Сената се спря в един единствен глас - на вече покойният Джон Маккейн. Републиканска победа на 6 ноември може да възроди съвсем конкретни законодателни действия, най-вече срещу програмата Medicaid, от която се ползват предимно по-бедните, работници, хора с недъзи и отчасти - възрастни. Независимо от резултата, обаче, най-вероятно предстои законодателство, което да принуди   и да им нареди да дават част от пробите си на производители на генерични лекарства, благодарение на което те да могат да доказват, че продуктите им са поне толкова безопасни и ефективни. Тази инициатива се подкрепя в момента от сенатори и конгресмени и от двете партии, просто при победа на демократите би се ускорило приемането ѝ в парламента. Друга тема, по която има близост между демократи и републиканци, е необходимостта от  . Републиканците, например, подозират, че \"Туитър\" по някакъв начин \"заглушава\" съобщенията на техни симпатизанти. Демократите сочат за пример калифорнийски щатски закон от юни, даващ на потребителите повече власт над това какво събират за тях интернет компаниите, да управляват личните си данни и да могат да поискат пълно заличаване или забрана за търговия с тях. Администрацията на Тръмп работи по по-смекчена федерална версия, включително заради нуждата да се отговори на пробивите от хакери до личните профили на десетки милиони потребители на интернет, както и на европейския стандарт GDPR. Тръмп ще започне и  , най-вероятно с премахване облагането на имоти - особено на тези на най-богатите американци. Друга очаквана мярка е намаляването на регулациите върху дейността на корпорациите и подкрепа за закон, койта да забрани на бъдещи президенти да въвеждат с указ ограничения в името на понижаване на цените за крайни потребители. Републиканците, които традиционно са партия на малцинството избиратели, може да опитат да си гарантират и бъдещи победи с федерални норми, изискващи  . Това може да има неочаквани последици за партията - тя да бъде тласната идеологически още повече вдясно. Защото при отсъствие на някои места на реален шанс за опозиция от демократите единственото предизвикателство ще идва от консервативни среди вдясно. За да не допуснат те да им откраднат избиратели, републиканците ще трябва често да прекрачват и без това разместените граници на крайни, антиимигрантски и расистки послания. За онези сред тях, които биха заложили на движение в обратната посока - към центъра и по-спокойното говорене, ще е трудно, най-малкото защото Тръмп действа и говори като лидер, който смята, че това не е печелившата стратегия.", "date": "2018.11.06", "title": "Какво ще се промени, ако републиканците запазят пълната власт в САЩ"}
{"url": "https://www.dnevnik.bg/politika/2018/11/06/3341048_tomislav_donchev_pravitelstvoto_shte_raboti_dokato/", "text": "Правителството ще работи докато може и има смисъл, а смисъл има, въпреки че по определен начин управляващите са заложници на поста на вицепремиера Валери Симеонов. Това се разбра от думите на Томислав Дончев, вицепремиер в ефира на БНТ. Той отчете, че Валери Симеонов успявал да свърши и полезни неща. Според него идеите да се формира правителство на малцинството с ДПС би било слабо и уязвимо на натиск, който щял да се упражнява отвсякъде. Политическата среда е турбулентна, обществото ни е тревожно, но според мен не може да бъде по никакъв начин сравнявано със ситуацията от преди 5 години, коментира още Дончев. Затова, според него, тактиката на опозицията да проваля кворума в Народното събрание, не била легитимна.  Оценката му е, че няма опасност да се провали приемането на бюджета за 2019 г. заради липса на кворум, защото той можел да се постигне чрез мобилизация на Логично е по дълъг списък на причини да има съкращения на администрацията. Голяма част от институциите като кройка и брой служители са създавали при други обстоятелства, обясни още Дончев след като от седмица бе въведен електронен обмен на данни в администрацията. Съкращенията според него не трябва да са по определена ставка, защото както има недостатъчно натоварени, така има и претоварени с работа администрации. До месец или малко повече се очаква да има по-голяма яснота по темата. 100 хил. е държавната администрация, а общинската - около 30 хил. души, уточни вицепремиерът.", "date": "2018.11.06", "title": "Томислав Дончев: Правителството ще работи докато може и има смисъл"}
{"url": "https://www.dnevnik.bg/sport/2018/11/06/3340930_na_jivo_inter_priema_barselona_v_zavrushtaneto_na_mesi/", "text": "Барселона\" загуби първи точки в тазгодишното издание на Шампионската лига, след като завърши 1:1 като гост на \"Интер\". Каталунците обаче се класираха за плейофите. Тимът на Ернесто Валверде беше по-добрият на терена на \"Сан Сиро\", но единствено отличните изяви на вратаря на \"Интер\" Самир Ханданович, лишиха гостите от победа. В рамките на 90 минути \"Барселона\" отправи близо 30 удара към вратата на \"нерадзурите\". Попаденията на \"Сан Сиро\" паднаха в заключителните десет минути от срещата. Резервата Малкъм изведе \"Барселона\" напред в 83-ата минута, само 120 секунди след появата си на терена. Капитанът на \"Интер\" Мауро Икарди обаче изравни четири по-късно с единствения точен удар на домакините в мача. Въпреки добрата си игра \"Барселона\" спази традицията да не печели като гост на \"Интер\". И в четвъртата си визита на \"Сан Сиро\" тимът остава без победа, като има три равенства и едно поражение. \"Интер\", който се намира в отлична форма този път не впечатли. \"Нерадзурите\" отправиха само един точен удар за цял мач. Те прекъснаха и серия от пет поредни победи на свой терен. В другата среща \"Тотнъм\" победи ПСВ с 2:1. Два кръга преди края на груповата фаза \"Барселона\" е водач в група В с 10 точки, а \"Интер\" има три по-малко. \"Тотнъм\" е трети с четири точки, а ПСВ е последен с една. В началните минути домакините опитаха да наложат натиск и да притиснат \"Барселона\", но това се получи съвсем за кратко. Мауро Икарди си отвори пространство за изстрел, но той премина покрай целта. След това \"Барселона\" доминираше на терена на \"Сан Сиро\", а играта се водеше предимно в полето на домакините. Каталунците действаха на скорост, с минимален брой докосвания от всеки играч, а топката се движеше постоянно. Когато обаче тя попадаваше в играч на \"Интер\", те я изнасяха много по-бавно, без идея какво точно да правят. В 12-ата минута Луис Суарес получи възможност в близост до вратата на \"Интер\", но неговият удар премина над гредата. Десет минути по-късно отново уругуваецът беше в центъра на събитията, но този път неговият шут мина до десния стълб. До почивката каталунците продължиха да доминират на терена. Те владееха топката в над 60% от времето и отправиха общо 13 удара, от които три бяха точни. Пред Суарес се откри най-добрия шанс за гол. Топката стигна малко случайно до уругваеца след два поредни рикошета и той стреля без забавяне. Самир Ханданович обаче се намеси, а имаше и късмет, че топката беше в неговия обсег. \"Барселона\" продължи да бъде много по-активен и през втората част. Футболистите на Ернесто Валверде играеха със самочувствие, а с хъса си Луис Суарес водеше цялата атака и гонеше всяка топка. Два пъти уругваецът искаше дузпа, но съдията Шимон Марчиняк не уважи протестите му. Гол на Суарес беше и отменен, но правилно, след като топката напусна терена преди да стигне до него. След силните минути на \"Барселона\" \"Интер\" успя да отговори и можеше да изненада гостите. В 65-ата минута при опасна контраатака Иван Перишич центрира, а Матео Политано се озова непокрит в наказателното поле, но изстрелът му с глава мина встрани. По-интересно стана в последните десет минути, когато двата тима си размениха по един гол. Първо в 83-та минута само 120 секунди след появата си на терена. Той получи топката на границата на наказателното поле, финтира бранител и с плътен удар с левия крак се разписа. Малкъм дебютира в Шампионската лига и вкара първия си гол с екипа на \"Барселона\". Дотук през сезона нападателят получава малко шансове от Валверде и има едва 113 минути на терена. Преднината на каталунците обаче не се задържа дълго, след като \"Интер\" изравни бързо. Мауро Икарди се разписа в 87-ата минута при една от малкото грешки на гостите. Капитанът на \"нерадзурите\" беше оставен непокрит и се разписа, вкарвайки деветия си гол в Шампионската лига.", "date": "2018.11.06", "title": "\"Барселона\" се класира за плейофите в Шампионската лига (хронология)"}
{"url": "https://www.dnevnik.bg/biznes/2018/11/06/3341062_limitite_za_obezshteteniia_pri_smurt_na_putia_shteli/", "text": "Лимити за обезщетения при смърт в резултат на катастрофа трябва да има, но само докато се изработи пълна методика за определяне на размера на всички видове компенсации за пострадалите. Тази позиция на Комисията за финансов надзор обяви заместник-председателят й Владимир Савов, цитиран от Би Ти Ви. Лимитите  бяха предложени от депутата от ГЕРБ Менда Стоянова  като промени между първо и второ четене на поправките в Кодекса за застраховането. По думите му въпросната методика трябва да остойностява и страданието, и реалните финансови загуби като дохода на жертвата, например. Дава пример със смърт на бащата в едно семейство, при което ако той е получавал 1000 лв. заплата месечно и се смята, че трябва да работи още 25 г., то компенсацията трябва да е 300 хил. лева за семейството. В методиката трябва да има и механизъм за изчисляване на разходите за лечение. В началото на лятото с тълкувателно решение на Върховния касационен съд се разшири кръгът на хората, които могат да претендират за материално обезщетение вследствие смърт на пътя. В обезщетението вече са включени братя, сестри, роднини от втора степен, баби, внуци и всеки, който може да докаже трайна емоционална връзка със загиналия. След него претенциите към застрахователите вече идват средно не от 3-ма близки, а от 6-ма, съобщава телевизията.", "date": "2018.11.06", "title": "Лимитите за обезщетения при смърт на пътя щели да важат до приемането на методика за тях"}
{"url": "https://www.dnevnik.bg/sviat/2018/11/06/3340383_purviiat_referendum_za_trump_kakvo_se_ochakva_ot/", "text": "На днешните избори в САЩ ще се реши дали президентът  Доналд Тръмп  и партията му ще запазят властта над Конгреса; или демократите ще получат достатъчно голяма подкрепа, за да възпрепятстват спорните инициативи на Белия дом в идните две години. Дори президентът вече приема, че това ще е своеобразен първи референдум за популярността му. Демократите като че ли имат преднина, но тя намалява през последните дни и по принип се измерва трудно, тъй като става дума за стотици отделни кампании из цялата страна, в които личността, а не партийната принадлежност, често са определящи. Ето какво е най-важното да се знае за днешния вот. Какво означава \"междинни избори\" Те се провеждат по средата на четиригодишния президентски мандат, оттам и името им. Ще бъдат сменени всички 435 конгресмени в Камарата на представителите и 35 от 100-те сенатори, които служат със шестгодишен мандат и на всеки две години една трета от тях приключват своя. В същото време се провеждат и избори за губернатори на някои щати – в случая на 36. Какви са прогнозите Според последните данни на FiveThirthyEight демократите имат около 87% шанс да овладеят долната камара, но само 17% да спечелят мнозинство в Сената. Исторически погледнато, междинните избори са от полза за опозицията, която канализира н едоволството от президента на власт  – демократите залагат на бурните две години от управлението на Тръмп, за да активизират поддръжниците си. В последните седмици обаче разликата между подкрепата за двете партии се топи, след като президентът разпали ентусиазъм за гласуване у своята лична база поддръжници, които обикновено са пасивни. Кои са важните щати Ню Йорк, Вирджиния, Флорида, Джорджия, Тексас и Калифорния според социолога Джон Зогби. Във Флорида и Джорджия се провеждат две от  най-интересните губернаторски надпревари , сочат от FiveThirthyEight. Демократката  Стейси Ейбръмс  иска да бъде първата чернокожа жена, управлявала клонящата надясно Джорджия; Андрю Гилъм има около 75% шанс да стане първият чернокож губернатор на Флорида и първият демократ начело на щата от 20 години. Пет възможни сценария  (най-вероятен, ако се вярва на социологическите допитвания). Според Cook Political Report Демократическата партия може да спечели 18 места, заемани в момента от Републиканската партия, а за победа в долната камара им трябват победи и за 7 от 30-те конгресмени без ясен фаворит в момента. Тези 23 места ще са достатъчни, но ако те се окажат поне 30, това ще е много солиден резултат в сегашния политически контекст и може да създаде за демократите добри възможности за изборите през 2020 г. и 2022 г. \"Синята вълна\" на демократите, за която се говори, може да се окаже по-голяма от очакваното и да донесе повече от 40-45 нови места в Камарата на представителите - резултат, който дори Тръмп няма как да представи като добра новина от изборите. Сенатът може да бъде с 50 републиканци и 50 демократи, като решаващият за мнозинството 101-ви републикански глас идва от председателя - вицепрезидента Майк Пенс.  Звучи невероятно, но шансовете това да се случи, давани от FiveThirtyEight, са 1 към 6 - същото съотношение, което сайтът даваше на Тръмп да стане президент през 2016 г. В най-крайния сценарий демократите получават 53 срещу 47 сенатори, а това ще е равносилно на политически земетръс. Победата на Тръмп през 2016 г. ще се възприеме като изключение, а политиката му да сее разделение в обществото ще го удари като бумеранг.   Според FiveThirtyEight вероятността това да се случи е 1 към 8 и за да стане реалност партията се нуждае от победи в значителна част от оспорваните 30 кампании за конгресмен. Ако това се случи, значи фокусирането върху страховете на избирателите от проблема с имиграцията е толкова ефективно, че би трябвало да се отрази и на гласуването за сенатори. Не е изключено мнозинството на републиканците да се увеличи на 55 срещу 45 сенатори, което означава, че цялата система за прогнозиране на избори трябва да отиде в кошчето, защото продължава да не успее да измери силата на влиянието на Тръмп в политиката и колко голяма е в действителност групата на верните му избиратели.  Това потвърждение на фундаменталното неразбиране на политическия момент в САЩ може да бъде олицетворено от различни \"невероятни\" резултати. Републиканците задържат Камарата на представителите, но губят Сената. Или демократите печелят победи на невъобразими места, но губят в \"лесни\" за тях щати. Последиците отново са хаос в средите на организатори и анализатори на изборни кампании, но този път и в двете партии. Създава се нова политическа реалност, в която мнозина ще се запитат какво всъщност означават изборите. На какво разчитат двете партии Демократите акцентират върху темата за  здравеопазването , републиканците – на опасността от нелегалната имиграция. Личността на Тръмп има тежест и в двете посоки – тя едновременно  вбесява клонящите наляво , но и екзалтира един сегмент от населението – белите, нискообразовани, с ниски доходи, който му осигури победата през 2016 г. и по всички изглежда, че сега ще подкрепи героя си. Републиканците разчитат също така и на  добрите икономически показатели . Освен това скандалът около номинацията на Брет Кавано във Върховния съд ядоса привържениците на партията достатъчно, че да излязат да гласуват.", "date": "2018.11.06", "title": "Първият референдум за Тръмп: какво се очаква от днешните междинни избори"}
{"url": "https://www.dnevnik.bg/sviat/2018/11/06/3338894_chetiri_shtata_v_sasht_glasuvat_dnes_dali_za_uzakoniat/", "text": "Успоредно с провежданите днес междинни избори в САЩ в четири щата избирателите са призовани да се произнесат и за това дали да бъде узаконена употребата на марихуана. В Юта и Мисури става дума за позволяване използването на марихуана за медицински цели, а в Мичиган и Северна Дакота, където медицинската марихуана е разрешена, ще гласуват дали да се създаде регулиран пазар и на марихуаната за удоволствие. Ако и на последните две места американците гласуват с \"Да\", тези щати ще се присъединят към други 9, столичния федерален окръг Вирджиния, Канада и Уругвай, където не се преследва употребата за удоволствие. Никога досега подкрепата за легализиране не е била толкова висока в страната. Според \"Галъп\" това се одобрява от 72% от демократите и 51% от републиканците. Социолозите казват, че днес мярката ще получи одобрение в Мичиган, Юта и Мисури, но това не е сигурно за консервативния щат Северна Дакота. От 1996 г. насам други 22 щата са приели програми за медицинска марихуана за хора със специфични тежки заболявания. До края на годината две трети от щатите в страната ще имат някаква форма на законна употреба, а анализатори казват, че повратният момент отдавна е факт и вече трябва да се очаква национално решение. Почти всички промени са правени чрез гласуване на референдум на щатско ниво, но тази форма, изглежда, започва да се изчерпва. Сред 19-те щата, където марихуаната е забранена, само в 6 - Айдахо, Южна Дакота, Небраска, Юта и Мисури - законът позволява подобни директни инициативи. Останалите 13 са предимно консервативни и само с федерална инициатива могат да бъдат принудени да променят законодателството си. При администрацията на президента Доналд Тръмп това изглежда малко вероятно, дори защото той предпочита подобни деликатни теми да се решават на щатско равнище. Федералният закон за контролираните субстанции определя марихуаната като наркотик и не признава дори медицинската полза от растението.", "date": "2018.11.06", "title": "Четири щата в САЩ гласуват днес дали за узаконят употребата на марихуана"}
{"url": "https://www.dnevnik.bg/intervju/2018/11/06/3338760_prof_anastas_gerdjikov_golemiiat_sriv_v_kachestvoto_na/", "text": "- Не зная. Съветът на ректорите от няколко години осъзнава необходимостта да се спре разкриването на филиали и специалности в направления, които не са традиционни за университетите, и затова гласува да се въведе мораториум върху разкриването на специалности в нови направления и на филиали. Аз самият подкрепих това гласуване. Мораториумът вероятно ще залегне в измененията на закона за висше образование, които се подготвят в момента. При гласуването някои от ректорите отбелязаха, че това не е съвсем справедливо, защото се забранява разкриването на нови филиали, но не се премахват съществуващите, поради което се оказва, че университетите, които вече са разкрили филиали, ги запазват, а тези, които не са, няма да имат право. В случай че някой малък университет без капацитет вече е разкрил такова звено, ще има филиал; в случай че някой голям университет не е разкрил – той няма да има филиал. Поради това колегите ми настояха да се направи опит за разкриване на такъв филиал в Бургас – след като кметът на града сам предлага това, очевидно регионът има нужда. Затова наши колеги от няколко факултета са откликнали на тази молба. В Съвета на ректорите гласувах срещу разкриването на нови филиали, а при гласуването за филиал на Софийския университет в Бургас се въздържах. Но не мога да възразя срещу аргумента защо малък университет без капацитет има филиал и ние не го закриваме, а сега ще въведем мораториум, включително и за големи университети с капацитет. - Може би думата не е неефективни, но според мен и с филиалите трябва да се подходи както със специалности и професионалните направления. По начина, по който се ограничава броят на приеманите студенти в направления с ниско качество според комплексната оценка на Министерския съвет, трябва да се ограничи и в такива филиали, докато накрая се види, че те просто не трябва да съществуват. - В университетите в страната имаше 70 хил. места, когато завършващите бяха 110 хил. После завършващите паднаха наполовина, а броят на местата в университетите оставаше същият. Преди три-четири години Министерството на образованието и науката (МОН) започна тази изключително правилна политика на намаляване на местата, където качеството е по-ниско. То се измерва ежегодно. Сега нещата са доста по-добри от преди, но все още не сме достигнали желаната цел. Предполагам, че са нужни още три години, за да сведем броя на местата до такова число, че кандидатите да са поне двама за едно място. Това е възможно и е нужно, защото най-големият срив в качеството на висшето образование идва от това, че приемаме всички поради големия брой места и малкия брой кандидати. Трябва да стане обратното. - Това е най-важната мярка, надявам се МОН да продължи да я прилага въпреки трудностите и съпротивата. - Има много причини и не знам дали можем да ги изброим в едно интервю. Най-сериозната е тази, която споменах, тъй като масовизацията доведе до срив още през 90-те години. А при намаляването заради демографската криза на броя на кандидатите нещата станаха още по-тежки. Приемаме всички, поради което качеството пада още на входа. Но има много други причини. Някои от тях са материални - при липса на оборудване, при липса на средства за възнаграждения очевидно качеството няма да е високо. Всеки, които желае да работи със сериозно оборудване, например в природните науки, ще отиде в чужбина, защото тук невинаги можем да му го предложим. Сериозна причина е ниската публикационна активност в сериозни научни списания на повечето университети, а също и в хуманитарните и социалните науки във всички университети. Има и методически проблеми - в някои от случаите става дума за остарели форми на преподаване. Надявам се, че Софийският университет е този, който най-често модернизира начините на преподаване. Но има и много други причини. - Това е безспорно. Нужни са допълнителни средства за висше образование – не само за увеличаване на възнагражденията, които са по-ниски от тези на завършващите студенти. Когато завършиш Софийския университет, започваш работа със средна стартова заплата, по-висока от тази на професор с 30 години стаж. Това не е нормално. В същото време са необходими средства за апаратура, инфраструктура и оборудване, защото много от науките не могат да функционират без това – без такива условия не можем нито да правим научни изследвания, нито да предложим качествено образование. В същото време обаче разбирам позицията на министъра на финансите, че не могат да се увеличават средствата в една система, която не е реформирана. През последните години ние реформираме системата - първо, субсидията вече не е само според броя на студентите, но и според качеството; второ, намаляваме местата. Виждайки тази реформа, министърът на финансите е предложил увеличение на бюджета за образование за следващата година с 10%. Това са 40 млн. лева, които не са никак малко за тази система. Те, разбира се, са недостатъчни - смятам, че за висше образование трябва да се отделят три пъти повече пари, но виждам, че той изпълни ангажимента си, когато започна реформата, държавата да започне да дава повече средства. Надявам се, че този ангажимент ще продължи и занапред. Тогава ще се случи това, което вече започва да се случва – средства ще се увеличават за системата, но не за всички поравно. Университетите с високо качество в дадено професионално направление ще бъдат стимулирани все повече, а тези, които дават ниско качество, няма да бъдат. Това вече се видя тази година. Подходът е много добър и ще реформира цялата система, но за съжаление ще е много тежко за някои университети, в които цели направления и дори факултети няма да могат да функционират. Това в един малък университет се превръща в социален проблем. В един момент, когато се закрие специалност заради ниско качество и след намален прием, това ще е добре за системата, но хората, които преподават там, ще трябва да си търсят работа в друг университет. Това е тежък социален проблем и от три години повтаряме, че трябва да се помисли по този въпрос – дали ще направим една карта на специалностите във всички университети в страната, така че тези хора да могат да се прехвърлят от един в друг с по-високо качество, ако отговарят на дадени изисквания, или ще подготвим някакви социални пакети, с които да ги компенсираме, че ще загубят работата си. - Това е възможно. Не знам дали точно това е подходът, но някаква отговорност на ректорите пред държавата трябва да има. Защото, ако един ректор не изпълнява програмата, с която е бил избран, в момента само Общото събрание на университета може да го санкционира. И обратно, ако той си изпълнява програмата, но Общото събрание реши, че не го харесва, може да го смени. В единия случай той не я изпълнява, но остава, понеже Общото събрание по някаква причина го поддържа, а в другия случай той реформира университета и го води напред, но събранието решава, че не го харесва и го сменя. Това се опитва да предотврати министърът – досега не е намерена най-добрата правна форма, подозирам, че може и да не се намери, но аз подкрепям това. Мисля, че така трябва да бъде. Трябва да има някакъв начин да има отчетност и пред министерството, което в случая представлява обществения интерес. - Не знам. От една страна, когато един ректор е подготвил подходяща програма, бил е избран и след това се опитва да я изпълнява, но някой от колективните органи на управление – най-често Академичният съвет, спъва това с гласуването си, тогава очевидно той не е виновен, че не изпълнява тази програма. От друга страна, прехвърлянето на правомощия от Академичния съвет към ректора също не е безопасно. Затова съм раздвоен и не мога да кажа как трябва да се постъпи. Не е редно Общото събрание да избере кандидат за ректор въз основа на една платформа, която след това той да не може да изпълни заради това, че Академичният съвет гласува срещу отделни нейни точки. От друга страна, да се отнемат правомощия от колективния орган и се дадат на ректора, ми се струва опасно. - Не мога да преценя. Софийският университет е традиционен партньор на БАН. С едно изключение, във всички центрове за върхови постижения и центрове за компетентности ние сме партньори. Това партньорство започна от долу нагоре, нашите колеги работят непрекъснато заедно. БАН има сериозен потенциал. Не мога да давам съвети как е най-добре да се реформира. - Подкрепям и двете мерки. Първо, трябват повече средства за млади учени, включително за възнаграждения, защото те са два пъти по-ниски от средната заплата на студента, завършил току-що Софийския университет и започващ друга работа. Това отблъсква от академична кариера. Още по-съгласен съм за другото. Поне от 20 години питам защо в Общото събрание на университетите по закон 70% са хабилитирани, 15% са студенти, а за нехабилитираните остават между 0 и 15%, което обикновено значи 5 или 10% от събранието, макар че обикновено нехабилитираните преподаватели са половината от академичния състав. Това е единствената група, която не е представена достатъчно в Общото събрание. Трябва да се увеличи квотата на нехабилитираните преподаватели. - Концепцията бе приета от Управителния съвет на телевизията; в нея няма нищо изненадващо и особено ново. По-важното е как тя ще се изпълнява, защото добрите намерения са едно, а изпълнението - друго. - Той остава директор на телевизията. Не сме обявявали конкурс, въпреки че концепцията е готова и приета от Управителния съвет. Не съм и сигурен, че директорът трябва да бъде на постоянен трудов договор. По-скоро си представям нещо като договор за управление. За мен истинският проблем е дали ще намерим средствата, защото имаме много мащабни идеи. Започваме в цялата страна подбор на студенти, които да станат водещи, сценаристи, режисьори и продуценти на предавания, за да превърнем телевизията в национална. Целта ни е студентите да правят тази телевизия, тя да бъде студентска телевизия. Като прибавим и това, че една академична, студентска телевизия ще бъде не само оригинална и новаторска, а и независима от политически и икономически интереси, ми се струва, че тя ще привлече голяма аудитория и не може да не успее.", "date": "2018.11.06", "title": "Проф. Анастас Герджиков: Големият срив в качеството на висшето образование идва от това, че приемаме всички"}
{"url": "https://www.dnevnik.bg/sport/2018/11/06/3340327_barselona_shte_tursi_ranno_izlizane_ot_grupata_pri/", "text": "С три победи от три мача \"Барселона\" влиза с повишено самочувствие в гостуването си на \"Интер\" в пореден мач от група В в Шампионската лига. Каталунците спечелиха срещу \"нерадзурите\" с 2:0 на \"Камп ноу\" преди две седмици и нов успех ще им гарантира ранно преминаване във фазата на директните елиминации. Допълнителен бонус за отбора на Ернесто Валверде е  завръщането на Лионел Меси . Само 16 дни след фрактурата на лъчева кост на дясната ръка аржентинецът тренираше наравно със съотборнциите си. След това треньорът Валверде го включи в групата за гостуването в Милано. \"Интер\" се намира в отлична форма преди сблъсъка, като единствената загуба на тима в последните десет мача дойде в предходната среща с \"Барселона\". В този период от 18 септември \"нерадзурите\" са с девет победи и само едно поражение. \"Това е мач, който чакаме отдавна. Говорим много пъти как можем да се мерим с най-силните в Европа, така че сега можем да го покажем. Мисля, че \"Барселона\" е всичко, което ние искаме да бъдем. Влизаме без страх в мача\", каза треньорът на \"Интер\" Лучано Спалети. Допълнителен плюс за \"нерадзурите\" е фактът, че на \"Сан Сиро\" те не са губили от \"Барселона\". В досегашните три мача \"Интер\" спечели веднъж, а два завършиха наравно. Формата на \"Барселона\" също е много добра, като каталунците имат пет поредни победи. Четири от тях дойдоха в отсъствието на Меси, което не се отрази на качеството на играта. В последната среща \"Барселона\" имаше проблеми с \"Райо Валекано\", но показа характер. Двубоят на \"Сан Сиро\" ще бъде по-специален и за централния защитник Жерар Пике, който ще изиграе своя мач №100 в Шампионската лига. Испанецът е едва 36-ият футболист, който достига до тази бройка. В другия мач в групата \"Тотнъм\" приема ПСВ (Айндховен). Двата тима все още търсят първа победа, след като дотук са с по две загуби и равенство. В група С \"Цървена звезда\" приема \"Ливърпул\", като англичаните ще търсят трета победа. Преди две седмици съставът на Юрген Клоп разгроми сръбския шампион с 4:0, а другата победа беше на старта срещу ПСЖ (3:2). \"Ливърпул\" записа и загуба от \"Наполи\". \"Цървена звезда\" е аутсайдерът в групата, но вече успя да препъне един от съперниците си на свой терен. Сръбсият шампион завърши 0:0 с \"Наполи\" на стадион \"Райко Митич\". Червените оставиха извън състава Джердан Шакири, заради опасността от напрежение със сръбската публика.  Швейцарският национал , който е етнически албанец от косовски произход, не пътува за Сърбия, за да се избегне напрежение около играча. \"Говорихме какво посрещане може да получи Шакири и въпреки че нямаме идея какво може да се случи, решихме да сме концентрирани изцяло върху футбола и да не мислим за нищо друго. Искаме да покажем уважение и да избегнем усложнения. Поради тази причина Шакири не е взет\", заяви мениджърът на червените Юрген Клоп. В група А безгрешният \"Борусия\" (Дортмунд) ще се опита да продължи серията си от победи. Жълто-черните гостуват на \"Атлетико\" в Мадрид, след като преди две седмици разгромиха испанския си съперник с 4:0. След трудното си начало в другата среща се изправят \"Монако\" и \"Брюж\", които дотук са само с по една точка.", "date": "2018.11.06", "title": "\"Барселона\" ще търси ранно излизане от групата при завръщането на Меси"}
{"url": "https://www.dnevnik.bg/politika/2018/11/06/3340362_ot_volia_zavisi_dali_shte_ima_kvorum_za_bjudjeta/", "text": "След седмица на демонстративни откази на опозицията да участва в заседания на парламента, днес управляващото мнозинство се изправя пред задачата да осигури кворум от 121 депутати, за да започне обсъждането на един от най-важните закони - държавния бюджет за следващата година. В програмата на насроченото за 13 ч. извънредно заседание на депутатите влизат първо четене бюджетите на Националната здравноосигурителна каса (НЗОК), Държавното обществено осигуряване и на държавата, а осигуряването на кворума се очертава да зависи от водената от Веселин Марешки парламентарна група на \"Воля\". В петък едва 115 народни представители се регистрираха при третия опит за събиране на необходимия минимум народни представители  и в крайна сметка пленарното заседание не се състоя . Миналата седмица БСП обяви, че няма да участва в регистрацията, с която започва работният ден на парламента, докато вицепремиерът Валери Симеонов не подаде оставка. ДПС също искат отстраняването му, но решава дали да се включват в работата на Народното събрание ден за ден. Вчера  депутатът от партията Йордан Цонев   декларира, че при обсъждането на бюджета ще се разчита на управляващите да съберат кворум при регистрацията, а ако това стане, депутатите от движението влязат в залата, за да участват в дебатите. ГЕРБ има 95 места в парламента, а коалиционните им партньори \"Обединени патриоти\" - 27. Това прави крехко мнозинство от 122 места, което изчезва, ако само двама депутати от управляващата коалиция отсъстват. Управляващите разчитат на независимия депутат Спас Панчев, който напусна парламентарната група на БСП и миналата седмица спаси едното заседание. Другият независим - Ангел Исаев, който беше част от ДПС, също понякога гласува с управляващите. Така при пълна мобилизация управляващата коалиция може да разчита на 124 гласа. В същото време обаче ГЕРБ имат поне един болен депутат, който почти сигурно няма да присъства на заседанието. В неделя лидерът на \"Воля\" Веселин Марешки даде ултиматум, в който също поиска оставките на вицепремиерите Красимир Каракачанов и Валери Симеонов и заплаши, че в противен случай депутатите му няма да се регистрират за заседания. Срокът за изпълнение на заканата обаче е до края на седмицата, така че се очаква във вторник 12-те представители на \"Воля\" да са в залата. Според източници на \"Дневник\" в ГЕРБ разчитат на Марешки да съдейства за гарантиране на кворума, тъй като имал интерес правителството и парламентът да изкарат пълен мандат, тъй като на предстоящите евроизбори \"Воля\" се надявала да отнеме част от гласовете на управляващите \"Обединени патриоти\". Други източници допуснаха, че има връзка между ултиматума на Марешки и факта, че от миналата година депутатът е без имунитет по искане на  главния прокурор Сотир Цацаров  заради дело за нанасяне на телесна повреда и изнудване във Варна. ГЕРБ и \"Обединени патриоти\" вече декларираха, че успеят да съберат нужния брой депутати. В неделя пред \"Нова телевизия\" председателят на групата на ГЕРБ  Цветан Цветанов заяви , че управляващата партия ще ограничи командировките и излизането в болнични, за да осигури кворума. \"Имаме достатъчно народни представители, явно трябва да спрем всички командировки и делегации\", коментира пред \"Дневник\" и секретарят на парламентарната група на \"Обединени патриоти\" Юлиан Ангелов.", "date": "2018.11.06", "title": "Бюджетът - първи сериозен тест дали управляващите могат да удържат парламента"}
{"url": "https://www.dnevnik.bg/sviat/2018/11/06/3338941_kolko_dalech_shte_stigne_flirtut_na_izrael_s_arabite/", "text": "Заиграването на Израел и страните от Персийския залив от година не звучи като фантастика, а почти като клише. Миналата година някои медии дори спекулираха, че разчупването на ледовете със саудитците  подготвя почвата за нова роля на Рияд  в преговорите с палестинците. Само година след увертюрите от двете страни -  пътуванията на израелски официални делегации , приети топло от монархиите в Залива - се случва обаче и нещо, което преди година би било немислимо. След визитата на премиера Бенямин Нетаняху в Оман (първа официална за премиер от 22 години) и на културния министър Мири Регев в Абу Даби и транспортният министър Израел Кац (който отговаря и за разузнаването) ще е в един от последните султанати в света на конференция. В оманската столица Мускат той ще говори за идея, забравена от сто години: възможността с железопътна линия да се свържат Средиземно море и Персийският залив през Йордания и Саудитска Арабия. Планът с двусмисленото име Tracks for Regonal Peace е съществувал в предишни варианти, изоставяни няколко пъти - и заради Втората световна война, и заради регионални конфликти. Израел и Оман нямат дипломатически отношения и това е първият случай, в който представител на еврейската държава е поканен на международно събитие в султаната. Още по-забележителното е, че Израел, източник на гняв сред управляващите и жителите на региона в продължение на десетилетия, ще предлага проект за свързване на Близкия изток. На същия ден министърът за комуникациите Аюб Кара заминава за Дубай, за да участва в конференция на Международния телекомуникационен съюз. Именно планът на Кац, разработен заедно с премиера Нетаняху, обаче получи международно внимание в лицето на Съединените щати - специалният представител на Вашингтон за израелско-палестинския конфликт Джейсън Грийнблат написа вчера в \"Туитър\", че подкрепя инициативата. Възможно ли е изобщо \"Не е имало толкова амбициозен план от 100 години в региона\", пише Сет Францман на страниците на \"Джерузалем пост\". На базата на съществуващата инфраструктура в региона и на политическите препятствия обаче може да се смята, че изграждането на подобна линия ще отнеме десетилетия. От друга страна, продължава авторът, планът предвижда нещо, което предишни опити за свързване на региона са пропускали - Йордания да е ключовият транспортен възел. Това се случва в момент, когато Китай проявява интерес към инфраструктурата на страната. Освен това големите икономики в региона като Саудитска Арабия и Обединените арабски емирства, както и самият Оман, смятат да осъвременят и разширят жп мрежата си в следващите години. При султаната желанието е свързано и с изграждания от китайски компании бъдещ град Дукм. Остава проблемът, че Саудитска Арабия трябва да завърши големия си проект Север - Юг - 2400 км жп трасе от Рияд от Хадита на йорданската граница. Започнал през 2005 г. обаче, през 2017 г. той тепърва трябва да бъде завършен, защото липсват връзки със съседните страни. Дори скептично настроени към проекта коментатори обаче отбелязват, че дори само поканата на Оман на събитието е значима - страна, чийто външен министър призова миналия месец за \"нормализация\" с Израел. Между Тел Авив и Рияд  Краят на миналата седмица даде сигнали, че ледовете се топят поне между Израел и уахабитското кралство Саудитска Арабия, което претендира за лидерство сред мюсюлманите и което все още не признава еврейската държава. Престолонаследникът Мохамед бин Салман, който тази година каза, че  израелците имат право на своя земя  (нещо немислимо само преди години), в петък посрещна делегация от американски евангелистки лидери, някои от които според информация на агенция \"Ройтерс\" имат силни връзки с Израел. Междувременно по време на посещението си в България израелският премиер Нетаняху за пръв път коментира убийството на саудитеца Джамал Хашокжи, превърнало се в предизвикателство за кралството. Той каза, че макар деянието да е отвратително, страната му има нужда от Саудитска Арабия заради своя враг Иран. \"Мисля, че трябва да се намери начин да се решат и двата проблема (отговорът на убийството и сдържането на Техеран), защото по-големият проблем е Иран.\"", "date": "2018.11.06", "title": "\"С влак от Тел Авив до Залива\" или колко далеч ще стигне флиртът на Израел с арабите"}
{"url": "https://www.dnevnik.bg/evropa/2018/11/06/3340109_otprishtvane_ili_umopomrachenie_kak_mejdinnite_izbori/", "text": "В САЩ днес се провеждат  междинни избори , смятани за тест за управлението на президента Доналд Тръмп. И в Щатите, и в Европа има засилен фокус върху това дали демократите ще спечелят контрол в Конгреса, а какъв е всъщност залогът за Европа? Според анализатора от Европейския съвет за външна политика Джереми Шапиро за съжаление междинните избори ще разкрият твърде малко за това, което наистина искаме да знаем – дали Тръмп ще спечели втори мандат. Те обаче ще ни подскажат нещо повече за външната политика на администрацията на Тръмп през следващите две години. Накратко, междинните избори или ще отприщят Тръмп, или ще го оставят неуравновесен. Да си представим 2020 г. Целият свят отчаяно се интересува дали изненадващата победа на Доналд Тръмп на президентските избори е била просто отклонение – момент на лудост в американската политика, или представлява постоянно изместване към по-националистки настроени и изолирани САЩ. Европейците, които гледат на Тръмп като на аномалия, искат да изчакат той да си замине и разчитат на т.нар. възрастни в стаята, неговите по-трезво мислещи съветници, да овладяват най-лошите му импулси. Тези, които смятат Тръмп за симптом на по-дълбока промяна в американската политика, са на мнение, че сега Европа трябва да се настрои към идеята за една Америка, която няма още дълго време да се ангажира с трансатлантическия съюз. Ако републиканците запазят контрола си в Конгреса, това ще е доказателство на идеята, че САЩ неизбежно се отклоняват от интернационалистките ценности, които дълго време бяха в основата на тесните им отношения с държавите в Европа. Ако обаче демократите спечелят дори в една от камарите на Конгреса, европейците ще продължат да чакат моментът на Тръмп да отмине. Всеки от тези изводи обаче всъщност би бил погрешен, защото междинните избори не дават прогноза за президентския вот - електоратът е не просто по-малък, но и има различни характеристики. Например гласоподавателите на междинните избори са по-ангажирани и по-информирани от по-широкия електорат. Освен това междинните избори не са добър сигнал за вота през 2020 г., защото много неща може да се случат за две години. И все пак, макар изборите да не дават отговор на големите въпроси за американските съюзи, те ще имат значение за Европа чрез вероятния им ефект върху външната политика на САЩ. Отприщване Ако републиканците запазят контрола в Конгреса, Тръмп вероятно ще интерпретира победата като потвърждение на личната си популярност и подход в управлението. Това може да го накара да отдава още по-малко значение на водещите медии, на съветниците си и на диктата на реалността. Във външната политика Тръмп може все повече да изолира \"възрастните в стаята\" и да се върне към ключовите външнополитически идеи от кампанията си – изкореняване на американския търговски дефицит и дистанциране на страната от традиционните съюзници. За Европа това вероятно ще значи ново възпламеняване на битката с  наказателните мита на САЩ  и обръщане на тенденцията към растящо американско военно присъствие в Източна Европа и в Афганистан. Разбалансиране Ако обаче републиканците изгубят контрола в Конгреса, Тръмп ще бъде и по-ограничен, и по-разгневен и дори неуравновесен. Като много свои предшественици той вероятно ще гледа на външните военни авантюри като на политически възможности. Проучвания показват, че разделеното управление в САЩ, особено когато Камарата на представителите, но не и Сенатът, е в ръцете на опозицията, се свързва със засилена вероятност президентът да използва сила в чужбина. Това обикновено значи не голяма война, а по-скоро малка дискретна интервенция с шанс за бърза победа. Политически успешната инвазия на Роналд Рейгън в Гренада през 1983 г. дава пример за този тип операции.", "date": "2018.11.06", "title": "Защо междинните избори в САЩ засягат Европа"}
{"url": "https://www.dnevnik.bg/sviat/2018/11/06/3340499_iran_shte_produlji_da_turguva_i_sled_amerikanskite/", "text": "Иран е взел необходимите мерки в банковия отрасъл, за да продължи да търгува с партньорите си дори след като  САЩ възобновиха санкциите  срещу енергийния и финансовия сектор на Техеран. Това заяви късно снощи централният банкер на страната Абдолнасер Хемати по държавната телевизия, предаде \"Ройтерс\", цитирана от БТА. \"Преговарям с търговските ни партньори и са предприети всички необходими действия, за да продължи обменът на Иран\", посочи Хемати. \"Очаквахме тези санкции, така че имахме подготвени планове за противодействие предвид вероятността да бъде спрян достъпът на банките до разплащателната система СУИФТ (SWIFT), обмислихме алтернативи за замяната й\", допълни той. Системата СУИФТ обяви вчера, че е прекратила достъпа до услугата за някои ирански банки в името на стабилността и цялостта на световната финансова система", "date": "2018.11.06", "title": "Иран ще продължи да търгува и след американските санкции, заяви централният банкер на страната"}
{"url": "https://www.dnevnik.bg/bulgaria/2018/11/06/3340504_zaharieva_i_maik_pompeo_prepotvurdiha_strategicheskoto/", "text": "САЩ ще продължат да подпомагат България в процеса на намаляване на броя на отказаните американски визи за български граждани, който е един от критериите за включване в програмата за безвизови пътувания.Това заяви външният министър Екатерина Захариева след среща вчера с държавния секретар на САЩ Майк Помпео, съобщава Министерството на външните работи. Въпреки, че отказите спадат с всяка измината година, те все още са 14%, а критерият е под 3 на сто. Екатерина Захариева уточни, че в България стремежът е да се повиши информираността, така че по-малко неотговарящи на изискванията хора да кандидатстват за визи. България е една от петте държави от ЕС, гражданите на която се нуждаят от визи, за да посетят САЩ. Вицепремиерът и министър на външните работи и държавният секретар са обсъдили и въпроса за признаването на трудовия стаж на работещите в САЩ българи за получаване на пенсия в България. Казусът засяга около 400 хиляди българи. \"САЩ имат социална спогодба с редица европейски страни, но не и с България. Работим последователно по въпроса и сме облекчили доста процедурите, но сега потвърдихме желанието на България да бъде включена в списъка със страни, с които да се преговаря приоритетно по сключването на спогодба\", посочи Захариева. Тя допълни че срещата е била отлична възможност да се препотвърди стратегическото партньорство и отличните контакти между двете страни. Събеседниците са обсъдили и стратегическото партньорство в областта на отбраната и плановете за модернизация на българските въоръжени сили. Засегната е била и темата за усилията на България за диверсификация на източниците и трасетата на енергийни доставки. \"Говорихме за интерконектора с Гърция и за терминала за втечнен природен газ до Александруполис, както и за усилията ни по изграждане на газовия хъб \"Балкан\", който ще доведе до конкуренция на доставките по отношение на маршрутите и източниците на доставка на природен газ\", посочи министърът. Захариева и Помпено заявиха, че се работи за среща между българския премиер Бойко Борисов и американския президент Доналд Тръмп. По време на посещението си в САЩ Екатерина Захариева се срещна с представители на българската общност в столицата Вашингтон. Предстоят й разговори със съветника на президента на САЩ по въпросите на националната сигурност и член на неговия кабинет Джон Болтън, с изпълнителния вицепрезидент на Международния републикански институт Джуди Ван Рест и с регионалния директор за Централна и Източна Европа в Националния демократически институт Робърт Бенджамин.", "date": "2018.11.06", "title": "България за пореден път постави въпроса за отпадане на визите за САЩ"}
{"url": "https://www.dnevnik.bg/kultura/2018/11/06/3338828_fotogaleriia_arnold_njuman_-_maistorut_na_portreta/", "text": "В своето десето издание поредицата \"Майстори на фотографията\" представя днес, 6 ноември, първата за България   (1918 - 2006), познат като един от най-великите портретисти на ХХ век, заснел емблематични имена от света на изкуството, политиката и шоубизнесa. Изложбата ще бъде открита до 9 декември в Софийска градска художествена галерия. Сред моделите му са Пикасо, Дали, Мондриан, Миро, Брак, Макс Ернст, Ман Рей, Артър Милър, Алфред Круп, Айн Ранд, Кристиaн Диор, Капоти, Джордж Харисън, Анди Уорхол, Анри Картие-Бресон. На снимката: Алфред Круп през 1963 г.", "date": "2018.11.06", "title": "Фотогалерия: Арнолд Нюман - майсторът на портрета"}
{"url": "https://www.dnevnik.bg/sport/2018/11/06/3340502_arsen_venger_e_zapochnal_pregovori_s_milan_tvurdi/", "text": "Френският треньор Арсен Венгер е започнал преговори с \"Милан\", съобщава \"Ас\", като цитира \"Франс футбол\". Според информацията двете страни разговарят от няколко седмици. Ръководството на \"росонерите\" търси дългосрочно развитие на отбора и се подготвя за раздяла с Дженаро Гатузо. Наскоро  Венгер каза пред \"Скай спортс\", че очаква в началото на 2019 г. да се завърне към треньорството . Той е без работа след раздялата си с \"Арсенал\" през лятото. \"Уверен съм, че мога да водя както клубен отбор, така и национален. Не изключвам и Япония като дестинация, защото познавам тази страна. Имам опит на различни нива\", заяви тогава французинът. \"Милан\" имаше серия слаби резултати, но съумя да се изкачи четвърти в Серия А с равни точки с петия \"Лацио\". Двата състава изостават с по четири точки от \"Интер\" и \"Наполи\", заемащи второто и третото място. В Лига Европа \"росонерите\" са втори на точка зад \"Бетис\", като тази седмица им предстои гостуване в Испания.", "date": "2018.11.06", "title": "Арсен Венгер е започнал преговори с \"Милан\", твърди \"Франс футбол\""}
{"url": "https://www.dnevnik.bg/evropa/2018/11/06/3340505_povecheto_britanci_biha_podkrepili_ostavane_v_es_pri/", "text": "Повечето британци биха гласували за оставане в Европейския съюз, ако има нов референдум, и жителите на най-големите райони, подкрепили напускането на общността, биха променили позицията си. Това сочат резултатите от проучване, изготвено за британската телевизия Канал 4 от социологическа агенция \"Сървейшън\", предаде \"Ройтерс\". Великобритания би подкрепила оставането в ЕС с 54 процента \"за\" при 46 процента \"против\". През юни 2016 г. кампанията за излизане от ЕС събра 51.9 процента от гласовете спрямо 48.1 процента за оставане. Премиерът Тереза Мей обаче неколкократно изключи възможността да бъде проведено ново допитване. Проучването обхваща 20 хил. души, анкетирани онлайн между 20 октомври и 2 ноември. Досега анкетите не сочеха съществена промяна в общественото мнение. Според повечето прогнози се очакваше привържениците на ЕС да спечелят и през 2016 година. Великобритания трябва да напусне ЕС на 29 март догодина, но Лондон и Брюксел все още не са постигнали споразумение за условията на \"развода\". Дори ако Мей преодолее вътрешните борби в Консервативната партия, за да успее да завърши сделката, според изследването 33 процента от британците ще я отхвърлят, а само 26 процента ще я приемат. Ако Мей не успее да постигне споразумение до 29 март, според 36 процента от анкетираните Великобритания трябва да излезе от ЕС без сделка. Според 35 процента страната трябва да остане в общността, а 19 процента биха искали напускането да бъде отложено до постигане на споразумение. Ако Мей все пак договори сделка, 43 процента биха подкрепили референдум, на който гражданите да изберат между приемане на споразумението или оставане в ЕС, срещу 37 процента, които биха се противопоставили на подобен избор. Снощи британският премиер Тереза Мей отново заяви, че окончателното споразумение между Лондон и Брюксел за Брекзит е готово на 95 процента. Тя също така е уверена в намирането на решение по въпроса за границата на Северна Ирландия. Според изявление от кабинета на премиера след среща с австрийския канцлер Себастиан Курц тя вярва, че 95 процента от споразумението за напускане на ЕС вече са завършени, както и че ще бъде намерено решение за режима по северноирландската граница. От своя страна Курц е заявил, че като ротационен председател на Съвета на ЕС Австрия е готова да оказва съдействие на Лондон и Брюксел за ускоряване на сключването на окончателно споразумение за Брекзит. /БТА", "date": "2018.11.06", "title": "Повечето британци биха подкрепили оставане в ЕС при нов референдум"}
{"url": "https://www.dnevnik.bg/bulgaria/2018/11/06/3340509_kriminalni_shemi_izkriviavat_plashtaniiata_na/", "text": "Застрахователите не искат намаляване на обезщетенията, плащани на пострадалите при катастрофи, а ясна методика, която да е записана в закона, защото в момента има много некоректни практики и дори криминални схеми. Това заяви председателят на Асоциацията на българските застрахователи Светла Несторова в ефира на Би Ти Ви. \"Промяната, която искаме, засяга само обещетенията за неимуществени щети. В момента те са необичайно високи за болки и страдания спрямо тези за икономическите загуби\", каза тя. По думите й не може да се остойностява \"неоценимото\" и се обяви против практиката един от критериите да е въпросът \"колко ви боли\". Несторова разказа за нелоялни практики на адвокати, които си приспадат между 50% и 80% от присъдените обезщетения. \"Визитни картички се раздават по гробища и болници, работи се с МВР и понякога роднините разбират за смъртта на близък след адвокатите. Вече има осъдени с отнети адвокатски права\", каза тя. Вчера Несторова обяви, че цената на застраховката \"Гражданска отговорност\" за автомобилите  може да се покачи трикратно  и да стигне 1000 лева. Причината е решение на Върховния касационен съд (ВКС) от лятото, с което се разширява кръгът на хората, които могат да получат обезщетение. По думите на Несторова застрахователите трябва да съберат още между 800 милиона и 1.3 млрд. лева, за да покрият претенции за щети от последните пет години. От асоциацията посочват, че лимитът, който председателят на парламентарната комисия по бюджет и финанси Менда Стоянова (ГЕРБ) внесе в петък,  е 20 хил. лева , но трябва да е само временен. По \"Нова телевизия\" заместник-председателят на Асоциацията на българските застрахователи Константин Велев посочи, че от организацията нямат интерес от драматични събития, но са длъжни да предупредят до какво ще доведе решението на съда да се разшири кръгът на хората, които получават обезщетения. \"Допреди решението на Върховният касационен съд средно при загинал се обезщетяваха до трима роднини - съпруг, деца, родители. Сега техният брой става средно шест\", посочи Велев. Той поясни, че и към момента застраховката \"Гражданска отговорност\" е губеща, но компаниите са успявали да компенсират разликата с цените на другите си продукти. В отговор на въпрос Константин Велев обяви, че застрахователите настояват за въвеждане на системата бонус-малус, но това не зависи от тях. Като друг проблем беше поставен и този с карането от румънци на коли с български номера, за които обезщетенията се изплащат от българските компании. \"Няколко правителства сме сезирали за проблема, но решение няма\", допълни Велев.", "date": "2018.11.06", "title": "Криминални схеми изкривяват плащанията на обезщетения при катастрофи, твърдят застрахователите"}
{"url": "https://www.dnevnik.bg/bulgaria/2018/11/06/3340511_provali_se_purvoto_zasedanie_na_komisiiata_ot/", "text": "Първото заседание на специална църковна комисия, която трябва да прегледа исторически документи отпреди 350 години и да подготви становище, на базата на което Светият синод на Българската православна църква ще реши дали да подкрепи свикването на Всеправославен събор за предоставяне на автокефалия на украинската църква, се провали. Причината е, че на обявеното събиране в Троянския манастир не са дошли много от членовете митрополити, предаде БНТ. Вчера говорителят на синода Николай Георгиев каза пред \"Дневник\", че няма правомощията да издава кой влиза в състава на комисията, и прогнозира, че работата на комисията ще е дълга. При обсъждането на въпроса в Светия Синод трима митролопили се обявиха за подкрепа на свикването на Всеправославен събор, а девет бяха на мнение, че комисия трябва да обсъди позицията на българската църква. За свикването на събор призова Руската православна църква, която прекрати отношенията си с Вселенската патриаршия. Причината беше  решението на Константинополската патриаршия  да обяви за канонични смятаните досега за самопровъзгласили се две украински православни църкви. С друго решение тя отмени върховенството на Московската патриаршия над Киевската митрополия. В събота президентът на Украйна Петро Порошенко и Константинополският патриарх Вартоломей  подписаха споразумение  за създаването на украинска църква", "date": "2018.11.06", "title": "Провали се първото заседание на комисията от митрополити по проблема с украинската църква"}
{"url": "https://www.dnevnik.bg/na_put/2018/11/06/3339536_nai-evtinite_iastiia_v_mishlen_-_restorantite/", "text": "Френският кулинарен пътеводител \"Мишлен\" е смятан за най-авторитетния в ресторантьорския бизнес каталог и всяка година новото му издание се обогатява с ресторанти от цял свят, според класата, с една, две или три звезди. Разбира се има и такива, които губят признанието си. Присъствието на името на един ресторант в елитния кулинарен гид подсказва, че менюто е специално, а следователно - скъпо. Платформата за резервации Traveloka проучи дали това е така и установи кои са 50-те най-евтини ястия в ресторанти със звезди \"Мишлен\". Оказва се, че има разумни предложения навсякъде по света като се започне от 2.20 долара. За да изготвят списъка, експертите на Traveloka са проучили уебсайтовете на \"Мишлен\" за всяка от държавите, обхванати в пътеводителя като са се спрели на едно- и двузвездните ресторанти, и са избрали най-евтиното ядене - било то отделно ястие или алакарт меню. Класацията е съставена по цени от юни тази година. Цените са достъпни в паунди и американски долари според валутния курс от август. Най-евтино - 2.20 долара, струва пиле с ориз и соев сос в ресторанта за бързо хранене Liao Fan Hong Kong в Сингапур. В първата осмица са все заведения от Източна Азия - Хонконг, Сеул, Осака, Банкок, Токио, Тайпей, Шанхай. Най-евтиното ястие в европейски ресторант и на девето място в общия списък е в предлагащия модерна испанска кхня L'Antic Moli, намиращ се в градчето Сан Рафаел дел Рио (приблизително по средата между Барселона и Валенсия). Тук обедното меню струва само 14.50 евро. В САЩ цената на похапването в мишленовски ресторант е най-ниска в Al's Place - 18 долара. Заведението предлага американска кухня. Над половината от заведенията в списъка са в Европа, но повечето са в по-долната и скъпа част. Списъкът завършва с ресторант Dill в Рейкявик, който предлага сет меню за 109.5 долара. Най-близо до България от списъка е ресторант Premiere в Атина, предлагащ средиземноморска кухня. От неговото меню може да се избере ястие за 40.1 долара, което го поставя на 35-то място в списъка. Сред бюджетните ресторанти със звезди \"Мишлен\" четири се намират в САЩ, по три - в Япония, Швейцария и Италия. В списъка има и по едно завесение от Хърватия, Унгария, Полша, Чехия. Пълния списък с данни за ресторантите може да се види  тук. ", "date": "2018.11.06", "title": "Най-евтините ястия в \"Мишлен\" - ресторантите"}
{"url": "https://www.dnevnik.bg/evropa/2018/11/06/3340507_komentar_za_radikalni_levi_v_koaliciiata_v_berlin/", "text": "Германският министър на вътрешните работи Хорст Зеехофер каза вчера, че пенсионира предсрочно бившия шеф на вътрешното разузнаване Ханс-Георг Маасен, предаде ДПА, цитирана от БТА. Решението на вътрешния министър влиза в сила незабавно и бе взето, след като в. \"Зюддойче цайтунг\" написа, че  Маасен е заявил , че правителството на Германия води \"наивна и левичарска\" политика по въпроса за имиграцията, както и че е възможно да влезе в политиката. Той направил това изказване на закрито заседание пред свои европейски колеги в средата на октомври. През септември Маасен  загуби работата си  като директор на вътрешното разузнаване, след като оспори автентичността на видеозаписи, показващи крайнодесни екстремисти да гонят имигранти по улиците Кемниц, след което получи нова работа във вътрешното министерство. Сега Маасен заявил, че въпросните записи не се различавали по нищо от руската пропаганда, и се представил като жертва на лов на вещици, воден от \"радикални леви сили\" в редиците на Германската социалдемократическата партия, по-малкия партньор на Меркел в управляващата коалиция. Зеехофер, който преди стоеше зад Маасен, каза пред репортери, че тази реч е направила заслужаващата доверие връзка \"невъзможна\", отбелязва Би Би Си. Първото уволнение на Маасен предизвика много спорове и заплаши стабилността в управляващата коалиция, а преместването му във вътрешното министерство бе в действителност повишение.", "date": "2018.11.06", "title": "Коментар за \"радикални леви\" в коалицията в Берлин доведе до отстраняване на бившия шеф на контраразузнаването"}
{"url": "https://www.dnevnik.bg/evropa/2018/11/06/3340512_timermans_ostana_edinstveniiat_kandidat_na/", "text": "Зам.-председателят на Европейската комисия Марош Шефчович е изпратил писмо до Партията на европейските социалисти (ПЕС), с което се оттегля от вътрешната надпревара за определянето на водещ кандидат за следващ ръководител на Европейската комисия, съобщи ПЕС. С оттеглянето на  Шефчович  преди партийното заседание през декември единственият кандидат на социалистите остава другият зам.-председател на еврокомисията  Франс Тимерманс . Като политик и спортист добре знам силата на отборната игра и общата цел, посочва в писмото си Шефчович. Той поставя въпроса за единството и създаването на \"единен фронт\" за постигането на оптимизъм сред европейците. Съобщението на Шефчович ще направи решението на ПЕС следващия месец изцяло формално. Съперниците от Европейската народна партия ще избират между двама кандидати по-късно тази седмица - председателя на партийната група в Европейския парламент  Манфред Вебер  и бившия финландски премиер  Александър Стуб . /БТА", "date": "2018.11.06", "title": "Тимерманс остана единственият кандидат на социалистите за председател на еврокомисията"}
{"url": "https://www.dnevnik.bg/evropa/2018/11/06/3340515_donald_tusk_predupredi_che_ima_goliam_risk_polsha_da/", "text": "Председателят на Европейския съвет Доналд Туск предупреди полските консервативни управляващи, че има огромен риск страната им да излезе от ЕС, предаде \"Франс прес\". \"Това е извънредно сериозен въпрос, драматично сериозен въпрос. Бих искал хората, които са поели по този път, да дойдат на себе си\", заяви във Варшава бившият полски либерален премиер. \"Полекзит, тоест излизане на Полша от ЕС, за жалост ми изглежда възможен не защото (лидерът на управляващата консервативна партия) Ярослав Качински е намислил такъв план. Той казва, че няма такова намерение\", каза Туск, но припомни, че и бившият британски премиер Дейвид Камерън не е възнамерявал да извади страната си от ЕС и всъщност е положил големи усилия да избегне Брекзита. \"Няма значение дали Ярослав Качински планира излизането на Полша от ЕС, или само задейства процеси, които може да доведат до това\", заяви Туск, имайки предвид  напрежението между Варшава и Брюксел. Европейската комисия и някои страни от ЕС  упрекват полските консерватори , че поставят в опасност основополагащите принципи на правовата държава, например с опита си да подчинят съдебната власт с редица спорни реформи. /БТА", "date": "2018.11.06", "title": "Доналд Туск предупреди, че има голям риск Полша да напусне ЕС"}
{"url": "https://www.dnevnik.bg/evropa/2018/11/06/3340521_i_finansovite_ministri_na_evrozonata_poiskaha_italiia/", "text": "Финансовите министри на еврозоната призоваха вчера Италия да измени проектобюджета си за 2019 година преди изтичането на  крайния срок  идната седмица, за да изпълни правилата на ЕС, предаде \"Ройтерс\", цитирана от БТА. \"Съгласни сме с  оценката на (Европейската) комисия \", посочват министрите от 19-членния валутен съюз, обединени в Еврогрупата, след дискусии по италианския бюджет. \"Италия има още една седмица, за да представи наново бюджета си\", заяви председателят на Еврогрупата и финансов министър на Португалия Мариу Сентену на пресконференция след заседанието. До 13 ноември Рим трябва да представи новия си бюджет, допълни еврокомисарят по икономическите и финансови въпроси Пиер Московиси. Европейската комисия ще се произнесе по проектобюджета на Италия, както и по проектобюджетите на другите страни от еврозоната на 21 ноември. В края на октомври еврокомисията взе безпрецедентно решение, като отхвърли проектобюджета на Италия заради предвиденото в него увеличение на структурния дефицит с 0.8% от БВП. Страната е с най-висока (след Гърция) стойност на дълга като дял от брутния вътрешен продукт. Рим твърди, че планираните разходи за социални помощи, по-ранно пенсиониране и инвестиции ще подкрепят растежа и по този начин ще намалят дълга. Италианският финансов министър Джовани Триа е казал на колегите си от еврозоната, че работи за постигането на компромис в спора с Брюксел, заяви служител от Италия. Той отбеляза, че е рано на този етап да се каже дали Италия ще промени бюджета си.", "date": "2018.11.06", "title": "И финансовите министри на еврозоната поискаха Италия да коригира проектобюджета си"}
{"url": "https://www.dnevnik.bg/evropa/2018/11/06/3340530_ungariia_zapochna_kampaniia_v_zashtita_na_semeistvoto/", "text": "Унгария започна нова национална консултация по въпроса за семейната политика и обвини ЕС, че иска да реши демографския проблем чрез имиграция, предаде \"Франс прес\". \"Европа е континентът на празните люлки, няма достатъчно деца\", заяви Каталин Новак, държавен секретар в правителството на премиера консерватор Виктор Орбан, по повод пускането на въпросника за националното допитване сред унгарските домакинства. Според Новак в Европа се наблюдава \"съществена масова имиграция, но Унгария иска да разчита на вътрешните си ресурси\" за справяне с демографското предизвикателство. \"Нашето бъдеще са унгарските деца. Унгария не иска нито имиграция, нито замяна на населението\", добави тя. Във въпросника, озаглавен \"Защита на семействата\", около 8-те милиона избиратели са поканени да отговорят на няколко въпроса. С обвинението, че \"брюкселските бюрократи\" искат да водят политика на имиграция за справяне с демографското предизвикателство, в първия въпрос унгарците са запитани дали са съгласни, че \"спадът на населението трябва да се реши не чрез имиграция, а чрез по-голяма подкрепа за семействата\". В други въпроси унгарците са запитани за признаването на майчинството като труд на пълно работно време, за конституционното право на децата да имат баща и майка и дали \"умственото и физическо развитие на децата е ценност, която държавата трябва да защитава\". Унгария е сред страните от Организацията за икономическо сътрудничество и развитие с най-ниска раждаемост (1,34 деца на жена). По официални данни за десет години половин милион унгарци са отишли да работят в Западна Европа, а населението на страната е паднало под символичния праг от 10 милиона души. /БТА", "date": "2018.11.06", "title": "Унгария започна кампания в защита на семейството"}
{"url": "https://www.dnevnik.bg/zelen/2018/11/06/3340329_kakvo_se_sluchva_s_pirin_shte_obsujdat_grajdani_v/", "text": "Коалицията от неправителствени организации и граждански групи \"За да остане природа в България\" продължава информационната си кампания в защита на Национален парк \"Пирин\". В очакване на решенията по  две ключови дела за плана за управление на Пирин  този път екоекспертите се срещат с граждани в София в  на бул. \"Христо Смирненски\" 1. Т.нар. Пиринско  турне на екокоалицията  вече обиколи 9 други града на България през октомври 2018 г., сред които Пловдив, Бургас, Русе, Стара Загора, Сливен, Казанлък, Пазарджик, Хасково, Благоевград. \"За да остане природа в България\" обяви, че организира срещите с подкрепата на гражданите, които протестираха през цялата първа половина на годината срещу планираното застрояване на световното наследство на ЮНЕСКО и опитите на практика да се унищожи защитеният му статут. Природозащитниците припомнят, че до края на месец октомври трябваше да излезе окончателно решение на Върховния административен съд (ВАС) във връзка с делото за липса на екологична оценка на проекта за актуализация на плана за управление на Национален парк \"Пирин\". На първа инстанция съдът се произнесе на 26 април с решение, че  актуализираният план за управление трябва да се подложи на екооценка . Второто дело за плана за Пирин  е насрочено за 15 ноември . Тогава на последна инстанция и окончателно отново ВАС трябва да отсъди за законността на спорното решение от 28 декември 2017 г., с което правителството реши да промени все още действащия План за управление на Национален парк \"Пирин\" отново без екологична оценка и без оценка на съвместимостта с целите на европейската природозащитна мрежа \"Натура 2000\". Планът за управление на националния парк има отношение към най-малко четири зони от \"Натура 2000\" – Пирин BG0000209 за защита на местообитания, Пирин BG0000209 за защита на птици, Пирин буфер BG0002126 и Среден Пирин – Алиботуш BG0001028. Промените в плана бяха и поводът за масови протести, организирани от граждани в 20 български и чуждестранни града в продължение на 4 месеца.  На 27 юли на първа инстанция ВАС отмени като незаконно това решение , с което се разшириха зоните с разрешение за строителство. Предстоящото през ноември отсъждане е в отговор на обжалване от министъра на околната среда и водите Нено Димов, който апелира съдът да позволи влизане в сила на промените.  \"През последните месеци протестите на открито за Пирин затихнаха, но това не означава, че битката е приключила. На срещите ще обсъдим с гражданите, които протестираха, двете дела, които водим, за да опазим Национален парк \"Пирин\". Продължаваме да се борим с пълна сила ден след ден, дело след дело,\" обявяват от \"За да остане природа в България\". В следващите седмици в още български градове ще се проведе и втора вълна на информационното турне, а онлайн събитие е планирано за протестиращите градове в чужбина. Със събитието в София днес коалицията  \"Недопустимо е високопоставен представител на правителството да има подобно отношение към граждани на република България и трябва да поеме пълната политическа и чисто човешка отговорност за поведението си,\" пишат природозащитниците.", "date": "2018.11.06", "title": "Какво се случва с Пирин ще обсъждат граждани в София днес"}
{"url": "https://www.dnevnik.bg/evropa/2018/11/06/3340535_upravliavashtite_v_polsha_ponesoha_tejki_zagubi_na/", "text": "Полската управляваща популистка партия \"Право и справедливост\" (ПиС) понесе тежки загуби на втория тур в кметските избори, като загуби не само в големите градове, но и в повечето средни и малки градове, предаде \"Асошиейтед прес\". Публикуваните вчера официални резултати показват, че в изборите за кметове на 649 градове и по-малки населени места ПиС, която е на власт от 2015 г., не е взела нито един голям град и само няколко от по-малките. Най-големият град, който са спечелили консерваторите, е Замошч с население 65 хил. души. Редакторът от в. \"Жечпосполита\" Михал Шулджински заяви, че резултатите на ПиС в средноголемите градове, които обикновено се печелят от политическата десница, са катастрофални за управляващите. В коментар той написа, че резултатите показват, че премиерът Матеуш Моравецки и управляващата партия не са успели да си върнат умерения център и да увеличат подкрепата си сред средната класа. Сред факторите, които са отблъснали мнозина избиратели според него, е решението на Моравецки \"да ухажва най-радикалната част от електората\" с думи и жестове, които да се харесат на крайнодесните националисти. Шулджински спомена и  споровете с ЕС  по въпроси за върховенството на закона и приетия тази година спорен закон за коментирането на Холокоста, който доведе до спор с Израел. Според него това е най-тежката дипломатическа криза в Полша от падането на комунизма през 1989 г. Бившият полски премиер и сегашен председател на Европейския съвет Доналд Туск заяви във Варшава, че е много изненадан от сериозното поражение на ПиС  в по-малките градове.  По думите му този резултат е предупреждение към управляващата партия и подкрепа за опозиционната партия \"Гражданска платформа\", на която той бе лидер. Освен спечелването на Варшава на  първия тур  на 21 октомври опозицията взе на втория тур в неделя и други големи градове като Краков, Гданск и Келце. Лидери на управляващата партия обаче заявиха вчера, че ПиС се е представила силно на изборите за местни органи на властта на първия тур преди две седмици. /БТА", "date": "2018.11.06", "title": "Управляващите в Полша понесоха тежки загуби на втория тур на местните избори"}
{"url": "https://www.dnevnik.bg/ot_vas/novini_ot_vas/2018/11/06/3338933_curkvata_sveti_apostoli_petur_i_pavel/", "text": "Късна есен. Тихо е в църковния двор. Топлите есенни лъчи на залязващото слънце огряват храма и малката църковна градина, отрупана с ябълки... Възрожденската църква: \"Свети апостоли Петър и Павел\" се намира в центъра на с. Белчин. Строена е през 1883 година. Иконите и стенописите в нея са дело на Никола Образописов - виден представител на Самоковската художествена школа.", "date": "2018.11.06", "title": "Църквата \"Свети апостоли Петър и Павел\""}
{"url": "https://www.dnevnik.bg/sviat/2018/11/06/3340539_honduras_i_gvatemala_opitvat_da_sprat_napliva_na/", "text": "Президентите на Хондурас Хуан Орландо Ернандес и на Гватемала Джими Моралес, които са подложени на силен натиск от администрацията на Тръмп по мигрантския въпрос, се срещнаха вчера, за да обсъдят причините, принуждаващи гражданите им да напускат своята страна и да тръгват към американската граница. Двамата призоваха да се установи кои са организаторите на масовите миграционни потоци, предаде \"Асошиейтед прес\". Президентът на Гватемала пристигна в Хондурас, за да изработи със своя колега план за действие, който да спре гражданите на двете държави да имигрират в САЩ. Хондураският лидер каза, че хиляди негови сънародници са се върнали обратно, след като са поели на път към американската граница. Гватемалският му колега дори призова за разследване на хората, \"насърчаващи или участващи\" в миграционните потоци, и каза, че те \"трябва да бъдат съдени по международните закони\". Двамата президенти постигнаха съгласие за \"необходимостта да се инвестира в страните им, за да се създадат възможности за намиране на работа\", предаде \"Франс прес\". Повечето от интервюираните мигранти казват, че са се присъединили към колоните, движещи се към САЩ, спонтанно, за да са в безопасност, а някои вече са били тръгнали, когато потокът ги е застигнал. Активистките групи, които се опитват да организират похода, най-вероятно са се появили, след като той вече се е насочил на север. Хиляди мигранти достигнаха вчера столицата на Мексико и се настаниха да пренощуват на стадион. Това стана в навечерието на  междинните избори в САЩ , преди които президентът Тръмп направи от мигрантските колони централна тема на предизборната кампания на Републиканската партия. Мексиканските власти съобщиха, че до вчера на обед са преброили повече от 2 хил. души, влезли в стадион \"Хесус Мартинес\", и казаха, че потокът не спира. Спортното съоръжение е с капацитет 6 хил. души и там са били опънати четири големи палатки за спане. На мигрантите са осигурени дрехи, храна и матраци, но те все още изпитват недостиг на топли завивки. /БТА", "date": "2018.11.06", "title": "Хондурас и Гватемала опитват да спрат наплива на мигранти към САЩ"}
{"url": "https://www.dnevnik.bg/kultura/2018/11/06/3340495_spomen_za_roni/", "text": "Семейството, музиканти и близки на певицата Андрония Попова-Рони,  която почина след дълго боледуване преди малко повече от година,  ще присъстват и участват в концерт в нейна памет, става известно от събитието за концерта във Фейсбук. \"Измина една година откакто Рони продължи своя път към Светлината. Семейство, приятели, музиканти, най-близките й хора и ученици се събираме да свирим и пеем в нейна памет\", пише в текста към събитието Организатор на концерта е китаристът на Nasekomix  Мишо Вл. Йосифов. \"Надявам се, ще се почувстваме по-близо до Рони, така както тя е винаги с нас!\", казва той. Събитието ще се състои в \"Jazz Bar\" на ул. \"Св. Св. Кирил и Методий\" 27 и ще започне в 20:00 часа.  Андрония Попова-Рони беше вокалистка на групите Nasekomix и Help Me Jones. Освен това тя беше част от триото Sentimental Swingers. Участваше и в албума \"World Melancholy\" на \"Блуба лу\" от 2007г. Нейни песни са използвани в български филми като \"Източни пиеси\" на Камен Калев и \"Каръци\" на Ивайло Христов. През 2015 г. излезе и документалният филм с нейно участие \"Животът е един безкраен танц\", посветен на суинг културата в България и петия рожден ден на Sentimental Swingers. Андрония Попова завършва пиано и класическо пеене в столичното музикално училище \"Любомир Пипков\", а след това учи арт мениджмънт в НБУ и вокална педагогика в Софийския университет. Следвала е и в музикалния колеж \"Менис\" в Ню Йорк.", "date": "2018.11.06", "title": "(С)помен за Рони"}
{"url": "https://www.dnevnik.bg/citat_na_deniia/2018/11/06/3340563_citat_na_denia_predsrochnite_izbori_ne_chukat_na/", "text": "Това коментира в интервю за Би Ти Ви политологът Евгений Дайнов. По думите му натрупаното напрежение в обществото по редица въпроси и голямата нестабилност на управляващата коалиция водят до две възможности за Бойко Борисов през следващите месеци: падане от власт и предсрочни избори в недобър за ГЕРБ момент или запазване на сегашния парламент с нова властова конфигурация, която обаче може да нанесе големи щети на реномето на управляващите. \"В криза е управлението поради простата причина, че срещу него се събират огромни мнозинства. Докато има демокрация, това значи крайна нестабилност\", каза Дайнов. \"Борисов, макар да е виртуоз на тема оцеляване, винаги изпуска момента, в който в негова изгода би било да свика предсрочни избори. Да свикваш избори през зимата в такава аграрна страна като България не е добре. Не го виждам как ще добута до европейските избори\", коментира още Дайнов. Според него и да се стигне до предсрочни избори, резултатът няма да е много различен. \"Можем да разчитаме на БСП да се провали. Всеки път, когато ГЕРБ го закъса, БСП такава феноменална глупост изръсва, че хората си казват \"По-добре ГЕРБ\", отбеляза Дайнов.", "date": "2018.11.06", "title": "Цитат на деня: Предсрочните избори не чукат на вратата, те хлопат"}
{"url": "https://www.dnevnik.bg/bulgaria/2018/11/06/3340564_borisov_i_ninova_ne_uspiaha_da_se_osudiat_vzaimno/", "text": "Софийският градски съд (СГС) отхвърли исковете за обезщетения, заведени от премиера Бойко Борисов и лидера на БСП Корнелия Нинова. Съдия Невена Чеуз прие за неоснователни исковите молби, в които се твърди, че са претърпели неимуществени вреди от изявления, направени от двамата. Преди близо година се разбра, че  Борисов е завел гражданско дело за причинени неимуществени вреди  след обида от Корнелия Нинова заради думите ѝ по отношение на Борисов \"крадецът казва дръжте крадеца\". Те са били изречени пред \"Нова телевизия\" на 23 март 2017 г. Заедно с отговора си на исковата молба на Борисов Нинова обаче заведе насрещно три иска за обида и клевета за думите му, че тя е \"върл активист на СДС\" и \"госпожа Лъжа\", в интервю пред Би Ти Ви на 9 март 2017 г. Искът на Борисов срещу Нинова е за 26 хил. лв., а тези на Нинова са за общо 30 100 лв. Решението подлежи на обжалване пред Софийския апелативен съд в двуседмичен срок от съобщението до страните, че е изготвено. Лидерът на БСП обяви,  че ще се възползва от тази възможност . Малко след като съобщението от съда беше разпространено до медиите Корнелия Нинова написа във \"Фейсбук\": \"Желая парите, които Бойко Борисов е осъден да ми плати, да ги преведе по сметка на едно семейство на дете с увреждане\". Тя добавя, че името и сметката ще изпрати писмено на премиера. Лидерът на БСП обаче пропуска да отбележи, че единствената сума, които премиерът ѝ дължи са за направените разходи за адвокат. Това е така, тъй като и двете страни трябва да платят разходите по делото, но Борисов не е представил пред съда документи за това колко е струвала защитата му.", "date": "2018.11.06", "title": "Борисов и Нинова не успяха да се осъдят взаимно (обновена)"}
{"url": "https://www.dnevnik.bg/sport/2018/11/06/3340556_kralev_imame_pulna_podkrepa_ot_grajdanite_na_sofiia_za/", "text": "Министърът на младежта и спорта Красен Кралев заяви, че \"всички софиянци искат Витоша да е направена така, че да е удобна за зимен спорт\". Думите му дойдоха при коментар за подготвяните промени в плана за управление на Витоша, които се засилиха покрай  идеята София да се кандидатира за домакин на младежките зимни олимпийски игри през 2024 г . \"Не вярвам да има някой, който да е против, така че имаме пълна подкрепа от гражданите на София, от всички българи. Защото едно такова събитие - да вземеш младежки зимни олимпийски игри, е огромно. Поканата дойде лично от президента на МОК Томас Бах\", каза Кралев в сутрешния блок на БНТ. \"Всички тези приказки, че ще се допусне строителство извън съоръжения и писти, са абсурд\", добави той. \"Всички инвестиции на Витоша трябва да се направят от компанията, която е собственик на съоръженията. Но трябва да се промени планът за управление на Витоша и тогава ще стане възможно слагането на нови стълбове и съоръжения. В момента според закона, ако искаш да смениш стълб, трябва да имаш разрешение за строеж, което пък съответно планът за управление на Витоша забранява\", заяви министърът. По думите му \"това не е кой знае каква корекция и мисля, че скоро ще бъде завършена\". \"Освен това очаквам скоро да има категорична подкрепа и от страна на Столичния общински съвет, които също ще заявят категорично, че искат такава промяна, за да може най-накрая проблемите на Витоша да бъдат решени\", каза Кралев. Според него България има много силно лоби в МОК и има огромни шансове да вземе домакинство на младежките игри. \"Това решение (за домакинството на младежки игри) не се взима от всички членове, а само от изпълнителното бюро, където имаме много силна подкрепа\", обясни министърът. През септември  Бах окуражи страната да се кандидатира за домакин на зимни олимпийски игри . Тогава министър-председателят Бойко Борисов отговори, че предпочита България да натрупа опит първо с младежкия форум, и възложи да се подготви кандидатура. По думите на Кралев  бюджетът за домакинство на зимните младежки игри е между 30 и 40 млн. евро . Пред БНТ той посочи, че идеята е състезанията в алпийските ски да са на Витоша, тези на закрито да са в София в \"Арена Армеец\" и ремонтирания Зимен дворец, а биатлонът, ски бяганията и ски скоковете да са на Боровец.", "date": "2018.11.06", "title": "Кралев: Имаме пълна подкрепа от гражданите на София за промените на Витоша"}
{"url": "https://www.dnevnik.bg/evropa/evropeiski_parlament/2018/11/06/3340579_nikoi_ne_iska_da_vodi_umirashta_partiia_kak_frenskata/", "text": "От Сеголен Роаял до Беноа Амон и граждански групи за натиск – амбициите на френската левица преди изборите за Европейски парламент през май 2019 г. се множат, но има риск да се изключат взаимно, пише EurActiv. \"Всички ние сме джуджета, която яздят миниатюрни коне и - нещо повече - хората са доволни\", оплаква се един от влиятелните хора в една от партиите в надпреварата. Френската социалистическа партия, която спечели 14% от гласовете на европейските избори през 2014 г., може да не успее да премине прага от 5%, който позволява на партиите да имат депутати в Европарламента. С други думи, делегацията на социалистите от 13 може да намалее до нула членове. Партията се фрагментира около президентската кампания през 2017 г., когато нейният кандидат Беноа Амон не успя да привлече цялото социалистическо семейство. След поражението му на президентските избори той създаде движението \"Поколения\", ситуирано в лявото крило на партията. Други социалисти от дясното й крило се присъединиха към \"Република, напред!\", партията на президента Еманюел Макрон, който е бивш социалистически финансов министър. Заради липса на средства партията бе принудена да напусне историческата си крепост, наречена Solfé, внушителна сграда, която обитаваше в продължение на 40 години. \"Никой не иска да отиде на европейските избори, защото никой не иска да води умираща партия\", коментира френски евродепутат. С движението \"Поколения\" евродепутатите Едуар Мартен, Изабел Тома и Гийом Балас установиха \"субделегация\" в рамките на делагацията на Социалистическата партия, но в момента получават само 3% от гласовете. Крайнолявата \"Непокорна Франция\" започва надпреварата като фаворит. В момента социологическите проучвания показват, че движението на Жан-Люк Меленшон ще спечели 14% от гласовете, без обаче да взимат предвид вътрешните партийни разделения. Бившият евродепутат социалист Лием Уанг Нок, който се присъедини към \"Непокорна Франция\" в края на мандата си през 2014 г., наскоро се дистанцира от Меленшон след изблиците на последния срещу френската правосъдна система и медиите. Той предложи да се създаде лява платформа за размисъл преди европейските избори. Подобна идея има и в по-малко радикалната левица. Сред Зелените вече има споразумение за кандидати, като Яник Жадо води листата, която обаче продължава да се обсъжда. Дебатът става все по-интензивен на фона на скорошния успех на зелените партии на изборите в Белгия и Германия, който подсказва, че  Зелените ще са централен елемент  на евроизборите. На фона на това разделение Сеголен Роаял, кандидатът на социалистите на президентските избори през 2007 г., изрази интерес да води листа, което обаче не събуди особен ентусиазъм в Социалистическата партия. Тя обмисля обединена листа за левицата около големи въпроси като екологията, твърди \"Монд\". Някои членове на Социалистическата партия биха подкрепили подобна инициатива, но други не са толкова склонни.", "date": "2018.11.06", "title": "\"Никой не иска да води умираща партия\": как френската левица се готви за евроизборите"}
{"url": "https://www.dnevnik.bg/politika/2018/11/06/3340606_bsp_iska_nezavisima_reviziia_na_magistralite_u_nas/", "text": "Искане за независима техническа ревизия на всички проблемни пътища у нас внесоха депутати от БСП в Агенция \"Пътна инфраструктура\" днес. Става въпрос за автомагистралите \"Тракия\", \"Хемус\", \"Струма\" и \"Марица\", както и пътя от Видин до Кулата и Околовръстното шосе на София. \"За да обезпечим реален и безпристрастен резултат на направената техническа експертиза, настояваме тя да бъде направена в независима европейска лаборатория\", каза говорителят на парламентарната група на \"БСП за България\". Искаме да получим отговор краде ли се от българските магистрали? Състоянието на българските магистрали е видимо за всеки от нас, без да се прави техническа експертиза. Много често, след като бъдат направени пътищата, започва и техният ремонт. В българското общество съществува убеждението, че голям процент от обществените поръчки за магистрали, вместо да се дадат за тях – този процент се връща към властта\", казва Елена Йончева, цитирана от \"Фокус\". Според нея ревизията трябва да покаже дебелината на пластовете и дали отговарят на първоначалните планове. Депутатите от БСП се надяват правителството да ги подкрепи за тази независима експертиза. \"Вярваме, че това е единственият начин да изчистим името на България. Ако няма от какво да се притесняват, би трябвало да ни подкрепят в искането за такава независима техническа експертиза\", обясни още Йончева. Няколко часа след внасянето на искането от БСП председателят на управителния съвет на Агенция \"Пътна инфраструктура\" инж. Светослав Гласов възложи със заповед на инж. Дончо Атанасов да предприеме всички необходими действия, свързани с извършване на полеви изпитвания на настилката на участъци от републиканските пътища. ", "date": "2018.11.06", "title": "БСП иска независима ревизия на магистралите у нас"}
{"url": "https://www.dnevnik.bg/sviat/2018/11/06/3340611_dve_sgradi_ruhnaha_v_marsiliia_ima_zaginal/", "text": "Тялото на мъж бе открито във вторник от спасителните екипи, които от близо 24 часа разчистват останките от няколко стари сгради в Марсилия, които рухнаха в понеделник сутринта. Градският прокурор Ксавие Тарбьо заяви, че операцията продължава и е възможно жертвите да са между 5 и 8, тъй като за толкова хора властите нямат информация къде са. Вътрешният министър Кристоф Кастане, който пристигна в средиземноморския град, каза, че разчистването е \"сложно и деликатно\", поради което повечето работа се върши на ръце от около 80 пожарникари. Инцидентът събуди споровете за проблемното състояние на близо 6000 сгради в Марсилия. Едната къща е била изоставена и в лошо състояние от години, макар че не е изключено в нея да е имало самонастанили се. Другата е била инспектирана на 18 октомври и макар да е имало въпроси около стабилността ѝ, не е ставало дума за евакуирането ѝ или нареждане да бъде опразнена. Инцидентът е започнал от първата къща, която при падането е повлякла и втората. Трета съседна сграда е тежко пострадала, поради което пожарникарите са били принудени да я евакуират и досъборят. Студентка, която е живеела в една от сградите, споделя пред агенция \"Франс прес\", че няколко дни преди това вратите на някои етажи, включително на нейния, започнали да блокират и тя преспала при родителите си от страх да не се окаже заклещена в апартамента си.", "date": "2018.11.06", "title": "Две сгради рухнаха в Марсилия, има загинал"}
{"url": "https://www.dnevnik.bg/detski_dnevnik/2018/11/06/3340613_velikite_izobreteniia_sa_v_muzeiko/", "text": "Кои са децата изобретатели? Кога е създадена двоичната азбука? (Подсказка: много преди ерата на интернет.) Кога телефонът станал телефон и случайно ли е открит телевизорът? Отговорът на тези и много други въпроси, свързани с човешкото любопитство, превърнало се в научно-технически прогрес, дава изложбата \"Изобретенията\". Тя ще бъде открита в \"Музейко\" на 13 ноември и ще остане там до края на 2018 г. Изложбата превежда посетителите си през едни от най-важните научни изобретения в човешката цивилизация. Тя разказва процеса на откривателството чрез игрови интерактивни модули, превръщайки децата в изобретатели. Посетителите ще научат как са били създадени рентгенът, телефонът, морзовият апарат, както и по-малко известни изобретения като слинкито, балонът с горещ въздух или задвижваните от човешка сила автомобили. За втори път \"Музейко\" е спирка от турнето на изложбата \"Изобретенията\". Преди година и половина тя потегли именно оттам, за да обиколи Северна България.", "date": "2018.11.06", "title": "Великите изобретения ще са в \"Музейко\""}
{"url": "https://www.dnevnik.bg/bulgaria/2018/11/06/3340602_kratki_novini_do_33_mln_evro_mogat_da_poluchat/", "text": "За 16-ти ден продължават протестите на майките на деца с увреждания с искането вицепремиерът Валери Симеонов да подаде оставка. По традиция протестът тръгна от сградата на Министерския съвет. Тази вечер шествието мина през улица \"Пиротска\", след което майките се върнаха пред Министерския съвет. Протест ще има и утре. Спасени от полицаи артефакти са изложенив музей Над 300 експоната, спасени за страната при различни акции на МВР, са изложени в Националния археологически институт с музей при БАН, съобщи вътрешното ведомство. Изложбата е озаглавена \"Спасените съкровища на България\". Тя е част от събитията на Европейската година на културното наследство, а откриването й съвпада със седмицата, в която се чества Денят на българската полиция – 8 ноември.  Жена на 77 г. стана най-възрастният обвиняем за участие в престъпна група Специализираният наказателен съд остави в ареста 77-годишна жена, обвинена за участие в престъпна група за разпространение на наркотици в столичния кв. \"Люлин\". Същата мярка е наложена и на останалите трима от групата, които бяха задържани на 1 ноември. Сред тях е и внукът на жената, сочен за ръководител. Прокуратурата твърди, че когато внукът ѝ отсъствал, тя разфасовала кокаин и марихуана на дози и ги продавала в дома си на клиенти след уговорка по телефона. Преди разследващите да влязат в жилището, жената изхвърлила през прозореца плик с близо 250 г марихуана, а други наркотици - в тоалетната чиния. Производители на патешко месо молят премиера да ги приеме Професионалната организация на производителите на водоплаващи в България с писмо моли премиера Бойко Борисов да ги приеме, за да му съобщи, че бизнесът е блокиран заради начина, по който държавата опитва да се справи с разпространението на птичи грип. Нейни представители ще чакат в приемната на Министерския съвет утре. Те подозират \"злоумишлен сценарий, основан на компрометирани лабораторни проби, целящ да убие втория в света производител на гъши дроб и меса\". Според бранша блокирано е клането на живи животни, прясна стока за десетки милиони левове и хиляди патета, които умират в люпилните. България ще изгради съвместно с Китай индустриална зона \"Национална компания индустриални зони\" ЕАД съвместно с китайския град Нинбо обмислят да изградят в България съвместна индустриална зона. За целта първо ще бъде подписан меморандум, в който да се определят конкретните действия на всяка една от страните. Това се разбра след посещението на икономическия министър Емил Караниколов в Китай, съобщиха от ведомството. Уролог и музикант получиха орден \"Стара планина\"  Урологът проф. Чавдар Славов и джазменът Веселин Николов бяха удостоени с орден \"Стара планина\" първа степен от президента Румен Радев за заслугите им в тяхната професионална област. За съхраняване на българщината в Македония  с орден \"Стара планина\" втора степен е отличен посмъртно журналистът, поет и общественик Панде Ефтимов. До 3.3 млн. евро могат да получат българските общини за безжичен интернет До 3.3 млн. евро могат да получат българските общини, които кандидатстват в конкурса по инициативата на Европейската комисия WiFi4EU за висококачествен интернет на обществени места. Порталът за получаване на ваучери ще бъде отворен на 7 ноември от 14 ч. до 18 ч. на 9 ноември. Бюджетът на конкурса е 42 млн. евро, с който ще бъдат финансирани общо 2800 общини от Европейския съюз. До момента броят на общините, които са подали документи, е 19 248, като 230 са от България.", "date": "2018.11.06", "title": "Кратки новини: За 16-и поред ден майки поискаха оставката на Валери Симеонов"}
{"url": "https://www.dnevnik.bg/video/2018/11/06/3340623_video_ruski_su-27_premina_na_metri_ot_samolet_na_sasht/", "text": "Военноморските сили на САЩ разпространиха кратък видеозапис от преминаването на руски Су-27 на метри от разузнавателен самолет EP-3 над Черно море. Инцидентът е станал на 5 ноември и е определен от Пентагона като \"небезопасна маневра\". От Шести американски флот уточняват, че това се е случило в международно въздушно пространство. Руският Су-27 е преминал с висока скорост, като се е движел насреща и при разминаването е направил вираж с форсиране на двигателите. Това застрашава живота на американските пилоти и служители, се казва в съобщението. Екипажът е съобщил за турбуленция след първото прелитане и за вибрации след второто. Инцидентът е продължил 25 минути, без американският самолет да е провокирал когото и да е. Руското министерство на отбраната казва, че прехващачът бил вдигнат във въздуха заради \"непозната въздушна цел, приближаваща границите на Русия\". Приближаването било за разпознаване на американския самолет и е станало на безопасно разстояние, настоява Москва.", "date": "2018.11.06", "title": "Видео: Руски Су-27 премина на метри от самолет на САЩ над Черно море"}
{"url": "https://www.dnevnik.bg/razvlechenie/2018/11/06/3332863_fotogaleriia_ema_stoun_na_30/", "text": "Американската актриса и носителка на \"Оскар\" Ема Стоун, известна с ролите си във филми като \"Южнячки\", \"Бърдмен\" и \"Страната Ла-ла-ла\", навършва днес 30 години. На снимката: Актрисата пристига на 89-ите награди \"Оскар\" през 2017 г..", "date": "2018.11.06", "title": "Фотогалерия: Ема Стоун на 30"}
{"url": "https://www.dnevnik.bg/sport/2018/11/06/3340615_kandidaturata_za_svetovnoto_po_futbol_shte_promeni/", "text": "Идеята за  кандидатура на България за домакинство на световното по футбол през 2030 г. съвместно с Гърция, Румъния и Сърбия  ще доведе до промяна в плановете за изграждането на нов стадион в София, заяви министърът на младежта и спорта Красен Кралев. Темата за нов национален стадион беше повдигната от министър-председателя Бойко Борисов през септември. Той каза, че ако националният отбор играе добре и има резултати,  държавата може да отпусне стотина милиона лева за \"кокетно стадионче\" . \"Сега се променя малко планирането. Говорихме първоначално за национален стадион, който в рамките на 100 милиона (лева) може да бъде изграден, който да е до 25-30 хиляди души. Сега вече целта е друга, трябва да вдигнем малко броя на зрителите\", каза Кралев в сутрешния блок на БНТ. \"Ако решим да кандидатстваме заедно с тези държави, ще трябва да си оправим спортната инфраструктура, що се касае до футбола и до стадионите. На една държава ще се падат може би между два-три стадиона, които трябва да са с капацитет минимум 40 000 зрители, за да могат да се посрещнат срещи от груповата фаза. Така че позитивната новина - нека всички наши сънародници приемат тази част от кандидатурата като най-важната, че ще имаме добри стадиони\", посочи министърът. Според него най-важното и положителното от намерението за съвместно домакинство е свързано с политическата готовност тези страни да работят заедно. \"Започваме преговори със спортните министри на Гърция, Румъния и Сърбия относно подготовката за кандидатстването. Имаме достатъчно време да изградим нужната спортна инфраструктура. Столична община ще ни предложат терен и ще обмислим инвестицията\", заяви Кралев. \"Гледам да съм оптимист в подобни ситуации. Няма как да надскочиш себе си, ако не мечтаеш\", каза министърът. Той даде пример със световното първенство по волейбол, което се проведе в България през септември, благодарение на изградените и ремонтирани зали в София, Варна и Русе. \"Наред след залите е да оправим спортната инфраструктура и във футбола\", добави той. До момента интерес към домакинството са заявили няколко държави, също обединени в общи кандидатури. Като най-силна изглежда тази на Уругвай, Аржентина и Парагвай. Намерение да приемат световното имат също  Англия, Ирландия, Уелс, Шотландия и Северна Ирландия , както и  Мароко, Испания и Португалия . Домакинът ще бъде избран през 2024 г.", "date": "2018.11.06", "title": "Кандидатурата за световното по футбол ще промени плана за нов стадион в София"}
{"url": "https://www.dnevnik.bg/sport/2018/11/06/3340641_iokanovich_shte_tursi_reshenie_za_problemite_na_fulum/", "text": "Мениджърът на \"Фулъм\" Славиша Йоканович заяви, че бъдещето е извън контрола му. Думите му дойдоха след загубата с 0:1 \"Хъдърсфийлд\", която остави лондончани на последното място във Висшата лига с пет точки от 11 мача. \"Фулъм\" записа и отрицателен рекорд за най-много допуснати голове до този етап от първенството – 29. Въпреки това миналата седмица се появиха твърдения, че собственикът на клуба Шахид Хан е готов да даде още време на сръбския треньор. \"Ще продължа да следвам плана си, като също така трябва да намеря решение на проблемите ни. Има още 27 мача, в които трябва да бъдем по-смели и да търсим подобрение\", каза Йоканович, цитиран от Би Би Си. \"Срещу \"Хъдърсфийлд\" не показахме позитивна реакция, което доведе до загубата\", добави бившият треньор на \"Левски\". \"Знаем, че можем да играем по-добре, да бъдем по-силни и да печелим двубои. Имахме възможността да покажем това на терена, но не го направихме\", завърши Йоканович.", "date": "2018.11.06", "title": "Йоканович ще търси решение за проблемите на \"Фулъм\", който остана последен"}
{"url": "https://www.dnevnik.bg/bulgaria/2018/11/06/3340634_viktorio_aleksandrov_se_vidia_kato_oburkan_chovek/", "text": "Софийският апелативен съд остави окончателно в ареста Викторио Александров - мъжът, обвинен за убийството на приятелката и детето си, както и за принуда на таксиметров шофьор. Съдебният състав с председател Невена Грозева и членове Светла Букова и Пламен Дацов прие, че има обосновано предположение Александров да е извършил престъпленията, в които е обвинен. Съдът обясни, че на етапа, на който е разследването, няма как да се очаква да е готова назначената психологична експертиза, която да установи състоянието на обвиняемия към момента на извършване на двете убийства. Освен това и той, и родителите му отричат да е страдал от психично заболяване. Магистратите обаче подчертаха, че този въпрос не е предмет на разглеждане при определяне на мярка за неотклонение, а е въпрос по същество. Едва след като бъде готова експертизата, ще се знае вменяем или не е бил той към момента на извършване на деянията, в който е обвинен, обясни още съдът. По тази причина липсата на експертиза не е пречка за оставането на Александров в ареста. Съдиите заявиха още, че здравословното му състояние е съвместимо с налагане на най-тежката мярка за неотклонение, защото трябва да му се прави само превръзка на главата, което може да се извършва в болницата в ареста. За разлика от заседанието пред първоинстанционния съд  този път Александров направи значително по-кратки изказвания. Той говори за себе си дистанцирано, като заяви, че, гледайки доказателствата по делото, виждал, че не ставало дума за човек, който иска да се укрие, а за \"объркан човек, който не знае какво прави\". Заяви, че не е \"убиец, крадец или каквото и да е\", и помоли съдиите да го пуснат под домашен арест. Заради засиления медиен интерес всички медии щели да бъдат пред дома му и той нямало къде да отива, аргументира се още Александров. Допълни, че условията в ареста са опасни за живота и здравето му. Служебният му адвокат Елисавета Иванова заяви, че от свидетелските показания по делото може да се направи извод, че Александров не е разбирал действията си и не е могъл да ги ръководи. Тя заяви още, че ако той умишлено е убил приятелката си Дарина Министерска, нямало е да остави всичките си вещи в дома ѝ в столичния квартал \"Надежда\". Според други показания той изглеждал като пиян, от което защитата му направи извода, че е бил неадекватен. Не е известно дали вече е готова експертизата, която да установи дали на 29 октомври, когато са извършени двете убийства, Александров е бил под въздействие на алкохол или наркотици. Адвокат Иванова посочи и друг случай, който показвал, че Александров е бил с нездрав разсъдък - когато е казал на таксиметровия шофьор, че приятелката му е убила другото им дете. За думите на Александров се разбра от показанията на таксиметровия шофьор, който го е возил в периода след извършване на убийството на Дарина Министерска и преди убийството на детето и опита за самоубийство на Александров. Третото обвинение на Александров е за принуда на таксиметровия шофьор. Съдът не се съгласи с аргументите на защитата, а с тези на прокуратурата. Представителят на държавното обвинение заяви, че действията след убийството били действия на човек, който иска да се укрие. Освен това прокурорът цитира оставеното от Александров писмо до родителите му, в което е обяснил, че иска да замине с дъщеря си в Турция. На предишното заседание обвиняемият заяви, че е писал писмото няколко дни преди деня на двете убийства, а днес пред съда бе представена графологична експертиза, доказала, че той е авторът на писмото.", "date": "2018.11.06", "title": "Викторио Александров се видя като \"объркан човек, който не знае какво прави\""}
{"url": "https://www.dnevnik.bg/evropa/regioni/2018/11/06/3340640_chepelarci_shte_protestirat_v_sofiia_sreshtu/", "text": "Жители на Чепеларе отиват на протест в София срещу  закриване на Районната прокуратура  в града. Митингът ще се проведе пред сградата на Висшия съдебен съвет в петък от 11.30 до 14.00 часа, предаде смолянският вестник  \"Отзвук\" . \"Поканата е към всички, които са против начина, по който се осъществява съдебната реформа и по който функционира съдебната система в България. Сезирали сме ВАС с жалба срещу решението на ВСС. Очакваме решение на ВАС за спиране на решението и за законосъобразността му\", каза адвокат Тонка Динчева – председател на Инициативен комитет за защита на човешките, гражданските и съюзни права на гражданите на община Чепеларе. \"В решението не се сочи правното и фактическо основание, на което се приема. Не е посочена нито правната норма, овластяваща административния орган, нито фактически основания, които да я обосноват. Конституцията в чл. 133 разпорежда, че организацията на съдилищата, на прокурорските и на следствените органи се извършва със закон, а не с решение на административен орган, какъвто е ВСС. С решението от 19 юли се изменя структурата на съдебната система, като се закриват органи и разкриват нови. С това изменение пряко се нарушава изискването за функционално съответствие между структурите на съдилища и прокуратури\", пише в жалбата до ВАС. Според подписалите я адвокати ВСС не е компетентен да вземе такова решение, а това е от компетентността на Народното събрание.", "date": "2018.11.06", "title": "Жители на Чепеларе ще протестират в София срещу закриването на местната прокуратура"}
{"url": "https://www.dnevnik.bg/sport/2018/11/06/3340631_maratonut_v_no_iork_obiavi_rekorden_broi_finishirali/", "text": "Рекорден брой участници са завършили успешно  маратона в Ню Йорк , съобщиха организаторите. Общо 52 812 състезатели са изминали дистанцията от 42.195 км по улиците на американския град. Тази година завършилите са с 1418 повече спрямо досегашния рекорд от 2016 г., който отново беше поставен в Ню Йорк. Американският град държи следващите две постижения по брой финиширали в историята на маратона. През 2017 г. завършиха 50 766 участници, а през 2014 г. финалната линия пресякоха 50 530 състезатели. Маратонът в Ню Йорк се провежда от 1970 г., като не се състоя единствено през 2012 г. заради урагана Санди. Събитието е част от шестте елитни маратона, които включват още Токио, Лондон, Бостън, Чикаго и Берлин. Тази година надпреварата при мъжете беше много оспорвана, като първите трима бяха събрани в едва 27 секунди. Победител стана етиопецът Лелиса Десиса с време 2.05:59 часа, което е второто най-бързо постижение в историята на състезанието. При жените Мери Кейтани взе четвъртата си победа в Ню Йорк. Кенийката измина дистанцията за 2.22:48 часа, като изпревари с 3:14 мин. сънародничката си Вивиан Чериют. Трета остана шампионката от миналата година Шалан Фланаган.", "date": "2018.11.06", "title": "Маратонът в Ню Йорк обяви рекорден брой финиширали"}
{"url": "https://www.dnevnik.bg/photos/2018/11/06/3340605_fotogaleriia_noshtta_na_ognyovete_vuv_velikobritaniia/", "text": "Нощта на огньовете е празник, който се отбелязва най-вече във Великобритания. Свързан е с неуспешния опит за взривяване на британския парламент от група католици през далечната 1605 година. На 5 октомври заговорниците начело с Гай Фокс внесли тайно 36 бурета с барут в мазето, намиращо се точно под Камарата на лордовете. За щастие планът им бил разкрит и Гай Фокс, който трябвало да взриви барута и да избяга, бил заловен, а след това и цялата му група.", "date": "2018.11.06", "title": "Фотогалерия: Нощта на огньовете във Великобритания"}
{"url": "https://www.dnevnik.bg/razvlechenie/2018/11/06/3340651_idris_elba_e_nai-seksapilniiat_muj_za_2018_spored_sp/", "text": "Списание \"Пийпъл\" обяви британския актьор Идрис Елба за най-секси мъжа сред живите в годишната си класация за 2018 г. Той благодари на изданието и обяви отличието като чест и стимул за самочувствието. Елба, който е известен с ролите си в сериали като \"Наркомрежа\" и \"Лутър\", както и филми като \"Прометей\" и \"Планината помежду ни\", е бил изненадан да получи званието, пише списанието. Изборът на Елба бе обявен в предаването на Джими Фалън. \"Майка ми ще бъде много, много горда\", допълни той пред водещия в директна телевизионна връзка на живо между студиото и дома му в Лондон. 46-годишният актьор, който участва във филмовата поредица на \"Марвъл\" за \"Тор\" и като Нелсън Мандела във филма на HBO от 2013 г. \"Мандела: Дългият път към свободата\", освен пред камерата се изявява и като диджей под псевдонима Big Driis. Той развива и собствена линия дрехи. В близко бъдеще възнамерява да се ожени за годеницата си Сабрина Доури. От предишните си връзки има дъщеря на 16 години, която се казва Исан, и 4-годишен син на име Уинстън. Елба е на корицата на бъдещия брой на сп. \"Пийпъл\", който се очаква да е по щандовете в САЩ от петък. Пред изданието той разказва за израстването си в източен Лондон. Актьорът допълва, че родителите му били стриктни и го прибирали често от изцяло мъжкото училище, което посещавал. Обичал различни спортове като футбол, баскетбол, крикет, хокей и ръгби. \"Бях много висок и слаб\", спомня си още Елба, който допълва, че цялото му име е Идриса Акуна Елба. Сред предишните носители на отличието на списанието са Дуейн Джонсън, Дейвид Бекъм, Крис Хемсуърт, Адам Ливайн, Чанинг Тейтъм и кънтри звездата Блейк Шелдън, който бе определен за най-сексапилния мъж сред живите през 2017 г.", "date": "2018.11.06", "title": "Идрис Елба е най-сексапилният мъж за 2018 според сп. \"Пийпъл\""}
{"url": "https://www.dnevnik.bg/evropa/2018/11/06/3340671_koi_sa_nai-dobre_platenite_profesii_v_germaniia/", "text": "В Германия не обичат да говорят за равнището на заплатата си. На шега дори се твърди, че даже съпрузи, които иначе познават и кътните си зъби, често нямат представа колко пари получава тяхната половинка. А подобни информации са важни - особено за онези, които обвързват избора на специалност за следване с очакваните в бъдеще доходи. Най-добре печелят лекарите, инженерите и икономистите Институтът на германската икономика предлага актуални данни, от които става ясно, че в Германия хората с висше образование печелят по принцип добре, но далеч не всяка специалност осигурява автоматично високи доходи. Ако специалността се избираше само в зависимост от очакваните доходи, нещата щяха да са относително ясни: най-добре печелят лекарите, инженерите и икономистите. За изготвянето на тази класация е било проучено средното ниво на заплатите на висшисти от общо 15 професии, работещи на пълен работен ден. Начело по доходи се оказват медиците - през 2017 година близо 70% от наетите лица в сферата на лекарските професии са получавали над 5700 евро бруто на месец. Към тази категория не спадат обаче хората с други професии в сферата на здравеопазването - например фармацевтите, чиито доходи са значително по-ниски. Средното ниво при тях е 4 177 евро бруто на месец. Инженерите в отраслите на машиностроенето, енергетиката, електротехниката и автомобилостроенето имат доходи, сходни с тези на лекарите - те също получават над 5700 евро месечно. Но и в двата случая не се уточнява колко точно над споменатите 5700 евро печелят висшистите в тези професии. Икономистите в Германия също получават над 5700 евро на месец, а веднага след тях се нареждат юристите със средно 5545 евро брутна месечна заплата. С около 300 евро по-ниски са средните месечни доходи на специалистите по информатика. Следват ги висшистите от останалите природонаучни специалности. Сравнително напред в тази класация са и учителите, при които средното ниво на месечните доходи възлиза на близо 4600 евро. На дъното Висшистите, които работят в сферата на хуманитарните и обществените науки, са относително зле платени - те получават средно 4582 евро на месец. Това се дължи не на последно място на големия наплив на кандидати: при езиковедските професии например на 100 безработни се падат едва четири свободни работни места. Но невинаги нивото на доходите зависи от търсенето и предлагането на трудовия пазар. Докато в инженерните професии силното търсене на специалисти вдига заплатите, острият недостиг на социални работници не се отразява съществено на относително ниските им доходи. Наред с хората на изкуството и с езиковедите, социалните работници се оказват в дъното на класацията - техните доходи се движат между 3390 и 3875 евро месечно.", "date": "2018.11.06", "title": "Кои са най-добре платените професии в Германия"}
{"url": "https://www.dnevnik.bg/bulgaria/2018/11/06/3340670_zam-predsedateliat_na_parlamenta_narekul_narodniia_sud/", "text": "Конституционният съд (КС) не отмени решението за отстраняване на Валери Жаблянов (БСП) от зампредседателския пост в 44-ото Народно събрание. Със седем на пет гласа конституционните съдии отхвърлиха искането на 60 народни представители от левицата, според които решението противоречи на конституцията. На особено мнение са останали съдиите Борис Велчев, Румен Ненков, Цанка Цанкова, Гроздан Илиев и Таня Райковска. Мотивите на мнозинството и на съдиите с особено мнение ще станат известни по-късно. Отстраняването на Жаблянов като зам.-председател  през февруари беше аргументирано с това, че е увредил авторитета на парламента. Като примери бяха посочени изказването му, че  \"Народният съд е необходимо и неизбежно правосъдие\" , опитът му да  опорочи минутата почит към жертвите на комунизма на 1 февруари  и гласът му против ратификацията на Договора за добросъседство с Македония. За отстраняването на Жаблянов гласуваха депутатите от ГЕРБ, \"Обединени патриоти\" и \"Воля\". \"БСП за България\" бе против, а ДПС не участва в гласуването. За бяха 110 народни представители, 71 социалисти гласуваха против. В искането си за отмяна на решението на парламента социалистите твърдяха, че с него е нарушен принципът на правовата държава. Те отхвърлят и твърдението, че Жаблянов е \"възпрепятствал грубо реда в залата и отдаването на почит към паметта на жертвите на комунистическия режим и жертвите на възродителния процес и с тези си действия демонстрира пълно неуважение към българския парламентаризъм и българския народ\". Според представителите на БСП тези твърдения са безпочвени, неверни и недоказани и определят този мотив на вносителите като измислен и абсурден. Конституционният съд е приел, че действително Жаблянов е нарушавал системно реда в залата, информира news.lex.bg, като се позовава на свои източници в съда. Според конституционните съдии евентуалното участие на Жаблянов в декларация, в която Народният съд е определен като необходимо и неизбежно правосъдие, погазва Закона за обявяване на комунистическия режим в България за престъпен.", "date": "2018.11.06", "title": "Зам.-председателят на парламента, нарекъл Народния съд \"необходимо правосъдие\", е отстранен правилно"}
{"url": "https://www.dnevnik.bg/bulgaria/2018/11/06/3340688_kak_se_prepodava_digitalno_-_mediina_gramotnost_v/", "text": "В събота в София ще се проведе първата по рода си в България методическо-практическата конференция  \"Как да преподаваме медийна грамотност\" . Събитието ще се проведе под егидата на комисаря по въпросите на цифровата икономика и цифровото общество в Европейската комисия Мария Габриел, а целта му е да даде на учителите практически инструменти за въвеждане на медийната грамотност в часовете. Според данни от национално представителното изследване на Българския център за безопасен интернет \"Децата на България онлайн 2016\" 80% от попитаните деца на възраст между 9 и 17 години са уверени в умението си да търсят информация, но само 50% могат да оценят истинността ѝ. Половината от децата в България са в интернет преди 7-годишна възраст, а 73% са в социалните медии, преди да навършат 12 години. През  . В същото време голяма част от учителите нямат необходимата подготовка и яснота как да я преподават. Конференцията ще отговори именно на тази нужда, като представи вече разработени методики за обучение по медийна грамотност за ученици от 1 до 12 клас. На събитието ще бъдат представени нови методики за обучение по медийна грамотност за различните степени на образование, а учителите ще се запознаят на практика как да работят с тях. Освен, че ще задълбочат знанията си, те ще получат един квалификационен кредит за обучение по дигитално-медийна грамотност, одобрено от министерството на образованието, след приключване на 8 допълнителни часа дистанционна работа. Организатори на събитието са фондация за свободата \"Фридрих Науман\", Националният център за безопасен интернет, Коалиция за медийна грамотност в образованието и Българско-американска комисия за образователен обмен \"Фулбрайт\". Методиките, които ще бъдат представени, са разработени от членове на Коалицията за медийна грамотност – Център за безопасен интернет, Асоциация \"Родители\", Асоциация на европейските журналисти - България, Център за творческо обучение и Мрежа на училищни медии Teenstation. В конференцията и работните групи са поканени да участват учители на класове от 1 до 12, образователни експерти, студенти по педагогика. Участието е безплатно, но  регистрацията  е задължителна поради ограничения брой места. Ще бъдат покрити транспортните разходи и една нощувка за педагозите, които идват от други населени места. Подробности и програмата по часове можете да разгледате  тук .", "date": "2018.11.06", "title": "Как се преподава дигитално-медийна грамотност в училище"}
{"url": "https://www.dnevnik.bg/evropa/2018/11/06/3340692_v_germaniia_zapochva_delo_sreshtu_94-godishen_bivsh/", "text": "В германския град Мюнстер започва днес съдебен процес срещу 94-годишен бивш надзирател от нацисткия концлагер Щутхоф за съучастие в стотици убийства - процес от символично, но и от морално значение. Според обвинението германецът, живял в Мюнстер, от юни 1942 до септември 1944 г. е служил в този лагер, разположен на 40 км от Гданск. Прокуратурата не огласи самоличността на обвиняемия; всекидневникът \"Велт\" писа, че става дума за пенсиониран художник-пейзажист на име Йохан. \"По това време той е бил осемнайсет-двайсетгодишен. Като надзирател е охранявал лагера, телените мрежи, вишките \"около района, където стотици хора са били обгазявани, разстрелвани и са умирали от глад\", обяснява за АФП прокурорът на Дортмунд Андреас Брендел. Обвиняемият \"е бил информиран за всички методи за причиняване на смърт\", с което е станал съучастник в \"убийствата на стотици хора\", дори да не е замесен пряко в тях, се уточнява в обвинителния акт. Според \"Велт\" дълголетникът е отрекъл пред полицията през август 2017 г., че е знаел за зверствата, извършвани в лагера. Твърдял е по-специално, че войниците също изпитвали недостиг на храна. В Щутхоф - първия нацистки концлагер, изграден извън територията на Германия в края на 1939 г. и станал през май 1945 г. един от последните, освободени от съюзниците, намират смъртта си 65 хил. от близо 110-те хиляди интернирани, сочат данни на музея \"Щутхоф\" в Щутово. В лагера, охраняван от есесовци и украински спомагателни части, първоначално държат военнопленници и участници в полската, норвежката и датската съпротива, а след 1944 г. нацистите изпращат там евреи от балтийските страни и Полша, главно жени, по силата на т.нар. окончателно решение на еврейския въпрос. След освобождаването му пред различни съдилища, главно в Гданск и бившата ГДР, са изправени няма и сто от общо над 2 хил. членове на лагерната управа, смятат експертите на музея. Въпрос на морал Заседанията ще продължават \"най-много по два часа дневно\", за да бъде облекчен над 90-годишният подсъдим, останал \"психически във форма\", уточнява прокурорът, натоварен също с разследването на нацистките престъпления в провинция Северен Рейн-Вестфалия. Процесът ще продължи най-малко до януари и ще се води в съд за непълнолетни, тъй като през разглеждания период обвиняемият не е имал 21 навършени години. По принцип се е предвиждало да бъде съден и друг бивш надзирател от SS - 93-годишен, но експертите още не са се произнесли дали може да му се търси отговорност. Подсъдимият може да получи най-много 15 години затвор. По думите на Брендел наказанието не е от голямо значение - това е \"предимно правен и морален въпрос\". \"Германия има дълг пред роднините и жертвите от престъпленията на нацизма - държавата трябва и днес да разследва фактите и да наказва виновните\", казва прокурорът. Действала без усърдие в тази насока десетилетия наред, през последните години Германия осъди ред бивши есесовци за съучастие в убийства - Джон Демянюк, Райнхолд Ханинг и Хуберт Цафке. Всички бяха много възрастни, служили на ниски длъжности през войната. С оглед здравословното им състояние никой не бе пратен в затвора. Никакви изключения Оскар Грьонинг,  наричан счетоводителят от Аушвиц  и осъден на четири години лишаване от свобода, почина през март на 96 години, малко преди да влезе в затвора. Не спират обаче критиките срещу германското правосъдие заради закъснелите мерки във връзка с престъпленията на Третия райх. Обвиняват го, че десетилетия наред е забавяло процедурите срещу извършители или съучастници в изстъпления. Едва от 2011 г. е в сила нова законодателна уредба, осигурила възможност да бъдат преследвани за \"съучастие в убийство\" служители в лагерите. Дотогава можеше да бъдат съдени само заподозрени като преки участници в убийства на задържани там. Процесът, започващ днес, представлява \"постъпка, с която казваме \"никога вече\", но същевременно отправя сигнал, че \"ще бъдат преследвани и извършителите на такива престъпления в наши дни\", отбелязва Петер Шьотлер, историк и експерт по нацизма. \"Ако оставим този случай без внимание, винаги ще имаме предлог да подминем и някой друг. Правовата държава априори не допуска изключения\", добавя той. /БТА", "date": "2018.11.06", "title": "В Германия започва дело срещу 94-годишен бивш надзирател от нацистки концлагер"}
{"url": "https://www.dnevnik.bg/sviat/2018/11/06/3340680_v_bulgariia_moje_da_ima_zavod_na_shkoda_za_nad_1_mlrd/", "text": "Германската група \"Фолксваген\" (Volkswagen) планира изграждане на нов завод за производство на коли \"Шкода\" извън Чехия и сред потенциалните места са страни на изток като България \"и дори Турция\". Решението може да бъде взето от надзорния съвет още следващата седмица. Това твърди в новия си брой авторитетното в деловите среди германско издание  \"Ханделсблат\" , което се позовава на \"източници от кръгове около концерна\". Според тях евентуалният нов завод в чужбина ще се управлява от \"Шкода\", но в него може да се произвеждат и други марки от групата. Статията е преразказана и в обзора на печата от агенции като американската \"Дау Джоунс\" и австрийската  АПА . Засега няма коментари нито от \"Фолксваген\", нито от \"Шкода\", която от 27 години се контролира от германския концерн. Заседанието за преглед на стратегията на \"Фолксваген\" е насрочено за следващия петък, 16 ноември, когато трябва да бъде одобрена и инвестиционната програма за следващата година. \"Ханделсблат\" твърди, че това заседание ще е едно от най-важните през последните години, защото то трябва да определи насоките (и да разпредели много милиарди евро) за следващите 10 години. В Германия повече внимание привлича вероятността предприятията в Емден и Хановер да бъдат преоборудвани за производство на електромобили. Една от основните причини, пише \"Ханделсблат\", е, че компанията има проблем с постигането на по-строгите стандарти за емисии на двигатели с вътрешно горене, наложени след избухването на скандала \"Дизелгейт\". В Емден се произвежда основно моделът \"Пасат\", но търсенето е незадоволително, включително заради растящия интерес към SUV коли. Причините да се обсъжда бъдещето на производство на \"Шкода\" са различни - най-вече заради това, че в Чехия вече няма достатъчно персонал за разширяването му, пише АПА. Агенцията припомня, че в страната се произвеждат около 1.23 млн. коли, но брандът се развива добре, а очакванията са продажбите да растат благодарение на нови SUV и навлизане в сектора на електромобилите. Преди година \"Ройтерс\" разказа в  ексклузивен репортаж , позоваващ се на източници от германската компания, че заводите в Млада Болеслав създават проблем на ръководството във Волфсбург, защото са започнали да \"подяждат\" пазарен дял на германската компания майка. Агенцията разказа, че и германските профсъюзи се опитвали да задушат конкуренцията от Чехия с планове да преместят извън страната част от производството и да накарат чешкия бранд да плаща по-скъпо за споделената технология. Маржът на оперативната печалба на \"Шкода\" през 2016 г. дори надхвърли този на \"Ауди\" благодарение на комбинацията от германски технологии с по-евтина работна ръка, даваща предимство на чехите. За три години оперативната печалба на \"Шкода\" се удвои до 1.2 млрд. евро през 2016 г., а маржът на печалбата достигна 8.7%. В рамките на германската автомобилна група по-добре се представя единствено \"Порше\". В същото време маржът на печалбата на бранда VW намаля с една трета до 1.8%. В световен мащаб \"Фолксваген\" продава доста по-добре от \"Шкода\", но в Европа растежът е по-бавен. В Чехия час работа на конвейера струва средно 10.10 евро, докато в Германия цената е 38.70 евро, сочи официалната статистика на федералната република. След публикацията на \"Ройтерс\" от профсъюза в чешката компания заявиха, че \"подобни новини са насочени срещу \"Шкода\", служителите, отдадени на успеха, гъвкавостта в производството и бизнес резултатите им. Зад всичко това стои огромен труд на всички работници, дори през уикенда, за сметка на семейството\". \"Ако ситуацията продължава по този начин и не се стигне до бързи корекции, профсъюзите няма повече да подкрепят гъвкавото работно време и други елементи, необходими за растежа на компанията\", предупреждава ръководството на синдиката. Чешкият профсъюз изчисли, че преместване на производство извън страната ще струва 2000 работни места. С изключение на временно заетите в края на 2016 г. за чешката компания са работели 28 000 служители. Единственият акционер на ŠKODA AUTO е VOLKSWAGEN FINANCE LUXEMBURG S.A.", "date": "2018.11.06", "title": "В България може да има завод на \"Шкода\" за над €1 млрд., твърди \"Ханделсблат\""}
{"url": "https://www.dnevnik.bg/bulgaria/2018/11/06/3340697_kmetut_na_shabla_otiva_na_sud_za_zloupotreba_s/", "text": "Окръжната прокуратура в Добрич предаде на съд кмета на Шабла Мариян Жечев. Той е обвинен за злоупотреби с европейски средства. Заседанието по делото е насрочено за 6 декември. От събраните до момента доказателства се твърди, че Жечев, който стана кмет на общината от листата на ГЕРБ, е представил преди три години неверни сведения за изпълнени строително-монтажни работи по Програмата за развитие на селските райони пред Регионалната разплащателна агенция. В заявката за окончателно плащане той представил като изпълнени дейности, които не били извършени от избраната между 6 фирми като изпълнител ДЗЗД \"Шабла спорт 2015\". По проекта е трябвало да бъдат изградени стадион, помощно игрище, игрище за волейбол, баскетбол и тенис, водна площ за гребни спортове, паркинг, ограда, вертикална планировка, обслужваща сграда с трибуни, СОТ и пожароизвестителна система. Някои от вече платените дейности и към момента не са изградени, подчертават от прокуратурата. Според прокуратурата целта на кмета на Шабла била да се получат средства в размер на 525 488 лева без ДДС от европейските фондове. Към 21 декември 2015 г. вече били отпуснати 267 836 лева без ДДС от заявените средства. Неизпълнените строително-монтажни работи са установени при проверка на експерт и били описани детайлно в приложен контролен лист. Извършена била и допълнителна проверка на място. По делото срещу действащия и в момента кмет на община Шабла са назначени 2 експертизи, разпитани са и десетки свидетели. Причинените имуществени вреди се изчисляват на 267 836 лева, които така и не са възстановени.", "date": "2018.11.06", "title": "Кметът на Шабла отива на съд за злоупотреба с европейски средства"}
{"url": "https://www.dnevnik.bg/bulgaria/2018/11/06/3340695_slavi_trifonov_predloji_kola_i_shofyor_na_manolova_tia/", "text": "Телевизионният водещ Слави Трифонов е готов да предостави на омбудсмана Мая Манолова шофьор и кола след като проектобюджетът за догодина я изключва от списъка с хората, транспортирани от Националната служба за охрана (НСО). \"Като частен работодател и български гражданин ще осигуря автомобил и шофьор на Мая Манолова, за да може да си върши работата,\" каза Трифонов в предаването си снощи по Би Ти Ви. Благодаря на Слави Трифонов и на всички други за предложените автомобил и шофьор, но ще откажа, коментира тя, цитирана от \"България он ер\".  Въпреки че промяната в закона за НСО, предложена от правителството, все още не е приета от Народното събрание и не е влязла в сила, Манолова вече показа, че е готова да се придвижва по служба с обществен транспорт. Вчера тя пътува до Стара Загора с междуградски автобус, а днес организира приемна във влака София - Варна. В отговор на обяснението на финансовия министър, че омбудсманът ползва \"скъпа таксиметрова услуга\" от НСО, Манолова обяви, че ще си върши работата като пътува \"с автобус, с влак, с обществен транспорт, с градски транспорт\" и ако това се окаже възможно, ще започне кампания, с която да призове всички представители на държавни институции да слязат от служебните коли.", "date": "2018.11.06", "title": "Слави Трифонов предложи кола и шофьор на Манолова, тя предпочита обществен транспорт"}
{"url": "https://www.dnevnik.bg/skorost/2018/11/06/3340705_ne_obrushtai_volana_v_kolelo_na_kusmeta_prizovava_nova/", "text": "Не обръщай волана в колело на късмета\" е мотото на най-новата кампания срещу карането пил, организирана от \"Каменица\" АД. Инициативата \"Алкохолът е лош шофьор\" се провежда за 11-а поредна година. Според проучване на агенция Gemius близо 95% от респондентите не смятат за допустимо шофирането след употреба на алкохол, но въпреки това 59% от хората, които са отговорили, че по-скоро не смятат за допустимо, са шофирали след консумация на алкохол. Около една трета от анкетираните споделят, че шофират след употреба на алкохол, като този дял се запазва спрямо миналата година. Жените са по-малко склонни да рискуват да се качат зад волана пили, както и хората в по-високите възрастови групи. Важно да се отбележи е, че по-неопитните и млади шофьори (с книжка от по-малко от 2 години) проявяват значително по-малка склонност да шофират след употреба на алкохол в сравнение с другите групи - 70% спрямо 51%. Над една трета от всички отговорили в проучването споделят, че шофьорите не карат пили най-вече поради страх за живота им или този на околните. Сравнително висок е обаче и процентът на хора (15%), които приемат, че нищо не може да окаже влияние на шофьорите да не карат пили. Положителна тенденция е, че спрямо миналата година делът на тези хора е намалял с 8 процентни пункта. Интересен факт е, че над 68% от всички участвали не приемат за безопасно шофирането на следващия ден след вечер на консумация на алкохол. Другата група хора (41.5%) посочват като най-честа причина да го приемат за безопасно това, че количеството алкохол е в рамките на допустимото. Данните от проучването сочат още, че около 90% от всички респонденти не биха се качили при шофьор, който е пил. Близо 60% от запитаните смятат, че трябва да има наказание и за пътниците в кола, управлявана от шофьор, консумирал алкохол. Продължава да съществува убеждението, че опитите да бъде спрян човек, който е употребил алкохол, не са успешни почти никога - 43% от всички отговорили смятат така. Според тях обаче ролята на пътниците може да бъде увеличена, ако се наблегне повече на евентуалните последици след шофиране в нетрезво състояние. 41% вярват, че по-категорични реакции от страна на пътниците биха довели до значително намаляване на пътните инциденти след употреба на алкохол.", "date": "2018.11.06", "title": "Не обръщай волана в колело на късмета, призовава нова кампания срещу карането пил"}
{"url": "https://www.dnevnik.bg/sviat/2018/11/06/3340698_aborti_marihuana_ubejishte_za_kakvo_oshte_glasuvat/", "text": "На днешните междинни избори американците  ще гласуват  не само за кандидати за федерални, щатски и местни постове, но ще се произнесат пряко и по редица инициативи. Ключовите от тях са на щатско равнище и се отнасят за имиграцията, околната среда, правото на глас на бивши затворници, разширяване на обхвата на здравните услуги, данъците и, разбира се,  марихуаната . Много от предложените за гласуване инициативи са резултат от граждански петиции. Има и множество чисто местни инициативи, на окръжно равнище, като ограничаването на мандата на хора на изборна длъжност и технически или процедурни въпроси. Абортите Алабама, Западна Вирджиния и Орегон са сред щатите, където гласоподавателите ще изкажат мнението си за абортите. Инициативите предвиждат да се ограничи достъпността до аборта, включително чрез прекратяване на държавното финансиране, или да се подготви почвата за пълно премахване на достъпа. Защитниците на позицията, че всеки трябва да може сам да избира, водиха кампания против мерките. Въпросът за абортите винаги е пораждал разногласия в САЩ, но допитания показват, че спорещите страните са по-активни тази година, след като правата на жените се превърнаха в дискутирана тема от национален мащаб, а назначаването на консерватора Брет Кавано за съдия във Върховния съд породи още повече опасения за достъпа до аборт. Убежище Около 100 хил. души в Орегон подкрепиха петиция в изборната бюлетина да се включи и въпрос към гражданите дали да се отмени т.нар. статут на убежище в щата, който през последните 30 години забраняваше използването на местни ресурси за налагането на федералните регулации за имиграцията. Инициативата бе предложена на фона на кампанията на президента Доналд Тръмп за строг контрол върху незаконно пребиваващите в страната имигранти и стесняване на критериите кой да има право на достъп в страната. Противници на инициативата казват, че тя ще доведе до расово профилиране. Право на глас Възстановяване на правото на глас на бивши затворници във Флорида. Тази мярка може да засегне над 1.4 милиона граждани на Флорида с изключение на убийците и извършителите на сексуални престъпления. При сегашния закон бивши затворници, извършили углавно престъпление, трябва да чакат пет години след излежаване на присъдата си, преди да подадат молба за възстановяване на правото им на глас. В щат, където републиканци и демократи са с почти изравнени позиции и изборите са много оспорвани, добавянето на такъв значителен брой избиратели може да доведе до съществени промени. Инициативата, която би могла да стане действаща конституционна поправка, изисква мнозинство от 60 процента, но допитванията сочат, че може да бъде прокарана. Марихуана Мичиган и Северна Дакота гласуват по въпроса за използването на марихуаната за развлечение. В Мисури ще гласуват по три инициативи, свързани с марихуаната, в това число за данък върху използването й за медицински цели. Юта се надява да узакони марихуаната за медицински нужди. Предвид променящите се нагласи в страната се очаква поне някои от тези мерки да бъдат прокарани. Повечето американци като цяло подкрепят декриминализиране или легализиране. В по-консервативните райони на страната обаче има силна съпротива и прекият вот по тези инициативи в Северна Дакота и Мисури може да е оспорван. Финансови въпроси В няколко щата ще се гласуват предложения, които целят ограничаване на начините и на броя на законодателите, които могат да налагат данъци. В щатите Орегон и Вашингтон има инициативи за забрана на данъка върху хранителните стоки, докато Флорида иска да се въведе изискване право да повишават данъците да има квалифицирано мнозинство законодатели. Във Флорида ще се произнесат също за това гражданите, а не хора на изборни длъжности, да имат пълен контрол върху законите за хазарта. Друг въпрос, по който ще се гласува там, е забраната на гонките с кучета. Арканзас и Мисури ще се допитат до жителите си за евентуално повишаване на минималната заплата. В няколко щата има инициативи държавното здравеопазване да обхване и слоевете на обществото с по-ограничени икономически възможности. Избирателите в Калифорния ще трябва да решат дали властите да могат да наложат контрол върху наемите (бизнесът с имотите е против мярката) - инициатива, която може да постави началото на подобни промени и в други части на страната. /БТА", "date": "2018.11.06", "title": "Аборти, марихуана, убежище: за какво още гласуват днес американците"}
{"url": "https://www.dnevnik.bg/photos/2018/11/06/3340630_snimka_na_denia_sutien_za_edin_milion_dolara/", "text": "Марката Victoria's Secret показа най-новия си най-скъп сутиен в света. В него са инкрустирани 2100 диаманта. Бельото носи името Fantasy Bra и бе представено от ангела на Victoria's Secret Елза Хоск.", "date": "2018.11.06", "title": "Снимка на деня: Сутиен за един милион долара"}
{"url": "https://www.dnevnik.bg/evropa/2018/11/06/3340723_migrantite_pristignali_v_evropa_prez_sredizemno_more/", "text": "Броят на мигрантите, прекосили Средиземно море, за да стигнат до Европа, се е увеличил до около 100 600 тази година, съобщи днес Международната организация по миграцията (МОМ), цитирана от ДПА. Така 2018 г. става петата поредна година, когато числеността на пристигналите надхвърля прага от 100 хил. души, посочи базираната в Женева организация. Въпреки това броят е значително по-малък, отколкото миналата година (от януари до началото на ноември), когато до южните брегове на Европа са се добрали към 154 800 души. Почти половината от пристигналите тази година мигранти са били приети от Испания, заменила Италия като главна дестинация. От началото на годината досега най-малко 1989 души са изгубили живота си при опит да стигнат до Европа през Средиземно море, сочат данните на МОМ. Повече от една четвърт от загиналите в източната част на Средиземно море между Турция и Гърция са деца. /БТА", "date": "2018.11.06", "title": "Мигрантите, пристигнали в Европа през Средиземно море, надхвърлиха 100 хил. тази година"}
{"url": "https://www.dnevnik.bg/evropa/2018/11/06/3340736_brjuksel_podkrepia_po_princip_vijdaneto_na_makron_za/", "text": "Европейската комисия подкрепи днес принципно виждането на президента на Франция Еманюел Макрон за нуждата от обособяване на въоръжени сили на ЕС, предаде БТА. Според нас трябва да започнем от изследванията, обществените поръчки и европейското финансиране в отбранителната област, посочи говорител на комисията. Представихме вече предложения в тези посоки. По наше мнение трябва да се започне с това, а може би в края на този процес ще видим нещо, което хората описват като \"войски на ЕС\", допълни той. Президентът Макрон постоянно поставя въпроса за силната Европа, която защитава. Това виждане е напълно съвместимо с нашата работа и приветстваме всеки принос на европейските ръководители, добави говорителят. Макрон бе цитиран днес да призовава за създаването на \"истински европейски войски\", за да може ЕС да се защитава самостоятелно от Русия, Китай \"и дори САЩ\" и да не разчита само на Вашингтон за своята сигурност. По неговите думи жертвата на решението на САЩ да се оттеглят от договора за неразпространението на ядрени ракети със среден и малък обсег е именно Европа.", "date": "2018.11.06", "title": "Брюксел подкрепя по принцип виждането на Макрон за създаване на войски на ЕС"}
{"url": "https://www.dnevnik.bg/zdrave/2018/11/06/3340734_zdravnite_vlasti_oshte_umuvat_kak_na_praktika_shte/", "text": "Здравните власти тепърва ще мислят как да приложат на практика някои от  ключовите промени в здравния сектор , които обаче вече прокарват със законови изменения през преходните и заключителни разпоредби на бюджета на Националната здравноосигурителна каса (НЗОК). Ще се обсъжда и още не е ясно как, по какви индикатори, ще се мери качеството на лечение, оценката на иновативните терапии и технологии, как ще се опишат новите медицински стандарти и правила за добра медицинска практика, фармако-терапевтичните ръководства, от които зависи изборът на лечение. Как точно касата ще поеме функциите на фонда за лечение на деца и комисията за лечение в чужбина и ще може да плаща за онкомедикаменти и медицински изделия, непокривани досега от касата. Как да се направи реално остойностяване на лечението. Всичко това са въпроси, които ще се решават тепърва и ще се описват в подзаконови наредби, се разбра от думите на представители на ръководството на здравното министерство и на здравната каса днес. Подобно е и впечатлението от 72 страници стенограма от заседанието на надзорния съвет на касата по бюджета за догодина, качена на сайта на институцията. Критерии за оценка С промените ще постигнем баланс в здравноосигурителните плащания, ресурсът ще се изразходва по-ефективно и справедливо за пациента, заяви днес зам.-министър Жени Начева по време на годишната конференция \"Иновации и добри практики в здравния сектор\", организирана от \"Капитал\". Отбеляза, че в основата на идеите е да има ясна оценка за качеството на лечение и за предоставяните услуги, медикаменти, за ефекта и ефективността. На въпрос по какви критерии ще се мери този ефект, какви ще са индикаторите, един ли ще е, много ли ще са, какво ще се взима предвид Начева каза: \"Универсална формула няма, ще го определим с наредба след публично обсъждане и ще го оповестим.\" Предстои съвместно да мислим по индикаторите, допълни на уточняващо питане тя. А председателят на Националната пациентска организация Станимир Хасърджиев, модератор на форума, коментира: \"Много \"ако\" има.\" Иновации – когато има пари и за друга сметка С резултатите и ползите Жени Начева обвърза и инвестициите на касата в иновативни лечения и манипулации. Тя беше попитана от националния консултант по инвазивна кардиология и част от екипа – носител на първа награда за иновативна практика от днешния форум, проф. Иво Петров. Той поиска да разбере каква е визията на здравното министерство да подпомага и финансира въвеждането на иновативни процедури, които са масови в Европа, а тук достъпът до тях е изключително затруднен, понякога е само за единици хора. Подкрепям ви, че трябват контрол и индикатори за резултативността, но заради силно затруднения достъп и неприлагане на добрите практики в България аз подписвам изпращане на българи в чужбина, където те имат достъп до тези терапии, методи и изделия, коментира проф. Петров. И отбеляза, че това не излиза по-евтино или ефикасно за здравния бюджет. Преди това в изказването си той отбеляза, че като национален консултант например е препоръчал какви стентове ще са необходими и полезни за следващата година, какви са новите практики и утвърдени от години в Европа тенденции, но мнението му не е било взето предвид. И негови колеги преди това отбелязаха, че е нужен много по-сериозен ангажимент от страна на държавата за внедряване на иновативните практики. Какъвто в момента не виждат. \"Да, трябва да подкрепим и подкрепяме иновациите. Но те не биха се случили, първо, без яснота за ползите. И второ – в рамките на ресурса, който имаме, трябва да заместим друг тип дейности\", отговори лаконично Жени Начева. Фондът за лечение на деца С приеманите днес от парламента на първо четене промени ще бъде закрит Фондът за лечение на деца и функциите му ще бъдат поети от здравната каса. А лекари и организации от сектора многократно алармираха за сериозни въпроси, които трябва да се обсъдят, преди да се пристъпи към това закриване. Като например кой ще поема в бъдеще онкомедикаменти и медицински изделия, плащани досега от фонда, които обаче не са в реимбурсния списък на касата. Помолена от журналисти за коментар по време на форума, подуправителят на НЗОК д-р Йорданка Пенкова на няколко пъти повтори уверението и на други ръководители на здравната система, че няма да има проблеми за тези плащания. На многократни питания как точно обаче това ще се случи Пенкова коментира, че не познава в детайли работата на фонда и ще се види как ще работи всичко, когато промяната се случи на практика. Допълни, че плащанията вероятно ще стават с трансфери от здравното министерство. Като и за това ще трябва промяна в наредби. Които тепърва ще се коментират. Стандартите за медицинска дейност Ще има публично обсъждане, дискусии, ще бъдат извикани всички заинтересовани и постепенно ще се изработят наредби за това какви ще са и как ще се прилагат най-добрите стандарти за медицинска дейност, заяви днес Начева. В същото време законовите промени, внесени и вече обсъждани в парламента, предвиждат изменения в тези медицински стандарти, и то в срок от три месеца. От дискусиите по време на надзорния съвет на касата около бюджета за здраве и промените в сектора пък се вижда, че здравните власти нямат още идея как ще приложат на практика това изменение. \"Регламентираме за пръв път съдържание на медицинските стандарти, както и за останалите наредби сме си поставили амбициозния срок да са готови, тъй като редица от тях са свързани с плащанията на касата и с работата на касата и министерството – три месеца от приемането на закона. Нарочно сме си дали този амбициозен срок, за да станат нещата, тъй като ако няма краен срок, това няма да се случи. Медицинските стандарти си ги представяме като една обща наредба с ясно регламентирано съдържание, което да съдържа и количествени критерии и по този начин ще има яснота, а в момента, в който са готови, новата агенция ще може да прелицензира всички лечебни заведения в срок до една година на базата на новите медицински стандарти\", обяснява Жени Начева по време на заседанието на надзорния съвет. От дискусиите обаче не се разбира и не се дава ясен отговор на какво ще стъпи това регламентирано съдържание за стандартите, количествените критерии. \"Аз както си го представям, правила как се лекува, най-елементарно казано, апандисит, да речем\", коментира в един момент Начева. А зам.-министър Бойко Пенков репликира, че това са друг вид стандарти: \"Ако започнем да прехвърляме нещата като практика по болести, това е труд, който може би ще отнеме 15 години, за да обхванем най-често срещаните болести. Колежът в Холандия, който се занимава с това нещо за последните 10 години, е издал 40 такива практики, минали на консенсус, които касаят примерно асма, диабет, какво се прави при джипито, при специалиста или в болницата.\" Ръководителят на касата д-р Дечо Дечев пита не може ли тези стандарти да се вземат наготово, но му отговарят, че те трябва да бъдат купени. Как ще се остойностява и плаща на болниците От дискусиите се вижда и неяснота за това как касата ще плаща в бъдеще на болниците. Кое и как ще се покрива от касата, ще има ли възможност за доплащане от страна на пациентите и как ще се процедира при разминаване между стойността на услугата, изчислена от касата, и сметките на самата болница. \"Много е важно всички лечебни заведения да оповестяват цените на медицинските услуги, по които работят, независимо дали са по каса или извън каса, като за целта ще дефинираме формат за това и те ще издават финансови документи на пациентите за проведеното от тях лечение. Това е нещо важно и ново. Регламентираме го законово\", казва Начева. \"И е важно, че тази Агенция за медицински надзор ще контролира и цените, които са над цените на клиничните пътеки. Да речем, 100 лева по каса, така наречената национална цена, 120 – от болницата. Агенцията ще контролира основанието за тази цена защо да бъде 120, а не 100\", отбелязва здравният министър Кирил Ананиев. \"Нашето желание е болниците да си оповестят цените, а касата заплаща и те са длъжни да окажат помощта в обхвата на основния пакет\", допълва Начева. Д-р Иван Кокалов обаче коментира, че от така предложените текстове това не се разбира. \"Ако се оповестят цените, излиза, че аз, като дойда като осигурен и касата покрива 100 лв., а той е написал 150 лв., аз трябва да се бръкна и да платя 50 лв. отгоре. Това трябва да стане ясно, че не може да стане, че става въпрос за здравно неосигурени или по друг казус. Така, както е написано, излиза...\", отбелязва той. Начева коментира, че идеята е така самите болници да си остойностят сами услугите, а не това да се прави от касата на базата на субективни критерии. Но се съгласява, че трябва да се направи корекция в текстовете.", "date": "2018.11.06", "title": "Здравните власти още умуват как на практика ще въведат промените, които вече прокарват"}
{"url": "https://www.dnevnik.bg/politika/2018/11/06/3340738_upravliavashtite_shte_revizirat_prelicenziraneto_na/", "text": "В диалог със здравното министерство и здравноосигурителната каса управляващите ще ревизират част от идеите си за реформа в здравната система, които търпят най-големи критики от съсловните организации и опозицията. Предложенията са в преходните и заключителните разпоредби на проектозакона за бюджета на касата, който депутатите обсъждат на първо четене днес (повече за промените четете  тук ). Една от идеите, които ще се ревизират, е болниците да се прелицензират от планираната нова агенция за медицински надзор. Това се разбра от думите на председателят на ресорната парламентарна комисия от ГЕРБ Даниела Дариткова, която лансира готовност за още едно предложение - по отношение на прехвърлянето на средства от един параметър в друг. \"Ще бъде изключително тежко административно натоварване, ако новосъздадената агенция за медицински надзор изисква задължително прелицензиране на медицинските заведения. Смятам, че тя няма да има и нужния капацитет да прелицензира в рамките на една година след въвеждането на новите медицински стандарти примерно всичките практики за извънболнична медицинска помощ. По отношение на лечебните заведения за болнична помощ смятам, че е по-разумно без да се изискват задължителни заявления, да се направи проверка, която да не натоварва административно лечебните заведения\", обяви Даниела Дариткова. Тя поиска и възможност и за електронен обмен на документите между агенцията и лечебните заведения. От думите на Дариткова се разбра, че не би следвало да се централизира структурата на центровете по трансфузионна хематология. Друга идея, която предстои да се ревизира, е да не се Според председателя на здравната комисия в много отдалечени райони има гостуващи специалисти и това ограничение може да ги демотивира. Основните критики на опозицията също бяха в тези посоки, а БСП и ДПС обявиха, че не подкрепят проекта. Според ДПС става въпрос за \"имитация на реформа\", която се прави през преходните и заключителните разпоредби на проектобюджета \"или от мързел, или за спестяване от критики\". Зам.-председателят на парламента от ДПС Нигяр Джафер обяви, че между първо и второ четене трябва да отпадне идеята парламентът да дава разрешения за разкриване на нови болници, както и задължението за прелицензиране на лечебните заведения, което щяло да доведе по корупционни практики. Критиките на БСП бяха срещу създаването на агенцията за медицински надзор, където се съсредоточавала много голяма власт. Социалистите се обявиха и против чиято дейност преминава към здравната каса. Накрая проектобюджетът бе одобрен на първо четене със 108 гласа \"за\" на депутати от ГЕРБ и \"Обединени патриоти\", 62 народни представители от БСП и ДПС бяха \"против\", а 10 депутати, девет от които от \"Воля\" - \"въздържал се\". В него се предвижда увеличение с 490 млн. лева на средствата, които ще отидат главно за болници, лекарства и разплащане на стари дългове с чужди здравни каси. Размерът на вноската за здраве се запазва на 8 на сто (още за параметрите на бюджета четете  тук ). Накрая здравният министър Кирил Ананиев обяви, че това е последният бюджет преди влизането на новия здравноосигурителен модел, заради което с преходните и заключителните разпоредби се правят промени, които са необходими за въвеждането на модела, който и да е той. По думите му вече се явявал и трети вариант. Той обеща между първо и второ четене да даде конкретика по всички въпроси, за да няма впечатление за задкулисие и приемане на промени на тъмно. Освен това призова депутатите за предложения.", "date": "2018.11.06", "title": "Управляващите ще ревизират прелицензирането на лечебните заведения (допълнена)"}
{"url": "https://www.dnevnik.bg/bulgaria/2018/11/06/3340676_pravoto_na_platen_otpusk_ne_se_gubi_avtomatichno_no_v/", "text": "Работникът и служителят не губят автоматично правото си на платен годишен отпуск, когато не са го поискали с писмена молба. Ако обаче съзнателно не са подали молба, знаейки какви могат да бъдат последиците, в тези случаи могат да загубят правото на платен отпуск. А ако трудовото правоотношение бъде прекратено, може и да не му бъде платено обезщетение за неизползвания отпуск. Това реши Съдът на ЕС, произнасяйки се по два казуса на германски съдилища, които са отправили преюдициално питане, съобщи сайтът news.lex.bg В единия случай юрист е карал два месеца подготвителен стаж за упражняване на юридическа професия, без да ползва платен отпуск от местоработата си. Когато стажът приключил, той поискал да му бъде платено обезщетение за неизползвания отпуск, но му било отказано. Другият случай се отнася до служител в Института \"Макс Планк\", който два месеца преди да бъде прекратен трудовият му договор, бил поканен да ползва отпуска си. Той ползвал само два дни, а за останалите поискал парична компенсация. Работодателят му отказал. Така се стигнало до дали правото на ЕС допуска такава национална уредба, която предвижда да бъде изгубен неползваният платен годишен отпуск, както и да бъде изгубено финансовото обезщетение за този отпуск, когато работникът не е подал съответната молба преди прекратяване на трудовото правоотношение. Те искат от Съда на ЕС да изтълкува директивата на Европейския парламент и от 4 ноември 2003 г. относно някои аспекти на организацията на работното време, както и Хартата на основните права на ЕС. Те предвиждат, че правото на всеки работник на платен годишен отпуск от най-малко четири седмици не може да се замества с финансово обезщетение, освен при прекратяване на трудовото правоотношение. Съдът на ЕС приема, че е недопустимо работникът да загуби автоматично платения годишен отпуск, както и правото на финансово обезщетение за неползвания отпуск само защото не е поискал да ползва такъв отпуск преди прекратяване на трудовото правоотношение. \"Тези права могат да бъдат нарушени само ако работодателят докаже, че действително е осигурил на работника възможността, например чрез предоставяне на адекватна информация, да ползва своевременно въпросните дни отпуск\", казва съдът. Правото на Съюза допуска загубата на правото на платен отпуск само ако работодателят е в състояние да приведе доказателства, че служителят, съзнателно и като е бил наясно с евентуалните последици от това, не е използвал платения си отпуск, след като му е била осигурена възможността за това. А в случай на прекратяване на трудовото правоотношение, и да не му бъде платено парично обезщетение за неползвания отпуск. В решението си Съдът на ЕС обяснява, че правото на ЕС не може да се тълкува като насърчаване на работника съзнателно да не използва платения годишен отпуск през съответните периоди с цел да увеличи възнаграждението си при прекратяване на трудовия договор. Правото на платен отпуск е, за да имат работникът и служителят гарантира почивка, с цел да се осигури ефикасна защита на тяхната безопасност и здраве. Изложените от Съда на ЕС принципи са валидни независимо дали работодателят е от публичния, или от частния сектор.", "date": "2018.11.06", "title": "Правото на платен отпуск не се губи автоматично, но в определени случаи може да бъде отказано"}
{"url": "https://www.dnevnik.bg/bulgaria/2018/11/06/3340759_ot_utre_zapochva_puskaneto_na_parnoto_v_sofiia/", "text": "Топлофикация София\" започва от утре - 7 ноември, да пуска отоплението на клиентите си, се казва в съобщение на компанията. Вчера същото беше обявено за Пловдив. Според нормативната уредба отоплителният сезон започва, ако в три последователни денонощия средната температура е по-ниска от +12 градуса, а прогнозата е за трайно застудяване. Компанията е отчела, че и двете условия са налице. Първо ще бъде пуснато парното в детските градини, учебните и здравните заведения. Следват жилищните сгради, административните и стопанските сгради. Компанията напомня на клиентите си да отворят докрай вентилите на радиаторите, за да не се налага допълнително обезвъздушаване. Те трябва да проверят и дисплеите на електронните уреди за дялово разпределение. В случай, че дисплеят е угаснал, абонатите трябва незабавно да потърсят съдействие от топлинния си счетоводител. Компанията напомня, и че всички ремонти по вътрешната отоплителна мрежа трябва да са приключили, а инсталациите да бъдат запълнени наново с вода. В сградите, в които това условие не е изпълнено, няма да има техническата възможност парното да бъде пуснато. Топлофикация София\" ЕАД дава възможност на клиентите, които желаят включване на отоплението в сградата на по-късен етап, да подадат заявление в обслужващия ги топлорайон заедно с подписано за целта решение от общото събрание на етажната собственост. За допълнителна информация във връзка с началото на отоплителния сезон и за всякакви въпроси гражданите могат да потърсят съдействие на телефона за обслужване на клиенти - 0 700 11 111.", "date": "2018.11.06", "title": "От сряда започва пускането на парното в София"}
{"url": "https://www.dnevnik.bg/evropa/2018/11/06/3340746_es_se_provali_v_zashtitata_na_po-bednite_zaiavi_makron/", "text": "Френският президент Еманюел Макрон заяви днес, че Европейският съюз се е провалил със закрилата на по-бедните, предаде \"Ройтерс\". През последните месеци Макрон  представя изборите  за Европейски парламент идния май като битка между антиимиграционно настроените националисти и проевропейските прогресисти. Президентът на Франция засегна днес някои от въпросите, които доведоха до нарастване на подкрепата за крайнодесните и евроскептическите партии във Франция, правейки паралел с Брекзит. \"Ние трябва да се вслушаме в страха и гнева. Породи се гняв срещу една Европа, която стана прекалено ултралиберална. Гневът е насочен срещу тази ултралиберална Европа, която вече не позволява на средните ни класи да живеят прилично\", заяви Макрон в интервю за френското радио \"Европа 1\". Според Макрон Брекзит е резултат от разочарованието на работническата и на средната класа от Европа и от лондонското Сити. \"Решението на Великобритания да напусне Европа е решението на средните класи да кажат: тази Европа, която ни предлагате, се отразява добре на лондонското Сити, но аз, който живея на село или в индустриалните градове, живея по-зле. Ние трябва да се вслушаме в това, нуждаем се от Европа, която защитава работниците повече\", посочи френският държавен глава. Макрон подчерта и необходимостта на  Европа да изгради истинска армия , за да стане по-малко зависима от Съединените щати в контекста на засилващата се Русия. \"Русия е близо до нашите граници и е демонстрирала, че може да бъде заплашителна. Аз искам да изградя истински диалог в областта на сигурността с Русия, която е държава, която уважавам, една европейска страна. Ние се нуждаем обаче от Европа, която е в състояние да се отбранява сама и без да разчита единствено на САЩ\", каза Макрон. /БТА", "date": "2018.11.06", "title": "ЕС се провали в защитата на по-бедните, заяви Макрон"}
{"url": "https://www.dnevnik.bg/sport/2018/11/06/3340766_durjavata_remontira_zalata_po_hudojestvena_gimnastika/", "text": "Държавата е започнала ремонт на залата по художествена гимнастика на стадион \"Раковски\" в София, съобщи БНТ. Председателят на българската федерация Илиана Раева заяви, че килимите са били силно изхабени и затова е трябвало да бъдат сменени с новите, използвани по време на световното първенство в София. Тогава било установено, че дюшемето в съоръжението е много в лошо състояние. \"Няма как да работим в тази зала при тези условия вече. Много бързо реагира \"Национална спортна база\", много бързо се съгласи министърът (Красен Кралев). Веднага взеха мерки и започна да се прави ремонтът в залата\", каза Раева пред БНТ. \"Някъде около 200 хил. лева ще излезе целият ремонт на тази голяма зала. Плюс залите, в които спят момичетата, плюс ремонтите по коридорите, помещенията, където се правят масажите\", добави тя. По време на световното първенство министър-председателят Бойко Борисов е поел ангажимент  правителството да финансира разширението на базата на националния отбор по художествена гимнастика . ", "date": "2018.11.06", "title": "Държавата ремонтира залата по художествена гимнастика на \"Раковски\" за около 200 хил. лева"}
{"url": "https://www.dnevnik.bg/politika/2018/11/06/3340776_ninova_shte_objalva_reshenieto_na_suda_koeto_onevini/", "text": "Корнелия Нинова ще обжалва  решението на Софийския градски съд , с което бяха отхвърлени взаимните им искове за обида и клевата с премиера Бойко Борисов. Лидерът на БСП съобщи това в парламента и обърна внимание, че според съдебното решение \"липсват данни ищцата Корнелия Нинова действително някога да е била член на СДС\". Надявам се, че този разговор е приключил, каза Нинова Тя заведе дело срещу Борисов и за определението \"Г-жа Лъжа\". \"Което след него се повтаряше многократно от много активисти на ГЕРБ. Заключението на съда в днешното решение е следното – че това обвинение е \"безлично, абстрактно, безадресно\", \"касае се за жена политик, но не и за Корнелия Нинова\". Значи всяка жена политик в България може да се чувства \"Г-жа Лъжа\", но аз да не се чувствам така, това е изводът на съда. Надявам се да спрат и с \"Г-жа Лъжа\", каза Корнелия Нинова. Тя припомни, че сумата, която е присъдена Борисов да ѝ плати като разноски по делото – 1680 лв., ще бъде преведена на семейство с дете с увреждане. \"Съдът отхвърли иска от страна на Борисов към мен за думите \"Крадецът вика: \"Дръжте крадеца\", като се е позовал, че това е цитиране на българска поговорка и не е моя обида към него\", добави Нинова. Преди близо година  Борисов заведе гражданско дело за причинени неимуществени вреди  след обида от Корнелия Нинова заради думите ѝ по отношение на Борисов \"крадецът казва дръжте крадеца\". Те са били изречени пред \"Нова телевизия\" на 23 март 2017 г. Заедно с отговора си на исковата молба на Борисов Нинова обаче заведе насрещно три иска за обида и клевета за думите му, че тя е \"върл активист на СДС\" и \"госпожа Лъжа\", в интервю пред Би Ти Ви на 9 март 2017 г.", "date": "2018.11.06", "title": "Нинова ще обжалва решението на съда, което оневини Борисов за \"Г-жа Лъжа\""}
{"url": "https://www.dnevnik.bg/biznes/2018/11/06/3340720_bulgarskoto_nacionalno_radio_dulji_na_stolichna/", "text": "Българското национално радио (БНР) дължи на Столичната община 1 866 725 млн. лева, защото в продължение на 5 години от 2013 г. не е плащало данъка за недвижимо имущество и такса смет. Това се разбира от доклад на зам.-кмета по финанси Дончо Барбалов с предложение за разсрочено плащане на задължението. Документът трябва да бъде гласуван на заседанието на общинския съвет в четвъртък. Погасителният план предвижда БНР да се издължи на общината за период от 5 години от началото на 2019 г. до края на 2023 г. на равни месечни вноски от 31 112 лева. От 2016 г. генерален директор на държавното радио е Александър Велев, като преди него от 2013 г. на поста бе Радослав Янкулов. Годишно държавата отпуска от бюджета си около 40 млн. лева за издръжката на БНР. Само пред 2015 г. Янкулов беше обявил 26 обществени поръчки за обща стойност над 22 млн. лв, като основно те бяха за ремонти на сградите на радиото в София и други градове в страната. Настоящият директор Александър Велев е в отпуск, казаха за \"Дневник\" от пресцентъра на радиото. От там обясниха, че задълженията на националното радио се дължат на факта, че то не е декларирало недвижимите си имоти от 1997 г., когато влиза в сила Закона за местните данъци и такси. Несъответсвието е била установено през март 2018 г., когато БНР декларира пред общината промени в балансовата стойност на всички свои сгради в София. През лятото музикалните състави, журналистите и техническите специалисти, работещи в БНР,  протестираха заради непрозрачното разпределение  на бюджета и ниското заплащане. През октомври председателят на комисията по култура в парламента Вежди Рашидов внесе предложение за  промени в Закона за радиото и телевизията . Те предвиждат БНР да отделя за цялостна издръжка на музикалните си състави не повече от 10 на сто от субсидията на държавния бюджет и фонд \"Радио и телевизия\". Приходите от музикалните състави да постъпват в бюджета на радиото.", "date": "2018.11.06", "title": "Българското национално радио дължи на Столична община 1.9 млн. лева за данъци и такси"}
{"url": "https://www.dnevnik.bg/sport/2018/11/06/3340729_katar_sasht_i_kitai_iskat_da_sa_domakini_na/", "text": "Катар, САЩ и Китай желаят да приемат двубоя за Суперкупата на Испания през 2019 г., твърди в. \"Ел Паис\", цитиран от \"Ас\". Според информацията трите страни са изпратили предложения до директора на местната футболна федерация Луис Рубиалес. В основата е идеята спорът за трофея отново да премине в един мач. През годините Суперкупата на Испания се състоеше от два двубоя на разменено гостуване, но тази практика беше нарушена през август.  В мача за отличието играха \"Барселона\" и \"Севиля\", като те се срещнаха на стадиона в мароканския град Танжер. Първоначално  андалусийците бяха против  изиграването само на една среща, при това извън Испания. Според информацията офертата за САЩ е дошла от компанията Relevent Sports. Тя стои и зад идеята двубои от испанското първенство да се играят в Северна Америка. Първите опити са мачът между \"Барселона\" и \"Жирона\" да се играе в Маями на 26 януари. Съгласно сделката между Испанската футболна лига и Relevent Sports в следващите 15 години  САЩ и Канада трябва да приемат мачове от Примера дивисион . Идеята обаче срещна неодобрението на Испанската футболна федерация и ФИФА, според които провеждането на  срещата между \"Барселона\" и \"Жирона\"  в чужбина не отговаря на международните правила. Наскоро Ла Лига започна подписка в търсене на положително развитие.", "date": "2018.11.06", "title": "Катар, САЩ и Китай искат да са домакини на Суперкупата на Испания през 2019 г."}
{"url": "https://www.dnevnik.bg/politika/2018/11/06/3340826_gerb_nakazaha_deputatite_ot_bsp_i_dps_kato_im_otneha/", "text": "По предложение на Данаил Кирилов от ГЕРБ парламентът наказа депутатите от ДПС и БСП, които не бяха в залата при поименно преброяване, като им отне дневните пари за транспорт и командировъчни. Преброяването също беше поискано от ГЕРБ по-малко от час след началото на заседанието. Депутатите от двете опозиционни партии побързаха да излязат от залата в опит да провалят кворума в своеобразната кворумна война, която се води отново от миналата седмица. С този ход на ГЕРБ опозицията беше лишена от възможността да поиска проверка на депутатите в залата и така да провали кворума. При преброяването в залата се оказаха 129 души. В началото на извънредното заседание, с което започва гледането на държавния бюджет за следващата година, в залата се регистрираха 122 народни представители (от необходими 121). С толкова депутати би трябвало да разполагат двете управляващи сили - ГЕРБ и \"Обединени патриоти\", ако няма отсъстващи. Въпреки че все още не са готови официалните данни на парламента, вече е ясно, че кворумът е осигурен от партия \"Воля\" на Веселин Марешки. Той в неделя даде ултиматум на управляващите, че ако вицепремиерите Валери Симеонов и Красимир Каракачанов не подадат оставките си, неговите депутати няма да се регистрират в зала. Според парламентарния правилник, ако депутат отсъства от 3 дни заседания последователно или от повече от 5 пъти в месеца без уважителна причина, не му се плащат 2/3 от месечната заплата. заради пътувания в страната. На въпрос как се издържат социалистите при това положение лидерът на БСП Корнелия Нинова отговори: \"С остатъка. Ние сме си го приели това решение. От партийната каса не им даваме пари.\" \"Нерегистрирането ни продължава така както сме го обявили. Няма как с нашите гласове и даването на кворум да се приемат решения, с които ние не сме съгласни. Например да се увеличават данъците на старите автомобили\", каза тя. Нинова подчерта, че когато депутатите от левицата отсъстват, за да представят \"Визия за България\", също не получават надница. \"Тоест не натоварваме българските данъкоплатци с излишни плащания към нас. И смятам, че така е морално\", каза Нинова. Според правилника за дейността на парламента, ако депутат има неоправдано отсъствие от три поредни или общо 5 пленарни заседания в рамките на един месец, му се плаща само една трета от заплата. За второто тримесечие средната заплата в страната е 1125 лв., толкова би трябвало да е минималната заплата на депутат, който отсъства. В тази сума не се включват надбавките за участие в комисия и за транспортни разходи и персонал.", "date": "2018.11.06", "title": "ГЕРБ \"наказаха\" депутатите от БСП и ДПС като им отнеха дневните за транспорт"}
{"url": "https://www.dnevnik.bg/bulgaria/2018/11/06/3340743_v_mestni_medii_trudno_minavat_falshivi_novini_kazva/", "text": "В местни медии трудно намират място т.нар. фалшиви новини, защото общността е много по-малка - всички се познават, читателите знаят кои са журналистите, управляващите и бизнесмените, както и хората, за които е написано. За сметка на това репортажи на централни телевизии или издания по-лесно могат да прокарат дезинформация, тъй като са далеч и понякога просто няма как да провериш истинността им. Ако излъжеш в локален вестник, в най-добрия случай ще се компрометираш, а в най-лошия ще те уволнят. Това сподели американският журналист Ед Кемик в разговора си в понеделник вечерта с аудиторията в Центъра за култура и дебат \"Червената къща\" в София. След десетки години в професията и основаване и списване повече от 4 години на личен новинарски сайт той се \"полупенсионира\" и по покана на Държавния департамент на САЩ гостува в Източна Европа. В събота Кемик участва в организиран и от Фондация \"Фулбрайт\" семинар в София за медийна грамотност, на който преподаватели обсъждаха и тренираха различни подходи за обучаване на ученици как да разпознават фалшивите новини. В двудневното обучение, открито от посланик Ерик Рубин, участва и Барбара Маккормак, вицепрезидент по въпросите на образователните програми към музея на новинарските медии \"Нюзеум\" във Вашингтон. Идвайки от местно издание в щата Монтана, Кемик препоръча на всеки млад журналист да започне именно от локална медия. Работата за по-малка общност учи на отговорност към фактите, въздържане от пристрастия и носи удовлетворение, че в крайна сметка истината има значение, допълни той. Кемик сподели и за срещата си с български студенти по журналистика в Софийския университет, на която останал изненадан от отговора на въпроса \"Защо се насочихте към тази професия?\". Мнозина от младежите казали \"Защото искам да се чуе моят глас, да заявя личната си позиция\". Това не е първото, на което учим журналистите в САЩ, допълни Кемик. Основното е да бъдат свободни да пишат, но и да са отговорни към стандартите в професията. Да не са плагиати, фактите и цитатите им да са точни, максимално да избягват анонимни източници, да не влизат в играта на политици и хора с власт, да не показват пристрастията си в статиите. В същото време той признава, че интернет е променил традиционните стандарти, а читателите получават информация и новини не просто от всякакви места, но и във все по-кратки форми. \"Днес са все по-малко хората, които биха имали търпението да изчетат една статия, заемаща две страници във вестника. Няма връщане към това минало.\" Нямам отговор накъде точно върви журналистиката и кой би бил успешният модел за нея, допълни Кемик. \"Смятам, че това ще е задача не за хора като мен на 50-60 години, а на младите. Затова ги учим не как да си намерят работа в медия, а как да реформират занаята, като съхранят репутацията му, да изобретят форми, за които моето поколение дори не се сеща.\" Значителна част от срещата с българи Кемик отдели на разказа за историята на медиите в щата Монтана. Това е място, където добивът на цветни метали (в частност на мед и то точно в зората на електричеството, когато има огромно търсене за производство на кабели) води в края на ХIХ век до бурни времена на трупане на богатство и сблъсъци на синдикати и работодатели. В крайна сметка минните компании се обединили в мегакорпорация \"Анаконда\", която овладява властите в щата и купува всички (без един) вестници. Следват десетилетия, в които е забранено публикуването на каквито и да е негативни новини за Монтана. Щатът потъва в \"журналистически феодализъм\". Промяната настъпва през 1957 г., когато \"Анаконда\" продава медиите на компанията \"Лий ентърпрайсиз\" най-вероятно защото самите силни хора в щата осъзнават, че монополът по-скоро им пречи. За пръв път започва да се пише за корупция и ретроградни норми в Монтана, а хората научават колко изостанал е щатът им. Реакцията е толкова силна, че жителите на щата налагат съставянето на нова щатска конституция - една от най-либералните по това време в САЩ, в която е записано, че всеки гражданин има право на информация. През следващите близо 40 години медиите в Монтана са във възход до появата на нов проблем, идващ не от правителствена цензура или натиск от корпорациите за какво да се пише или да не се пише. \"Собствениците на медии започнаха да изстискват от тях всеки цент, докато изцедят изданието. В печеливши медии непрекъснато се съкращаваха хора, докато приходите им се използваха за субсидиране на губещи издания в групата.\" Така след 35 години работа в редакция Кемик напуска в края на 2013 г. и създава сайта си Last Best News. \"Изведнъж трябваше да съм репортер, счетоводител, деловодител, специалист по маркетинг и присъствието в социални мрежи... А най-лошото беше, че сам си бях редактор. Добрата новина беше, че бях на 58, а се чувствах на 25, а хората по улиците ми благодаряха, че в града им има още едно професионално списвано място за новини.\" Бизнес моделът като че ли не е подходящ за начинаещи. Кемик получава дарения от читатели и реклами, възползва се от дългогодишните си контакти, както и от това, че в старата му редакция са останали младоци, а източниците предпочитали да звънят на него, а не на тях. Но в един момент стресът беше твърде голям, а и останах без лично време, обяснява журналистът защо е решил да спре Last Best News през лятото на 2018 г. Тъжното е, че това се случва в момент, когато в САЩ с възхода на Доналд Тръмп всички правила и професионални стандарти са нарушени, каза журналистът в заключение.", "date": "2018.11.06", "title": "В местни медии трудно минават \"фалшиви новини\", казва журналист от САЩ"}
{"url": "https://www.dnevnik.bg/bulgaria/2018/11/06/3340753_cecka_cacheva_niama_da_ima_taini_aresti_advokat_se/", "text": "С приетите на първо четене промени в Наказателния кодекс не се въвеждат тайни или скрити арести. Това коментира правосъдния министър Цецка Цачева пред БНТ. В преходните и заключителни разпоредби на законопроекта се правят изменения в Наказателно-процесуалния кодекс, които засягат арестите, уведомяването на близки на задържания и връзката му с адвокат. Министърът обясни, че промяната цели да транспонира евродиректива, която е от 2013 г.. По тази причина България е в \"тотална забава\", срещу страната има наказателно производство заради забавянето. Директивата визира достъпа до адвокат и възможността за уведомяване на трети лица по желание на задържания. Цачева подчерта, че според Конституцията всеки от момента на задържане - без значение дали е полицейски арест от 24 часа или прокурорско задържане до 72 часа - има право на адвокат. Затова не може да става дума за таен арест. Допълни, че при промяната, която е възбудила интерес, \"става дума за следното: от момента на задържането лицето имаше право да информира членове на семейството, работодателя, а тези, които са с двойно гражданство, и консулска служба по техен избор. Това, което се прави сега, е, че се разширява кръгът на лица, които могат да бъдат уведомявани по желание на арестувания\", обясни тя. Според предлаганите промени може да бъде информиран всеки човек, посочен от задържания, без значение дали е от семейството му или е работодателят му. \"През цялото това време той е в досег и в контакт с адвоката си\", обясни Цачева. Промяната засяга само два конкретни случая, когато при неотложна необходимост - когато става дума за застрашаване живота или свободата на дадено лице или пък има опасност от провал в разследването, прокуратурата може да откаже в срок до 48 часа да бъде информирано конкретно лице. Това обаче Министърът обясни още, че директивата е реакция на тероризма и терористичните атаки във Франция, Белгия и други държави, както и за неутрализиране на терористични групи. При арест на непълнолетни, където до 24 часа може да се отложи уведомяването на конкретно лице, Цачева подчерта, че задължително се уведомява агенцията за закрила на детето. \"Няма никакви тайни арести\", повтори министърът няколко пъти. Обясни, че отлагането на уведомлението става с прокурорско постановление и подлежи на съдебен контрол, като съдът се произнася веднага. \"Между първо и второ четене депутатите могат да прецизират текстовете, ако някъде не се разбират, но да се говори за тайни, скрити арести, при положение че адвокатът винаги е до теб\", коментира тя и каза, че министерството е получило критики от другата страна дори с въпроса как се гарантира, че информацията за задържането на някого няма да стигне до конкретен човек, като тя може да бъде предадена през адвоката. В края на октомври извънпарламентарната опозиционна формация \"Демократична България\" призова депутатите да не подкрепят тези изменения. Според формацията промяната се асоциира с репресивните практики на тоталитарния режим. Тя подчертава, че евродирективата, заради която са измененията, не е задължителна за България. За тайните арести и бурята в чаша вода четете в материала на \" Капитал \". Вестникът обяснява, че практиката в България при акции на МВР и прокуратурата е хората да бъдат задържани по закона за МВР за 24 часа и в рамките на това задържане да бъдат привлечени като обвиняеми и задържани за 72 часа, а след това изправени пред съда. Промените не засягат полицейското задържане, т.е. още в първоначалното си задържане арестуваният има право на достъп до адвокат и да уведоми, когото и да е било. Чак впоследствие, когато той бъде привлечен като обвиняем, може да бъде лишен от правото да уведомите конкретен човек. Прокурорът не може да забрани уведомяването на всички, а само тези, които могат да създадат опасностите, допускащи подобно ограничаване - други заподозрени, съучастници и т.н. Затова и прокурорът трябва да мотивира забраната.", "date": "2018.11.06", "title": "Цецка Цачева: Няма да има тайни арести, адвокат се уведомява в момента на задържането"}
{"url": "https://www.dnevnik.bg/biznes/2018/11/06/3340790_shofyorite_s_narusheniia_shte_plashtat_grajdanska/", "text": "Шофьорите с рисково поведение на пътя ще плащат задължителната застраховка \"Гражданска отговорност\" с до 400% надценка, а спазващите стриктно правилата ще ползват отстъпка с до една четвърт от сумата. Това предвижда проектонаредба на Комисията за финансов надзор (КФН) за въвеждане на системата \"бонус-малус\". Новият подход предвижда финансови насърчения за коректните шофьори и тежести за пренебрегващите правилата. Регулаторът прие днес на първо четене проект на Наредба за единните изисквания за коригирането на застрахователната премия. Избраният от предложенията на международния консултант вариант е резултат от дейността на работна група, която включваше експерти от КФН, Министерство на вътрешните работи и Министерство на транспорта и съобщенията, се казва в прессъобщението.. Предложената система \"бонус-малус\" ще се прилага на територията на Република България. Предвидени са общо 20 класа, като базовият клас (8) е равен на базовата застрахователна премия – премията, както е определена от застрахователя без допълнителни изменения. Ще бъдат въведени седем класа бонус (1-7), които ще се прилагат към собствениците на коли с безрисково поведение на пътя и за които премията ще се намалява. Максималното намаление ще бъде с 25 на сто от базовата премия. Ще има и дванадесет класа за малус (9-20), които ще се прилагат спрямо собствениците с рисково поведение на пътя, за които премията ще се увеличава, като максималното увеличение ще бъде 400% (четири пъти) спрямо базовата премия. При въвеждане на системата всички собственици на моторни превозни средства ще бъдат поставени в базовия клас и няма да получават нито увеличение, нито намаление на застрахователната премия. Ако през първата година не са извършени нарушения по пътя, нито са изплащани обезщетения за причинени вреди, собственикът ще преминава в следващия по-нисък клас и при следващо сключване на застраховката ще получава намаление. Когато са причинени вреди или нарушения при движението по пътищата, \"бонус- малус\" класът на собственика и съответно автомобила ще расте и при последващо сключване на застраховката премията ще се увеличава. Нарушенията в зависимост от тяхната тежест са класифицирани в 7 категории. Най-леките са в първа категория и ще увеличават \"бонус-малус\" класа с една степен. Най-тежките нарушения са в седма категория с деветнадесет степени, като собственикът или автомобилът отиват в най-високия \"бонус-малус\" клас, се казва в съобщението. За да се избегнат манипулации, \"бонус-малус\" класът на автомобила ще се запазва и при неговото прехвърляне, както и при прекратяване на регистрацията. С проекта на наредба се цели създаването на механизъм, който да доведе до по-справедливо разпределение на застрахователната премия между лицата, които сключват застраховка \"Гражданска отговорност\" на автомобилистите, уверява КФН. Регулаторът възнамерява по този начин и да гарантира финансовата стабилност на системата, така че да не се застрашава платежоспособността на застрахователния пазар. КФН прогнозира, че режимът няма да предизвика събирането на по-високи средни премии от пазара, нито да способства за намаляване на тези средни премии. Крайната и най-съществена цел е да се създадат условия за намаляване на пътнотранспортните произшествия и особено на тежките, които водят до загуба на човешки живот или трайно инвалидизиране и по този начин да бъдат предотвратени както лични страдания на жертвите на такива произшествия и техните близки, така и да бъдат ограничени вредите за държавата и обществото, се посочва в съобщението. Проектът на наредба и мотивите, както и докладът на консултанта, са публикувани  на страницата на Комисията за финансов надзор  за обществено обсъждане в рамките на 30 дни.", "date": "2018.11.06", "title": "Шофьорите с нарушения ще плащат \"Гражданска отговорност\" с до 400% надценка"}
{"url": "https://www.dnevnik.bg/zdrave/2018/11/06/3340791_pet_proekta_biaha_otlicheni_za_inovacii_v_medicinskata/", "text": "Иновативни методи за нехирургично поставяне на стент при спукана аорта, лъчетерапия на лява гърда при автоматично апаратно контролирано задържане на дишането в дълбок инспириум, както и механично премахване на тромб от голям кръвоносен съд в мозъка след инсулт. Това са трите проекта – носители на наградите за иновация, отличени по време на петата годишна конференция \"Иновации и добри практики в здравния сектор\", организирана от \"Капитал\". Специалната награда на \"Капитал\" пък е за група учители от Пловдив от сдружение \"Образование и здраве\", които се опитват чрез игри, арт терапии, четене, учене да създадат приятна, позната среда за децата, настанени в детска клиника към УМБАЛ \"Св. Георги\", Пловдив. Американският фармацевтичен концерн Abbvie – партньор в организирането на форума, връчи специална награда на фондация Българско рационално общество. Фондацията се опитва да се \"бори с псевдонауката\", като \"превежда\" на достъпен език иначе сложно звучащите научни достижения и изследвания. Дружеството създава и популяризира информационни материали, които по разбираем начин предават важни научни принципи, които да отговорят на търсенията на хората и нуждата им от информация. Вместо да стигат до псевдолечители. Екипът на д-р Зоран Станков, инвазивен кардиолог, и проф. Иво Петров, завеждащ отделението по кардиология и ангиология към \"Аджибадем Сити клиник Сърдечно-съдов център\" бяха отличени заради високоспециализирана операция по нехирургично поставяне на стент при спукана аорта. Те са спасили пациент с остра дисекация на аортата, лекуван изцяло ендоваскуларно и с имплантирани два стента. Методът позволява лечение без обща анестезия, без хирургичен съдов достъп и без престой в отделение по реанимация. Възстановителният период при този метод на лечение е няколко часа след процедурата. Пациентът се раздвижва в пълен обем след 2 часа. Може да бъде дехоспитализиран на следващия ден, което при хирургичното лечение е невъзможно. А след успешния опит са приложили практиката и на още двама пациенти. Друг екип на \"Аджибадем Сити клиник\" от онкологичния център на болницата, ръководен от д-р Николай Недев и водещият специалист д-р Иван Георгиев, бяха наградени заради вкарването в болницата като рутинна практика на метод за облъчване в условията на контролирано дишане в дълбок инспириум при пациентки с рак на лява млечна жлеза. Лекарите отбелязват, че при лъчение при рак на гърдата това засяга и сърцето и съответно вреди за общото състояние на пациентите и на други органи. За да се минимализира сърдечната токсичност, чрез апарат се задържа контролирано дишането на пациента в дълбок инспириум (voluntary deep inspiration breath-holds). Награда беше дадена и на д-р Нурфет Алиоски от УМБАЛ \"Св. Анна\" и екипа – доц. Росен Калпачки, доц. Божидар Финков, доц. Васил Велчев, д-р Лъчезар Иванов, д-р Цветанка Праматарова, д-р Веселин Георгиев, д-р Димитър Николаков, д-р Мария Георгиева, р. лаб. Йоана Шутелова и сестра Весела Нинова. Те прилагат механична тромбектомия при лечение на исхемичен инсулт – механично отпушват големи запушени съдове в мозъка след инсулт. Модерното лечение на исхемичен инсулт до момента с венозно инжектиране на медикаменти може да се прилага до 4 час от началото на симптоматиката. Това обаче не е подходящо при запушване на големи кръвоносни съдове на мозъка, отбелязват от екипа. Прилаганата от тях механична тромпбектомия е подходяща за пациенти със запушване на големи кръвоносни съдове на мозъка до 6 час. Така половината от лекуваните пациенти са изписани в много добро клинично състояние, а още 27% са в добро състояние.", "date": "2018.11.06", "title": "Пет проекта бяха отличени за иновации в медицинската практика"}
{"url": "https://www.dnevnik.bg/bulgaria/2018/11/06/3340817_mvr_razbi_grupa_izmamnici_v_internet/", "text": "Служители на главна дирекция \"Борба с организираната престъпност\" и специализираната прокуратура са задържали престъпна група, която, ползвайки се от съвременните технологии, е създала измамна схема и е генерирала крупни печалби, съобщи пресцентърът на МВР. Зам.-главният прокурор Иван Гешев посочи, че измамната схема е хит в Европа, но за първи път е разкрита в България. Задържани са трима души – 28-годишен българин и двама чужди граждани – израелец и сърбин. Действали са на територията на страната от година чрез два кол-центъра и 7 интернет платформи с домейн в Естония. Пострадалите са 17 души, ощетени с общо над 300 хиляди евро, над 80 хиляди щатски долара и над 60 хиляди лева. Те са били старателно заблуждавани, че търгуват на борсата, и били стимулирани да правят многократно преводи, като обратната връзка е било невъзможно да бъде осъществена.", "date": "2018.11.06", "title": "МВР разкри група измамници в интернет"}
{"url": "https://www.dnevnik.bg/sport/2018/11/06/3340683_v_imeto_na_dulga_ili_kak_agenti_probiagaha_maratona_v/", "text": "Служебният дълг е обширно понятие, което има разнообразно значение в зависимост от професията. Когато си част от специалните служби на САЩ, не е изненада, че наред с всичко останало се изисква и отлична физическа подготовка. Най-малкото защото може да се наложи да участваш в маратон... Това вече знаят от личен опит помощник специален агент Мейсън Брейман и лейтенант Били Ухър. Двамата трябваше да се включат в най-голямото масово спортно събитие в Ню Йорк заради президента на Естония Керсти Калюлайд, разказва runnersworld.com. Първата жена - президент на балтийската страна, реши да бяга в  маратона в Ню Йорк  по време на посещението си в САЩ. В неделя тя завърши успешно надпреварата под наблюдението на дваматата агенти по сигурността. Брейман и Ухър трябваше да избягат дистанцията от 42.195 км, за да изпълнят професионалните си задължения. Двамата разбрали, че ще трябва да бягат в маратона, четири дни преди събитието. Това обаче не представлявало проблем за Брейман и Ухър, които имат завършени съответно 56 и 28 маратона. Брейман дори се подготвял да се включи в маратона във Филаделфия на 18 ноември. Агентите са носили със себе си подкрепителна храна и напитки за Калюлайд, както и необходимата екипировка при случай на инцидент. Всичко преминава по план и президентът на Естония става част от историческия маратон в Ню Йорк, в който  финишираха рекорден брой участници . Калюлайд завърши дистанцията с време 4.02:40 часа. В подготовката си за събитието тя пробягала четири полумаратона тази година. \"Не знам дали основателят на маратона в Ню Йорк Фред Либоу, който през 1970 г. за пръв път е бягал със 127 участници, е предполагал, че през 2018 г. ще участват близо 60 000 приятели от 125 държави. Вероятно не, но ние усещаме много добре магията на маратона: \"Малко неща в живота могат да предложат същото усещане като маратона\", написа Калюлайд във \"Фейсбук\" преди старта.", "date": "2018.11.06", "title": "В името на дълга, или как агенти пробягаха маратона в Ню Йорк с президента на Естония"}
{"url": "https://www.dnevnik.bg/evropa/2018/11/06/3340840_shestima_dushi_sa_arestuvani_vuv_franciia_zaradi_plan/", "text": "Шестима души бяха арестувани в рамките на предварително разследване заради подозрения, че са планирали да атакуват френския президент Еманюел Макрон, заяви служител, близък до разследването, цитиран от \"Ройтерс\". Според източника службите по сигурността за арестували шестимата по подозрения за план за \"насилствено действие\" срещу президента. Френският телевизионен канал BFM TV съобщи, че те са били членове на крайнодясна групировка, но това не бе потвърдено. Арестите са извършени в три френски департамента – Изер (югоизточно от Лион), Мозел (на границата с Германия и Люксембург) и Ил-е-Вилен (на северозапад). Все още не е ясно каква е връзката между арестуваните или как са поддържали контакти помежду си.", "date": "2018.11.06", "title": "Шестима души са арестувани във Франция заради план за нападение срещу Макрон"}
{"url": "https://www.dnevnik.bg/skorost/2018/11/06/3340806_nad_80_ot_shofyorite_sa_izvurshili_narushenie_na_putia/", "text": "Едва 18% от шофьорите твърдят, че през последния месец не са извършили нарушение на пътя. Това показва проучване на Съюза на българските автомобилиста. Изследването е непредставително, като в него са участвали около 6 хил. души, които са минали през центровете на асоциацията и са попълнили анкетните карти. Така над 80 на сто от участвалите в изследването признават, че са извършили поне едно нарушение през последния месец. Почти половината от тях посочват, че най-често превишават скоростта извън населено място, а всеки трети твърди, че е правил това и в населено място. Отвръщането на агресията с агресия вече е все по-малко срещано, показват резултатите от проучването. Близо 90% от хората са посочили, че никога не биха увредили по някакъв начин автомобила на опонента си на пътя, нито пък да го нападнат физически. Все по-често обаче единият шофьор заснема случващото се и го публикува в социалните мрежи. Почти 30% от анкетираните са свидетели всеки ден на агресия на пътя. 39 на сто посочват, че много често са виждали подобни инциденти. Най-честият повод за раздразнение сред шофьорите е лошата пътна настилка. Близо половината от участвалите в проучването обвиняват именно състоянието на пътищата за крайните си реакции. Едва 6.6 на сто се ядосват на поведението на пешеходците. Еднакъв процент – 56.4, посочват, че по-ниски данъци или застраховки, както и засилен контрол от страна на полицията биха ги мотивирали да са по-отговорни на пътя.", "date": "2018.11.06", "title": "Над 80% от шофьорите са извършили нарушение на пътя през последния месец, сочи проучване"}
{"url": "https://www.dnevnik.bg/ot_vas/novini_ot_vas/2018/11/06/3340572_da_pogovorim_za_rumuniia/", "text": "С площ от 238 391 km² Румъния е най-голямата държава в Югоизточна Европа и на 12-то място по големина в Европа. Населението на страната е 19 599 506 (2011).", "date": "2018.11.06", "title": "Да поговорим за Румъния"}
{"url": "https://www.dnevnik.bg/bulgaria/2018/11/06/3340907_utre_v_7_chasa_se_organizira_protest_sreshtu/", "text": "Утре, 7 ноември, в 7 часа сутринта пред главния вход на училище \"Васил Левски\" се събират желаещите да се изкажат по темата \"Обгазяването в Русе\". Събитието е организирано в социалната мрежа \"Фейсбук\", а присъстващите са поканени да носят маски на лицето.  \"Изпратете децата си на училище с маски. Напишете надпис върху тях. Снимайте ги и ги публикувайте в социалните мрежи. Нека посланието ни достигне до цяла България и до света. Ще съберем всички снимки и ще ги изпратим до институциите в Европейския съюз и в България. Ако имате други идеи, споделете ги\", приканват организаторите на  събитието под надслов \" Маски за децата в Русе\" .", "date": "2018.11.06", "title": "Утре в 7 часа е организиран протест срещу обгазяването в Русе"}
{"url": "https://www.dnevnik.bg/sport/2018/11/06/3340844_asociaciiata_na_bulgarskite_futbolisti_nagradi/", "text": "Асоциацията на българските футболисти награди най-талантливите деца от турнирите от националната програма \"Децата и футболът\". На събитието бяха отличени 12 момчета и три момичета. В церемонията участваха селекционерът на националния отбор Петър Хубчев, както и футболисти на ЦСКА и \"Левски\" - Кирил Десподов, Божидар Чорбаджийски, Габриел Обертан и Жерсон Кабрал. Според Хубчев това е начинът младите футболисти в България да бъдат стимулирани. \"Според мен това събитие не отстъпва по важност на това вчера, на което  Христо Стоичков представи книгата си . На това мнение съм, понеже тези деца, които виждаме днес тук, са бъдещето на българския футбол\", добави той. Президентът на Асоциацията на българските футболисти Дончо Донев заяви, че е много горд от продължителността на тази кампания. Той посочи, че вече 19 години асоциацията организира детски турнири и през програмата са минали 300 хиляди деца, част от които са стигнали до Първа лига и националния отбор. \"Мисля, че държавата в лицето на министерството на спорта и БФС трябва да обръщат повече внимание на подобни програми за развитието на детския футбол в България. За мен това е пътят\", добави Хубчев.", "date": "2018.11.06", "title": "Асоциацията на българските футболисти награди най-талантливите млади играчи"}
{"url": "https://www.dnevnik.bg/zelen/2018/11/06/3340260_bulgariia_dari_spaseni_ot_kontrabanda_orli_na_ispaniia/", "text": "Два ястребови орела, спасени в България при опит за контрабанда, заминаха днес със самолет за Мадрид, за да се включат в размножителна програма в Испания. Така малките им ще могат да летят свободно, научи \"Дневник\" от сдружението \"Зелени Балкани\". Птиците бяха символично изпратени вчера на летище София от екипа на Спасителния център за диви животни на сдружението и представители на Агенция \"Митници\" и Министерството на околната среда и водите. Двата ястребови орела са конфискувани от митнически служител на ГКПП Ферибот Видин през 2010 г. заради подправени документи за произход. След осемгодишна съдебна битка контрабандистът получава условна присъда, а орлите са отнети в полза на държавата. През тези години за птиците се грижи Спасителният център за диви животни на \"Зелени Балкани\". Изпращането в Испания, което ще позволи потомците на птиците да живеят на свобода, ще  , нанесена от бракониера, смята Елена Стоева от \"Зелени Балкани\", координатор на проект \"Натура 2000 в България - нови хоризонти\". \"Случаят с ястребовите орли е емблематичен, защото показва, че   – не само нарушението е разкрито, но и животните оцеляват и дори могат да бъдат включени в програми, спасяващи вида им\", заяви говорителят на Агенция \"Митници\" Тамара Влайкова. За ястребовите орли  Видът ястребов орел (Hieraeetus fasciatus) няма популация в България, а произходът на двете птици остава неясен, тъй като при конфискацията им от бракониера те са придружавани от фалшиви украински документи. Като цяло видът се среща предимно в Южна Европа, както и в Африка, Близкия и Средния изток, като европейската популация се определя на 920 – 1100 двойки. Природозащитният статус на вида у нас е \"критично застрашен\". В България през годините са установявани единични непостоянни гнездови находища в южната част на страната. Включен е в Закона за биологичното разнообразие, който регламентира защитата в България на ценните европейски видове и местообитания от природозащитната мрежа \"Натура 2000\", и е и под защитата на Приложение 2 на Конвенцията за международна търговия със застрашени видове от дивата фауна и флора ( ) и Приложение А на Регламент ЕС 338/97, уреждащ прилагането на CITES конвенцията в рамките на Европейския съюз. Ястребовите орли са с дължина на тялото около 68 см и размах на крилата 165 см. Наричат се \"ястребови\", тъй като летят с бързи махове, подобно на ястреб. При възрастните екземпляри окраската отгоре е сиво-кафява с черни резки по плещите, а отдолу – белезникава с контрастни кафяви щрихи; опашката е дълга с широка черна ивица на върха. Младите орли са тъмнокафяви отгоре, а отдолу – охристочервени или кафяви.", "date": "2018.11.06", "title": "България дари спасени от контрабанда орли на Испания"}
{"url": "https://www.dnevnik.bg/sviat/2018/11/06/3340899_nato_shte_finansira_afganistanskata_armiia_pone_do/", "text": "НАТО ще продължи да финансира армията на Афганистан поне до 2024 г., каза днес афганистанският президент Ашраф Гани, цитиран от ТАСС. \"НАТО потвърди, че ще продължи да финансира афганистанската армия поне до 2024 г.\", заяви Гани на обща пресконференция с генералния секретар на алианса Йенс Столтенберг в Кабул. Гани благодари на Столтенберг за тази подкрепа. Според експертни оценки става дума за около 4 милиарда долара на година, от които 3 милиарда от САЩ, а 1 милиард от останалите страни в НАТО. Столтенберг каза, че талибаните трябва да започнат преговори с афганистанското правителство. \"Талибаните трябва да осъзнаят, че е безсмислено войната да продължава и че трябва да седнат на масата за преговори с правителството на Афганистан. Алиансът напълно подкрепя мирните инициативи на президента Гани\", заяви Столтенберг. \"Затова напълно подкрепихме примирието това лято. То беше кратко, но беше първото примирие в този конфликт и смятаме, че това е важна стъпка в правилната посока\", каза той. \"НАТО не е участник в мирните преговори, но ние подкрепяме афганистанското правителство чрез нашата мисия за обучение, подпомагане и подготовка на националните въоръжени сили. Всички ние трябва да разбираме, че има връзка между положението на бойното поле и на масата за преговори. Нуждаем се от силни, професионални, добре обучени и снабдени афганистански сили, които да могат да изпратят ясен сигнал до всички въоръжени формирования, че те постигат много повече на масата за преговори, отколкото на бойното поле\", заяви Столтенберг. Почти 200 хил. военнослужещи от оглавяваната от САЩ коалиция и Международните сили за подпомагане на сигурността в Афганистан (ИСАФ) под командването на НАТО напуснаха Афганистан през 2014 г. след 13 години война. В Афганистан остана 12-хилядна мисия от съветници и инструктори на НАТО, а през 2018 г. нейната численост беше увеличена на 16 хил. души заради засилената активност на въоръжените групировки. /БТА", "date": "2018.11.06", "title": "НАТО ще финансира афганистанската армия поне до 2024 г."}
{"url": "https://www.dnevnik.bg/bulgaria/2018/11/06/3340901_simens_bulgariia_otkri_injeneren_hub_vuv_varna/", "text": "Германският концерн Siemens откри днес във Варна инженерен хъб за проектиране и модернизиране на системи за автомобилната индустрия. В него ще се разработват и внедряват системи за производство и автоматизация, съобщиха от компанията. Екипът на хъба обединява експерти в четири различни профила – проектанти, програмисти, специалисти по PLC програмиране, както и инженери с профил роботно програмиране. Хъбът започва работа с екип от 12 души, като броят им ще нараства успоредно с разширяването на дейността, уточняват от дружеството. До края на следващата година се очаква служителите да станат 30. Според Теодор Маринов, който е ръководител на две от направленията в структурата на \"Сименс България\" - \"Дигитализирано производство\" и \"Процесни индустрии и задвижвания\", голяма част от водещите германски производители на автомобили като \"Фолксваген\" и \"Мерцедес\" използват именно системи, базирани на компоненти и контролери, произведени от Siemens. Варненския хъб ще се занимава с интегриране и пускане на софтуера, както и със задвижвания за индустриалните роботи в автомобилните заводи. Подборът на кадрите, необходими за работата в новия проектантски център на \"Сименс\", е приключил в средата на април, след което е започнала подготовката му. \"Хъбът ще бъде във Варна, тъй като установихме, че там има инженери с висока техническа подготовка, каза преди време Маринов. Всички хора, които подбрахме за работа по проекта ни, без изключения са завършили варненския Технически университет.\" Сътрудничеството на \"Siemens България\" с варненския Технически университет е започнало още през януари т.г. Приложен софтуер на Siemens се използва за програмиране на контролери в лабораторията по проектиране на системи за автоматизация на университета. Лабораторията по мехатроника в университета също е оборудвана със съдействието на дружеството. Негови специалисти участват и в проверяващата и изпитната комисия по специалността \"Siemens PLC технологии за управление\". Освен инженери за работа в хъба си във Варна \"Siemens България\" е подбрала и хора с опит в логистиката, системите за управление на процеси (т.нар. ERP системи), както и в изнасянето на бизнес услуги. Проектантският център на компанията ще бъде разположен във варненския \"Бизнес парк\". Там от още от откриването му са базирани регионалните й търговски и сервизни звена.", "date": "2018.11.06", "title": "\"Сименс България\" откри инженерен хъб във Варна"}
{"url": "https://www.dnevnik.bg/sport/2018/11/06/3340978_botev_vraca_obiavi_che_prez_uikenda_se_zavrushta_na/", "text": "След седем домакинства на стадиона в Монтана \"Ботев\" (Враца) обяви, че се завръща на своя \"Христо Ботев\" за предстоящия двубой с \"Дунав\" от 15-ия кръг в Първа лига. Новакът в елитната група не можеше да играе във Враца заради липса на осветление. От клуба се похвалиха, че то вече се поставя. \"Днес БФС ни разреши да приемем мача срещу \"Дунав\" във Враца този уикенд. След 14 гостувания от началото на сезона се завръщаме у дома. До края на седмицата осветлението ни ще заработи и стадион \"Христо Ботев\" ще отговаря на всички изисквания\", съобщиха от врачанския клуб. От \"Ботев\" благодариха и на съперника в предстоящия мач \"Дунав\", който се е съгласил да гостува във Враца, преди формално да е приключил ремонтът на \"Христо Ботев\". \"Много други клубове не биха направили този жест. В знак на признателност ще пуснем безплатно всички привърженици от Русе, които дойдат в неделя на мача\", добавиха от \"Ботев\". \"Днес бе доставена последната част от оборудването и тече окомплектоване на стълбовете. Най-късно в четвъртък сутрин започва изправяне на пилоните. В неделя стадионът ще бъде готов за професионален футбол\". Правителството отпусна 500 хиляди лева за модернизацията на стадиона във Враца.  Това беше прието на заседание на Министерския съвет през август . \"Ботев\" е десети в Първа лига, като има 15 точки. Тимът записа четири победи дотук, като две от тях дойдоха при домакинствата в Монтана. На стадион \"Огоста\" \"Ботев\" взе и едно равенство. \"Дунав\" е 11-и с точка по-малко от \"Ботев\". Двубоят между \"Ботев\" (Враца) и \"Дунав\" е в неделя, 11 ноември, от 12.15 часа.", "date": "2018.11.06", "title": "\"Ботев\" (Враца) обяви, че се завръща на стадион \"Христо Ботев\" през уикенда"}
{"url": "https://www.dnevnik.bg/video/novinite_na_bnt/2018/11/06/3340979_video_drugite_novini/", "text": " \"Другите новини\" е рубрика за уеб новини на БНТ. Ето и акцентите от днешната емисия: До 400 процента надценка за \"Гражданска отговорност\" за нарушителите Здравната каса ще изпраща есемеси за извършените медицински услуги Нова програма разпознава хората по походката и силуета \"Духът на времето\" в СКЛАД Андреа Бочели оглави най-престижната класация за албуми \"Билборд 200\" Ема Стоун на 30", "date": "2018.11.06", "title": "Видео: Другите новини"}
{"url": "https://www.dnevnik.bg/bulgaria/2018/11/06/3340983_institutut_po_meteorologiia_e_obezpokoen_ot/", "text": "Националният институт по метеорология и хидрология (НИМХ) е обезпокоен от предприетите действия на Българската академия на науките (БАН) за закриването му преди 1 януари 2019 г. Това съобщиха от института на сайта си след проведено днес общо събрание на учените в НИМХ. Миналата седмица зам.-председателят на БАН Константин Хаджииванов каза в ефира на Би Ти Ви, че БАН няма претенции към имуществото на НИМХ. \" Въпреки това трябва да се създаде комисия , която да го опише, преди да се стигне до официалното излизане на метеоролозите от академията\", каза той.  Поводът е решението на БАН да  се оттегли от споразумението  за раздяла с метеоролозите, след като стана известно, че в проектобюджета за 2019 г. има разпоредби, с които институтът се изважда от академията заедно с цялото си имущество и архиви. Според ръководството на академията договорките са  грубо нарушени , което подкопава и доверието. Текстовете бяха обявени и за противоконституционни. \"Дневник\" публикува пълната позиция на НИМХ, за която се посочва, че е в отговор на изявления в медиите на представители на ръководни органи на БАН: Оттеглянето на ръководството на БАН от подписаното споразумение между БАН, НИМХ, Националния браншов синдикат \"ВОН\"-КНСБ и МОН означава на практика, че договорените в документа срокове няма да бъдат спазени. Припомняме, че НИМХ също е страна по споразумението и до момента стриктно е изпълнявал всички поети ангажименти. Същото не може да се каже за колегите от БАН, които в резултат от \"продължителните усилия на ръководните органи\" създадоха само няколко комисии. Обезпокоени сме от предприетите действия на БАН за закриване на НИМХ преди 01.01.2019 г., както и от цялостната политика на БАН да възпрепятства по всякакъв начин преобразуването му в неговата цялост, което би позволило НИМХ да осъществява ефективно дейността си след края на тази година. Очевидно това, което иска БАН, е НИМХ да бъде наказан за излизането от състава й и да бъде \"куха\" и нефункционална структура след прехвърлянето си - без собственост и членство в международните организации, с които се осъществява обменът на международна метеорологична информация. Отпадането на текстовете в проектобюджета, което иска БАН, и закриването на института са действия, които са част от цялостната политика на БАН за ликвидиране на НИМХ. Въпреки твърденията, че БАН няма претенции към \"станциите и балоните\" на НИМХ, една от създадените като резултат от действията на БАН комисии е за описване на имуществото на института. За нас това е доказателство, че големият проблем за ръководството на БАН всъщност е материалната база. Непонятни са и опитите да се спекулира с учените от НИМХ, които желаят да останат в БАН чрез твърдения, че в Проектозакона за бюджета за 2019 г. няма нито един текст за тях. Призоваваме Българската академия на науките да посочи броя на тези хора. В заключение категорично заявяваме, че решението на правителството е единственото възможно и правилно.", "date": "2018.11.06", "title": "Институтът по метеорология е обезпокоен от действията на БАН за закриването му"}
{"url": "https://www.dnevnik.bg/tehnologii/2018/11/06/3340999_bil_geits_predstavi_toaletna_koiato_ne_se_nujdae_ot/", "text": "Американският милиардер Бил Гейтс представи в китайската столица Пекин \"най-значимото постижение в санитарните условия за последните 200 години\". Тоалетната на бъдещето не се нуждае от вода или канализация, а чрез използването на определени химикали успява да преработи човешките фекалии в тор. Съоснователят на \"Майкрософт\" обясни, че футуристичната тоалетна е разработвана няколко години и се очаква скоро да бъде пусната за продажба. Проектът се е осъществил чрез постоянно финансиране от една от филантропските организации на Гейтс. До момента са вложени около 200 млн. долара, като още толкова ще са нужни за световното разпространение на тоалетните. \"Сега всички отпадъци от тоалетната отиват във водата. Бъдещите тоалетни обаче нямат канализация. Те могат да приемат както течности, така и твърди вещества. Чрез химическа им обработка, включително и изгарянето им в повечето случаи, въпросните вещества просто изчезват\", разказа Бил Гейтс пред \"Ройтерс\". Той прави сравнение на сегашните и бъдещите тоалетни, като ги съпоставя с развитието на компютърните технологии в средата на 70-те години на миналия век, когато основава \"Майкрософт\". \"Както един персонален компютър е самостоятелен и не е част от някаква гигантска система за управление, така на ниво домакинство можем да се направим самостоятелна тоалетна, в която да се прави химическа обработка и да не е свързана по никакъв начин с канализацията\", обясни милиардерът. Бил Гейтс представи данни на филантропската си организация, според които лошите санитарни условия убиват всяка година половин милион деца под 5-годишна възраст. Годишните разходи за здравеопазване, свързани с този проблем, достигали 200 млрд. долара. Мястото, на което Гейтс реши да представи проекта си, не е избрано случайно, отбелязва \"Ройтерс\". През 2015 г. властите в Китай започват т.нар.  \"тоалетна революция\" . В рамките на няколко години азиатската страна си постави за цел да бъдат построени 34 хил. нови обществени тоалетни. Новата общонационална кампания е с хоризонт до 2020 г., като целта е да се подобри обслужването на местните и чуждестранните туристи на обектите, които се радват на най-активен посетителски интерес. Намерението на властите е да бъдат ремонтирани и други 25 хил. тоалетни. Бил Гейтс предвиди, че до 2030 г. пазарът на футуристичните тоалетни ще достигне 6 млрд. долара на годишна база.", "date": "2018.11.06", "title": "Бил Гейтс представи тоалетна, която не се нуждае от вода или канализация"}
{"url": "https://www.dnevnik.bg/sport/2018/11/06/3340798_fotogaleriia_da_pluvash_157_dni_okolo_bregovete_na/", "text": "В неделя   завърши предизвикателството си да обиколи бреговете на Великобритания с плуване.   за най-дълъг предстой във водата, без да има досег със сушата.", "date": "2018.11.06", "title": "Фотогалерия: Предизвикателството да плуваш 157 дни в открити води"}
{"url": "https://www.dnevnik.bg/bulgaria/2018/11/06/3341020_sled_17_dni_izdirvane_izbiagaloto_v_sandanski_kenguru/", "text": "Избягалото от зоокъта в Сандански кенгуру вече е намерено и прибрано. То бе заловено днес следобед след 17-дневно издирване. Това съобщи за \"Дневник\" Георги Каменаров, отговорник за зоокъта. Той разказва, че животното е открито на около 7 км от града. Общо осем служители са издирвали животното, което избяга на 22 октомври, след като неизвестен извършител изряза мрежата на клетката, в която има общо пет кенгура. В търсенето са се включили и местни жители.", "date": "2018.11.06", "title": "След 17 дни издирване избягалото в Сандански кенгуру е открито"}
{"url": "https://www.dnevnik.bg/sport/2018/11/06/3341063_snimka_na_denia_tujnata_vecher_na_anri_i_monako/", "text": " записа четвърти мач без победа в Шампионската лига, като загуби тежко с 0:4 от \"Брюж\" на своя \"Луи II\". Това е най-голямото поражение на монегаските като домакин в европейските турнири. \"Монако\" е в серия от 15 мача без победа (десет загуби и пет равенства).", "date": "2018.11.06", "title": "Снимка на деня: Тъжната вечер на Анри и \"Монако\""}
{"url": "https://www.dnevnik.bg/sport/2018/11/06/3341065_venger_nareche_tvurdeniiata_che_shte_poeme_milan/", "text": "Арсен Венгер отхвърли твърденията, че ще поеме седемкратния европейски шампион \"Милан\", както  съобщи \"Франс футбол\" . Дългогодишният мениджър на \"Арсенал\", който напусна тима през лятото, разкри че още не е решил къде ще продължи кариерата си. \"Единственото, което мога да кажа, че е това са фалшиви новини. Ако бях подписал с някой отбор щях да ви кажа, но това просто не е вярно\", обясни Венгер в студиото на beIN Sports, където е анализатор на мачовете в Шампионската лига. Преди месец той обясни, че иска да се завърне на работа и  очаква от 1 януари 2019 г. да има отбор . 69-годишният французин не разкри дали иска да води клубен или национален тим. В последните седмици той е свързван още с \"Реал\" (Мадрид) и \"Байерн\" (Мюнхен). \"Няма как да контролирам слуховете. Единственото,което мога да направя е да контролирам моя живот. В момента съм концентриран да си върша добре задълженията тук в beIN Sports\", добави французинът.", "date": "2018.11.06", "title": "Венгер нарече твърденията, че ще поеме \"Милан\" \"фалшиви новини\""}
{"url": "https://www.dnevnik.bg/bulgaria/2018/11/06/3341066_sinodut_shte_obiavi_poziciiata_si_za_konflikta_mejdu/", "text": "В началото на декември се очаква Светият синод да заседава по въпроса за конфликта между Руската и Украинската църква. Комисия, назаначена от синода, ще се запознае с документите. Патриарх Неофит посочи, че въпросът се обсъжда в Светия синод, съобщи БНР. \"Когато има готовност, ще бъде оповестено. Много бих желал да завърши всичко в мир и добра воля\", коментира той. Специална църковна комисия ще прегледа исторически документи отпреди 350 години и ще подготви становище, на базата на което Светият синод на Българската православна църква ще реши дали да подкрепи свикването на Всеправославен събор за предоставяне на автокефалия на украинската църква. Заседанието й започна в понеделник. Варненският митрополит Йоан смята, че въпросът е доста сложен. \"Едно дълбоко разделение се получи и сега 300 млн. православни няма да могат да застанат и да служат заедно Московска и Вселенска патриаршия. Това е трагичният момент. Българската православна църква е малка църква и тя, разбира се, ще се съобрази с общото мнение на вселенското православие\", посочи той. За свикването на събор призова Руската православна църква, която прекрати отношенията си с Вселенската патриаршия. Причината беше  решението на Константинополската патриаршия  да обяви за канонични смятаните досега за самопровъзгласили се две украински православни църкви. С друго решение тя отмени върховенството на Московската патриаршия над Киевската митрополия. В събота президентът на Украйна Петро Порошенко и Константинополският патриарх Вартоломей  подписаха споразумение  за създаването на украинска църква.", "date": "2018.11.06", "title": "Синодът ще обяви позицията си за конфликта между руската и украинската църква до месец"}
