{"url": "https://www.dnevnik.bg/sviat/2018/03/28/3154441_skripal_e_bil_otroven_pred_doma_si_smiata_britanskata/", "text": "Бившият руски разузнавач Сергей Скрипал и дъщеря му Юлия Скрипал вероятно са били отровени с нервнопаралитично вещество на предната врата на дома си в Солсбъри. Това обяви британската полиция, като цитира разследващите, предаде \"Гардиън\". Пред вратата според разследващите е и най-голямата концентрация на веществото. \"На този етап от разследването вярваме, че първият контакт на сем. Скрипал с нервнопаралитичното вещество е бил пред входа на дома им,\" каза Дийн Хейдън, стариши национален коодинатор на контратерористичните дейности на полицията. \"Следователно съсредоточаваме голяма част от усилията си на и около адреса им,\" добави той с уточнението, че работата на полицията ще продължи и около съседните сгради. През последните няколко седмици следи от веществото (но с по-малка концентрация) бяха намерени на няколко места в Солсбъри, например ресторант, посещаван от него.", "date": "2018.03.28", "title": "Скрипал е бил отровен пред дома си, смята британската полиция"}
{"url": "https://www.dnevnik.bg/video/novinite_na_bnt/2018/03/28/3154291_video_drugite_novini/", "text": "- Звездата на родния тенис Цветана Пиронкова роди момченце - Архитектурните сюжети на Моне се събират в изложба", "date": "2018.03.28", "title": "Видео: Другите новини"}
{"url": "https://www.dnevnik.bg/bulgaria/2018/03/28/3154307_prokuror_udrial_i_dushil_dete_se_razmina_s_obrushtane/", "text": "Прокурорската колегия \"обърна внимание\" на настоящия заместник-ръководител на специализираната прокуратура и бивш член на антикорупционното звено Димитър Франтишек Петров. Това е най-лекото наказание и е по заповед на ръководителя на градската прокуратура Емилия Русинова. Франтишек, който е известен с работата си по случая \"Яневагейт\" и прекрати разследването по изтеклите записи на разговори, се забърка в скандал през пролетта на 2017 година. Тогава се появи информация, че той е  удрял дете, което го е прередило на опашката пред лавка . Нещо повече, в информацията Франтишек беше душил деветокласника, преди да се намесят очевидци. Тогава липсваше всякаква официална реакция от страна на ръководството на градската прокуратура, както и в тогавшния състав на прокурорската колегия. Междувременно Франтишек е израснал в кариерата и от март тази година е назначен за заместник на Иван Гешев по предложение на последния. От заседанието на прокурорската колегия днес не се разбра дали обръщането на внимание е по случая с детето. Заповедта на Русинова беше приета за сведение.", "date": "2018.03.28", "title": "Прокурор, удрял и душил дете, се размина с обръщане на внимание"}
{"url": "https://www.dnevnik.bg/sviat/2018/03/28/3154308_za_pruv_put_rusiia_obiavi_voenni_trenirovuchni_poleti/", "text": "Руските въоръжени сили са провели тренировъчни полети до Северна Америка над Северния полюс за пръв път в демократичната история на страната. Това съобщи министърът на отбраната Сергей Шойгу, цитиран от РИА \"Новости\" и РБК. Полетът е извършен с противоподводен самолет. Последните подобни операции са от времето на студената война. \"За пръв път от съветски времена е осъществен полет на противоподводната авиация през Северния полюс към северноамериканския континент\", обяснява Шойгу в стенограма от заседание на екипа на Министерството на отбраната. Не се уточнява колко такива полети са направени и кога. За пръв път в съветската история те се случват през лятото на 1937 г. Съобщението бе направено на фона на изострени отношения между Русия и Запада, които се обтегнаха допълнително от решението на редица европейски държави, Съединените щати, Канада и други да изгонят руски дипломати заради покушението срещу бившия руски агент Сергей Скрипал и дъщеря му Юлия Скрипал.  ", "date": "2018.03.28", "title": "За пръв път Русия обяви военни тренировъчни полети до Америка през Северния полюс"}
{"url": "https://www.dnevnik.bg/zelen/2018/03/28/3154335_sobstvenikut_na_konete_v_osogovskata_planina_obvini/", "text": "Собственикът на  бедстващите коне в Осоговската планина  Петър Пищалов обвини други хора за смъртта на животните. Той бе разпитан от разследващите полицаи в Областната дирекция на МВР в Кюстендил,  съобщи \"Дарик\" . \"Виновни са хората, които са намерили преди повече от един месец конете ми и не са ми подали сигнал, а са ги свалили 2 км по-ниско в планината, където е само сняг и няма никаква храна. През това време те не са качили никаква храна на конете ми. Как може да си правиш реклама със смъртта на животните. Ако Петър Пищалов е виновен за всичко и съм препъникамъкът на земеделието в България, убийте ме\", заяви пред \"Дарик\" Пищалов. Той потвърди, че конете му са били незаконно в Осоговската планина и това е причината  да не подаде сигнал  към институциите, когато са изчезнали преди месец и половина. \"Радвам се, че конете вече са под пряк мой контрол. В момента там намерих 26 живи коне, както и 3 мъртви коня. Не знам обаче къде са другите коне, аз имам около 70 коня. Другите може и да са под снега мъртви или на някое друго място в планината\", каза Пищалов. Той обясни, че при първа възможност ще се опита да свали в по-ниската част конете. В момента те укрепват, като ще бъдат свалени, когато атмосферните условия позволят. Пищалов е пренощувал две нощи при тях. В понеделник  прокуратурата се самосезира  да проверява спешно случая и екип на областната дирекция на агенцията по безопасност на храните обявиха, че  отива при конете  веднага. Днес главният прокурор Сотир Цацаров изрази мнение, че  зоополицията първа е трябвало да реагира  за бедстващите коне.", "date": "2018.03.28", "title": "Собственикът на конете в Осоговската планина обвини други за смъртта им"}
{"url": "https://www.dnevnik.bg/bulgaria/2018/03/28/3154332_kmetut_na_septemvri_imal_dokumenti_na_dans_ot/", "text": "Кметът на Септември Марин Рачев  е имал документи от ДАНС  от прокуратурата, а не от някъде другаде. Документите бяха открити при претърсване на жилището му по време на акция на службите. Според главния прокурор Сотир Цацаров \"отгoвopнocттa в cлyчaя нe e нa MBP или нa ДAHC, a нa Paйoннa пpoĸypaтypa - Πaзapджиĸ\". Затова и ръководителят на обвинението в града - Георги Кацаров, е подал оставка. Тези детайли бяха разкрити от главния прокурор Сотир Цацаров след съвместно заседание на вътрешната комисия и тази за контрол на специалните разузнавателни средства по случая. Документите не са били класифицирани, а са съдържали твърдения за нарушения в хода на предишните местни избори, обясни още Цацаров, който е запознал депутатите с детайлите. Той е бил сезиран от прокурори по случая. \"С моя заповед веднага е била назначена комисия, която е оглавена от прокурор от Апелативна прокуратура - Пловдив. Проверката е извършена в Окръжната и Районната прокуратура - Пазарджик, и е била на всички справки от териториалното звено на ДАНС, които са постъпвали по време на предходните местни избори\", заяви още Цацаров. По думите му проверката е показала, че и четирите документа са били копирани от някого в Районна прокуратура - Пазарджик - \"не можем да установим на този етап дали от съдебен служител, технически сътрудник или някой друг\", заяви още Цацаров. Марин Рачев беше обвинен в умишлена безстопанственост и за сключване на неизгодна сделка и за кратко задържан в началото на февруари тази година. Той беше освободен срещу  парична гаранция от 250 хиляди лева , която впоследствие беше намалена. Обвинението за безстопанственост е свързано с общо седем договора за обществени поръчки, сключени от март 2016 г. до март 2017 г., за ремонти на улици в гр. Септември и в село Семчиново. Според държавното обвинение Рачев не е упражнил достатъчен контрол върху строително-монтажните работи, които били некачествено или непълно извършени. Прокуратурата  поиска  отстраняване от поста за Рачев, но  втората инстанция не уважи това искане.", "date": "2018.03.28", "title": "Кметът на Септември имал документи на ДАНС от прокуратурата"}
{"url": "https://www.dnevnik.bg/sport/2018/03/28/3154351_lacio_stana_jertva_na_hakerska_izmama_za_2_mln_evro/", "text": "Двукратният шампион на Италия \"Лацио\" е станал жертва на хакерска измама за 2 милиона евро. Футболният клуб е трябвало да преведе последната вноска по трансфера на холандския защитник Стефан де Фрай, който беше привлечен от \"Фейенорд\" през 2014 г. за 7 млн. евро. Сумата обаче така и не постъпила в сметките на клуба от Ротердам. Италианският вестник Il Tempo съобщи, че \"Лацио\" е получил имейл, подписан от \"Фейенорд\" и съдържащ емблемата и цветовете на холандския отбор. В него била посочена банкова сметка, по която да бъдат преведени парите, и транзакцията била извършена. Часове по-късно след комуникация с ръководството на \"Фейенорд\" било установено, че парите не са пристигнали по сметките на клуба. Прокуратурата започнала проверка по случая и успяла да проследи парите до сметка в холандска банка. Де Фрай ще напусне \"Лацио\" без пари след края на сезона, след като двете страни не успяха да се споразумеят за нов договор. Той е свързван с преминаване в редица водещи клубове, сред които \"Манчестър юнайтед\", \"Манчестър сити\", \"Интер\" и \"Барселона\". Откакто пристигна в Рим през 2014 г. след страхотното си представяне на световното първенство в Бразилия, Де Фрай е изиграл 107 мача с екипа на \"орлите\". Сега той прави най-силния сезон в кариерата си, като има пет гола в 36 двубоя във всички турнири.", "date": "2018.03.28", "title": "\"Лацио\" стана жертва на хакерска измама за 2 млн. евро"}
{"url": "https://www.dnevnik.bg/bulgaria/2018/03/28/3154353_tehnicheskiiat_universitet_zapazva_uchilishteto_si_pri/", "text": "Техническият университет - София, ще продължи да бъде работодател на директора на Технологичното училище \"Електронни системи\" (ТУЕС), чиито статут и модел на обучение няма да бъдат променяни. За това се договориха министърът на образованието Красимир Вълчев и Общественият съвет към училището на среща днес.", "date": "2018.03.28", "title": "Техническият университет запазва училището си при по-голяма отговорност от ректора"}
{"url": "https://www.dnevnik.bg/politika/2018/03/28/3154345_bulgariia_shte_pokaje_solidarnost_s_velikobritaniia/", "text": "Заместник-председателят на ГЕРБ и председател на парламентарната група на партията Цветан Цветанов коментира в ефира на Би Ти Ви темата с отровения бивш руски агент и реакцията на европейските страни. От думите му се разбра, че вероятно България също ще изгони руски дипломати в знак на солидарност с Великобритания. Виждаме, че много европейски държави взеха решения, смятам, че и България трябва да бъде солидарна с подобен подход, посочи Цветанов. Обясни, че през последните 28-29 г. всички българи искали демокрация. Убеден съм, че правителството ще вземе правилното решение, за да покажем съпричастност и солидарност, допълни Цветанов. На въпрос дали България се готви за изгони руски дипломати, но той не иска да съобщи новината, преди това да направи премиерът Бойко Борисов, Цветанов отговори, че правителството ще вземе правилното решение. Припомни, че при терористичния атентат на летището в Бургас Великобритания била солидарна с България, а по онова време Тереза Мей била вътрешен министър. По-късно в същото предаване президентът Георги Първанов обяви, че е налице кампания срещу Русия и има опасност да се извърши тежко престъпление с непредвидими последици. Не може каквото каже Тереза Мей или някой друг от Запада и ние да козируваме, смята той. Според него, ако България също изгони руски дипломати, трудно ще се отърси от последиците от това - влошаване на отношенията с Русия, докато другите страни нямало да усетят така силно подобен ефект. Първанов не вижда нищо лошо България да остане единствената европейска страна, която няма да вземе подобно решение.", "date": "2018.03.28", "title": "България ще покаже солидарност с Великобритания, обяви Цветан Цветанов"}
{"url": "https://www.dnevnik.bg/photos/2018/03/28/3154337_snimka_na_denia_futbol_vurhu_poliarni_led/", "text": "Екипаж на ледоразбивача \"Свалбард\", съставен от членове на норвежкия флот и учени от норвежкия институт по морски изследвания, играха футбол в арктическа обстановка в Гренландия. Те направиха импровизиран мач върху леда, докато въоръжени охранители ги пазеха от потенциална атака на полярни мечки, предаде \"Ройтерс\".", "date": "2018.03.28", "title": "Снимка на деня: Футбол върху полярния лед"}
{"url": "https://www.dnevnik.bg/politika/2018/03/28/3154318_svruhregulaciia_i_proizvol_-_do_kude_mogat_da_dovedat/", "text": "Организации и магистрати изразиха различни притеснения във връзка с предлаганите от управляващите промени в Наказателния кодекс, които предвиждат преследване на корупцията и в частния сектор. В продължение на близо три часа в зала \"Запад\" на Народното събрание те критикуваха текстовете, които щели да доведат до свръхрегулация, възможност за произвол, недопустима държавна намеса и риск от замръзване на инвестициите. Някои дори допуснаха, че всеки може да попадне в затвора заради промените. Съсловните организации на работодателите, адвокатите, неправителственият сектор и Върховният касационен съд се обявиха против така предлаганите от правосъдното министерство изменения. Прокуратурата изрази принципна подкрепа към законопроекта, но също има забележки към текстовете. Изводът от събитието е, че най-вероятно текстът няма да бъде оттеглен, а ще бъде поправян в движение. Въпреки че една от основните критики, чути и в сряда, е че замисълът на проекта е сгрешен. Какво означава и за кого се отнася борбата с корупцията в частния сектор четете  тук . Промените, изготвени от управляващите, бяха изтеглени от програмата на Народното събрание, преди да бъдат гласувани на първо четене, с мотив, че е необходимо допълнително обсъждане. За това правната комисия организира дебат в парламента днес. Управляващите: Така каза Европа В началото думата в защита на предлаганите промени взе правосъдният министър Цецка Цачева, която отново повтори, че те идват след препоръки от евродоклада на прокуратурата през миналата година. На това реагираха от Висшия адвокатски съвет, които цитираха анализа, в който нямало изрична препоръка за такива текстове. В своето изявление Цачева отново заяви, че министерството е далеч от мисълта, че е намерило най-точната редакция на разпоредбите, но законодателят може да оправи това. Тя вече неведнъж каза, че поправките могат да бъдат нанесени между първо и второ четене. Министърът изрично подчерта, че предложенията не са чиновнически произвол, а са следствие на добронамереното желание на ведомството за подобряване на Наказателния кодекс. На въпрос дали е възможно да се оттегли законопроектът, докато приключи общественото обсъждане, след заседанието Цачева не даде ясен отговор. Но от думите й пред журналисти стана известно, че ще се върви към разширяване на работната група, която обсъжда текстовете. По-категоричен за съдбата на проекта беше председателят на правната комисия Данаил Кирилов, който на същия въпрос заяви: \"Единственият вариант за оттегляне на текстовете е това да направи Министерският съвет. Оттук нататък предстои обсъждане в пленарна зала.\" Кирилов пое и ангажимент за разширяване на работната група. Но побърза да подчертае, че и за днешното обсъждане е имало покана към академичната общност, но те не са откликнали. Критиката: Трябва прецизиране, заданието е сгрешено, заплашват всеки Руслан Стефанов от Центъра за изследване на демокрацията (ЦИД) заяви, че организацията му принципно подкрепя закона, но му трябва прецизиране. Призова и да не се регулират отношения, които вече са регулирани и все още няма съдебна практика, за да се оцени регулацията. Васил Велев от Асоциацията на индустриалния капитал в България (АИКБ) каза, че още заданието на проекта е сгрешено. По думите му не може да се пренасят за частния сектор текстовете за корупция в публичния просто по аналогия. Даде и примери - ако директор в дадено предприятие излъже или окраде инвеститора си, вината ще е на самия инвеститор. Попита и къде е мястото на прокурора, когато става дума за договор между търговци - ако той не бъде изпълнен от едната страна. Допълни, че за дружествата, които разполагат с публични средства (\"Софийска вода\" например), има регулаторни органи. \"Не може прокуратурата да санира работата на всички регулаторни органи в държавата\", коментира още той. Това е свръхрегулация и намеса на държавата в частния сектор, обясни още Велев. \"Може да се окаже, че всички са потенциални престъпници и са виновни.\" Бизнесът се притеснява и че приемането на текстовете ще доведе до замръзване на инвестициите в страната. \"Самото говорене ги гони\", каза Велев. Според Евгени Иванов от Конфедерацията на работодателите и индустриалците в България (КРИБ) с промените в затвора може да попадне всеки. \"Това е все едно да дадем шмайзери на хора, които не са ходили в казармата. Какво ще правят с тях\", онагледи тезата си с пример Иванов. Вицепрезидентът с мандат (2012-2017 г.) Маргарита Попова, която сега е представител на Българската стопанска камара (БСК), коментира, че първо трябва да се изработи методология за изследване на корупцията в частния сектор. По думите ѝ основният проблем на бизнеса е административната тежест и той поставя корупцията на трето или четвърто място. Тя похвали добрите помисли на правосъдното ведомство за предложенията, борбата на държавата с административната тежест и с корупцията като цяло. Според нея не трябва да се бърза с промените, за да се изпълнят европейски препоръки. Призова управляващите да не угаждат на европейските си партньори, а да направят промените бавно - когато са готови. Допълни, че ако европрепоръките са точно отразени в проекта на правосъдното министерство, европейските експерти са некомпетентни. Васил Тодоров от Българската търговска промишлена палата (БТПП) коментира, че с предложенията се размива границата между гражданското правосъдие и наказателната репресия и това ще навреди на държавната икономика. Представителите на Висшия адвокатски съвет заявиха, че предложените текстове могат да се тълкуват разширително и това създава риск от произвол. Определиха ги като \"законодателство на парче\", с което се губи балансът в законотворчеството. Валя Гигова допълни, че промените ще увеличат работата на адвокатите. Да се слага обаче защитник до всеки инвеститор не е нормално, се разбра от думите ѝ. \"Ценностите на демократичната общност са по-важни от нашите интереси\", завърши тя. Двете заместнички на главния прокурор - Мария Шишкова и Пенка Богданова, коментираха, че е добре предложенията за промяна да бъдат по-широко обсъдени с включване на представители на академичната общност. На финал Валя Гигова предложи правната комисия да създаде работна група за обсъждане на предложенията. Председателят ѝ Данаил Кирилов отново пое ангажимент между двете четения да бъде сформирана такава, като повтори идеята си да е с две форми на представителност - народни представители и експерти.", "date": "2018.03.28", "title": "Свръхрегулация и произвол - докъде могат да доведат промените за корупцията в частния сектор"}
{"url": "https://www.dnevnik.bg/zdrave/2018/03/28/3154359_na_fona_na_rastiashtata_epidemiia_ot_morbili_v_evropa/", "text": "Епидемията от морбили продължава в съседните страни на България. Нови случаи се регистрират постоянно в Гърция, Сърбия и Македония, надхвърляйки вече над 1000 души, а  Румъния беше държавата с най-много заразени през 2017 г. - над 5500 души . Тежко е положението и в другите съседни и близки държави, например в Украйна, където вече има осем смъртни случая. На този фон епидемиологичната ситуация в страната ни и контролът над заразата е все още много добър, като от началото на годината са регистрирани само единични случаи, внесени отвън, информираха български здравни експерти тази седмица. Нисък е рискът от развитие на епидемия от морбили у нас независимо от нарастващия брой на заразените в съседните на България страни, заяви държавният главен здравен инспектор д-р Ангел Кунчев пред \"Дарик\" в понеделник. Възможно е обаче пътуващи да внесат инфекцията, както се е случило преди седмица, когато майка и дете пристигнали болни от Италия с ферибот през Гърция. Още на граничния пункт били идентифицирани и стигнали с линейка до Инфекциозна болница. \"Ние успяхме да диагностицираме заболяването още на границата. Бяха съвсем своевременно лекувани двата случая в инфекциозна клиника. Намерихме всички контакти, изследвахме ги\", каза д-р Кунчев. \"Реалният риск от внос на нови случаи е налице, но реалният риск от развитие от сериозна тежка национална епидемия е нисък. Ние успяхме да постигнем задоволителен резултат от покритие с ваксина срещу морбили. Това, което се случи миналата година с два-три случая на внос, показа, че дори попаднала в най-рисковите контингенти - един от случаите беше в ромската махала в Пловдив, той не можа да намери повече от тези 140 неимунни лица, които да зарази, така че се самоограничи\", успокои държавният здравен инспектор. Според Кунчев системата за надзор на заразните болести действа добре и активно. И при бъдещи случаи на внос, каквито по думите му неминуемо ще има, ако се реагира бързо, вирусът не може да намери среда за разпространение. Директорът на Националния център по заразни и паразитни болести проф. Тодор Кантарджиев също увери по БНТ тази седмица, че ситуацията в България е под контрол. По думите му България е \"единствената европейска държава, в която здравеопазната система е успяла да ликвидира разпространението на морбили\". Освен това вече няма грипна епидемия, а пролетните вируси с кашлица и хрема не правят усложнения и са 10 пъти по-малко. \"Всички деца, които са навършили 12 месеца, трябва да бъдат ваксинирани с триваксината за морбили, заушка и рубеола. Другото, което трябва да се спазва, у нас е след връщане от чужбина, особено Сърбия или Западна Европа, човек да не се среща с деца под 1-годишна възраст през първата седмица\", препоръча Кантарджиев.", "date": "2018.03.28", "title": "На фона на растящата епидемия от морбили в Европа контролът в България е добър"}
{"url": "https://www.dnevnik.bg/biznes/2018/03/28/3154366_durjavata_dava_na_chastnicite_i_obshtinite_tri_meseca/", "text": "Ново предприятие ще поеме собствеността на язовирите държавна собственост, както и на общинските, които местните власти решат да прехвърлят на държавата, каза днес вицепремиерът Валери Симеонов, като обобщи работата на работната група, сформирана по проблема, предаде агенция \"Фокус\". Отделно се създава и специализирано търговско предприятие, което да се ангажира с ремонта и поддръжката на водоемите. Общините и частните ползватели на водоеми ще имат три месеца да ги прехвърлят на държавата. Новите моменти ще бъдат записани в Закона за водите, който ще бъде променен след Великден, като се предвижда класификация на язовирите по тяхната големина и опасност. Симеонов обясни, че за първи път от 28 години е ясен точният броя на язовирите в страната - около 6 хиляди. На база на това, кой е поддържал техните стени, собствеността на водоемите ще бъде прехвърлени на Министерство на енергетиката, които имат около 30 язовира, \"Напоителни системи\" с около 200 и ВиК дружествата с десетина. Общинските язовири са около 4500, а тези на частни лица няколко стотин. Според министъра на енергетиката Теменужка Петкова предлаганите промени в Закона за водите са добра крачка напред. Тя допълни, че създаването на държавно предприятие, което да поеме собствеността на язовирите, които се прехвърлят от общините ще доведе до окрупняване на собствеността. \"Принципът, че собственикът носи отговорност се запазва\", каза Петкова. По думите и ще се облекчи режимът за извеждане на язовирите от експлоатация. Държавната агенция по метрология и технически надзор ще разполага и с по-сериозни принудителни административни мерки по отношение на собствениците.", "date": "2018.03.28", "title": "Държавата дава на фирми и общини 3 месеца да й прехвърлят собствеността на язовирите"}
{"url": "https://www.dnevnik.bg/sviat/2018/03/28/3154372_v_irlandiia_shte_ima_referendum_za_abortite_na_25_mai/", "text": "Ирландците ще гласуват на референдум дали да се либерализират законите за аборт, съобщи правителството, цитирано от \"Ройтерс\". Това ще е първата възможност от 35 г. да се либерализира един от най-строгите режими за аборт в света. В католическа Ирландия пълната забрана беше премахната едва през 2013 г. Оттогава бременността може да се прекрати единствено в случаи, когато животът на майката е в опасност. Гласоподавателите ще бъдат попитани дали искат да премахнат поправка в конституцията, добавена през 1983 г., според която майката и нероденото ѝ дете имат еднакво право на живот, и да позволят парламентът да определя законите за аборта. Това стана възможно, когато Върховният съд на страна  оспори поправката  по-рано този месец.", "date": "2018.03.28", "title": "В Ирландия ще има референдум за абортите на 25 май"}
{"url": "https://www.dnevnik.bg/sviat/2018/03/28/3154348_sauditska_arabiia_i_iaponski_telekom_shte_izgradiat/", "text": "Изпълнителният директор на \"СофтБанк Груп Корп\" (SoftBank Group Corp.) Масайоши Сон обяви днес проект за слънчева енергия в Саудитска Арабия на стойност 200 млрд. долара, който обещава да бъде най-мащабният досега, предаде \"Асошейтед прес\". Проектът се изпълнява в сътрудничество с престолонаследника принц Мохамед бин Салман, който е партньор в \"СофтБанк вижън фънд\" (SoftBank Vison Fund), основан през 2016 година, и със саудитския суверенен фонд, пише \"Уолстрийт джърнъл\". Фондът вече е инвестирал в компании в САЩ, Индия и Европа. Сделката, която беше оповестена на пресконференция в Ню Йорк, е най-голямата в Саудитска Арабия. От страна на Рияд  проектът ще се финансира с дълг , отбелязва изданието.  Телевизия \"Ал Арабия\" съобщава, че първите инсталации в проекта трябва да бъдат пуснати през 2019 г., с мощност съответно 3 и 4.2 гигавата. Масайоши Сон твърди, че заради изобилието на слънце, земя, големия брой инженери и способни работници, с които разполага Саудитска Арабия, инвестицията в слънчева енергия в страната е доходна. \"Това е огромна крачка в човешката история,\" каза след среща с Масайоши Сон принц Мохамед бин Салман, цитиран от \"Блумбърг\". \"Смела, рискована и се надяваме да успеем.\" Според изпълнителния директор на \"СофтБанк Груп Корп\" проектът ще създаде 100 хил. работни места, ще намали зависимостта на електрическата мрежа на Саудитска Арабия от петрола (който може да бъде изнасян вместо това в чужбина) и ще генерира 200 гигавата електроенергия до 2030 г. Масайоши Сон определи проекта като \"най-голямото производство на слънчева енергия в света\". Соларните панели първоначално ще се изнасят, но проектът на по-късен етап ще включва завод за производство на панели и монтаж, според Сон, който с около 23 млрд. долара се смята за най-богатия човек в Япония.  Ако действително се осъществи, соларният парк ще е 100 пъти по-голям от следващия проект в развитие във фотоволтаичната индустрия. Той също така ще утрои мощностите за производство на електроенергия в Саудитска Арабия - 77 гигавата към 2016 г., според данни на \"Блумбърг\". В момента около две трети се набавят от газ, а останалите - от петрол. В последните години саудитският престолонаследник обещава, че ще увеличи значително дела на възобновяемата енергия в микса на кралството.  Рияд вече е обявявал , иска да замести петрола до 2040 г. ", "date": "2018.03.28", "title": "Саудитска Арабия и японски телеком ще изградят най-големия соларен парк в света"}
{"url": "https://www.dnevnik.bg/sport/2018/03/28/3153782_italiia_izmukna_raven_sreshtu_angliia_sled_namesata_na/", "text": "Един от най-интересните приятелски мачове за вечерта между Англия и Италия завърши без победител. Двата отбора не се победиха на \"Уембли\", а крайният резултат беше 1:1. Селекцията на Гарет Саутгейт направи добър мач и показа отлична физическа подготовка, но допусна традиционните си слабости в защита. Джейми Варди откри за \"Трите лъва\" през първата част, а три минути преди края на редовното време Лоренцо Инсине вкара от дузпа. Наказателният удар беше отсъден, след като беше изгледано видеоповторение. В началните минути на \"Уембли\" Италия изглеждаше като малко по-острия отбор. Четирикратните световни шампиони създадоха отлична възможност за Чиро Имобиле, но нападателят се засуети и не отправи удар, въпреки че беше сам в наказателното поле. Англия откри резултата чрез Джейми Варди в 26-ата минута. Нападателят на \"Лестър\" получи хубав пас от Джеси Лингард и с много мощен удар не остави шансове на Джанлуиджи Донарума. През втората част Англия продължи да бъде по-добрият отбор и Окслейд-Чембърлейн беше близо до нов гол. Неговият удар обаче беше спасен от Донарума. Последва поредица от смени, а след тях Италия взе инициативата. В заключителните 15 минути \"скуадра адзура\" беше по-активният отбор благодарение на Лоренцо Инсине. Нападателят беше близо до гол, но изстрелът му от фаул мина до гредата. В 87-ата минута Федерико Киеза падна в наказателното поле след сблъсък с Джеймс Тарковски и Ашли Йънг. Съдията Дениз Айтекин използва технологията за видеоповторения и след като се увери, че фаул има, посочи бялата точка. Изстрелът на Инсине беше безпощаден и така Италия измъкна равен резултат. Това беше и първи гол, който Англия допусна след серия от 624 минути. \"Скуадра адзура\", която не се класира на световното първенство, е без победа от 9 октомври 2017 г. След това тимът загуби от Швеция и Аржентина и записа равенства с \"Тре кронур\" и Англия.", "date": "2018.03.28", "title": "Италия измъкна равен срещу Англия след намесата на видеоповторенията"}
{"url": "https://www.dnevnik.bg/sport/2018/03/28/3153786_s_vpechatliavasht_futbol_ispaniia_razgromi_arjentina_s/", "text": "Световният шампион от 2010 г. Испания постигна впечатляваща победа с 6:1 срещу финалиста от последния мондиал Аржентина. Контролата на стадион \"Метрополитано\" в Мадрид беляза една от трите най-тежки загуби в цялата футболна история на южноамериканците. Иско стана първият футболист с хеттрик за \"фурия роха\" от 15 години насам, а Диего Коста, Тиаго Алкантара и Яго Аспас отбелязаха останалите попадения. Николас Отаменди вкара единствения гол за Аржентина. Испанските футболисти показаха страхотен футбол, на който аржентинците бяха неспособни да се противопоставят в отсъствието на получилия почивка Лионел Меси. Домакините отбелязаха шестте си попадения до 74-ата минута, а унизителният резултат изнерви гостите, които заиграха доста грубо в края на двубоя. Контролата в Мадрид изравни най-тежките поражения в историята на Аржентина. Небесносините имат още две загуби с 1:6 - срещу Боливия в световна квалификация през 2009 г. и срещу Чехословакия на световното първенство през 1958 г. Испания записа 18-и последователен мач без поражение. Откакто загуби от Италия в осминафиналите на Евро 2016, трикратният европейски шампион има 13 победи и пет равенства при голова разлика 59:12. Диего Коста поведе атака на Испания в първия си мач за тима от юни 2016 г. Зад него действаха Иско, Маркос Асенсио, Андрес Иниеста, Тиаго Алкантара и Коке. Дани Карвахал, Жерар Пике, Серхио Рамос и Жорди Алба оформиха четворката в отбрана, а Давид де Хеа беше на вратата. Селекционерът на Аржентина Хорхе Сампаоли заложи в стартовия състав на Серхио Ромеро, Фабрисио Бустос, Николас Отаменди, Маркос Рохо, Николас Таляфико, Хавиер Масчерано, Лука Билия, Евер Банега, Джовани ло Селсо, Максимилиано Меса и Гонсало Игуаин. Испанските футболист поеха инициативата веднага след първия съдийски сигнал. Първа голова възможност обаче се откри пред Аржентина в осмата минута. Меса достави перфектно центриране от левия фланг за Игуаин, който сам срещу вратата на пет метра от голлинията стреля неточно. Четири минути по-късно домакините поведоха. Иниеста пресече подаване пред наказателното поле на гостите и подаде към Асенсио, който изведе Коста сам срещу Ромеро. Нападателят на \"Атлетико\" изпревари вратаря на \"Манчестър юнайтед\" и топката се озова в мрежата, а между двамата се получи тежък сблъсък. Здравата преса на Испания продължи да дава резултат и опасностите следваха една след друга. В 22-ата минута Ромеро беше заменен от Уили Кабайеро, а пет минути по-късно \"фурия роха\" удвои аванса си. Домакините пресякоха лошо изритана топка от Кабайеро и бързо разиграха по десния фланг към Асенсио. Той центрира хитро по земя към съотборника си в \"Реал\" Иско, който спокойно насочи топката в долния десен ъгъл. Аржентина не успяваше да създаде нищо интересно от игрова ситуация и разчиташе изцяло на статични положения. Шест минути преди почивката Рамос се размина с центриране от корнер на Банега, а Отаменди насочи отлично топката в далечния ъгъл с глава. Само седем минути след началото на втората част испанците си върнаха аванса от два гола. Иниеста пусна страхотен извеждащ пас към Аспас, който замени Коста на почивката. Аспас набра скорост и подмина Кабайеро, но топката му избяга. Нападателят на \"Селта\" обаче задържа добре и подаде към нахлуващия Иско, който спокойно намери близкия ъгъл с десния крак. В 68-ата минута Иско беше изпуснат отдясно. Той подаде към влизащия на скорост Аспас, който продължи топката към Алкантара и полузащитник на \"Байерн\" не остави шансове на Кабайеро с мощен шут отблизо. В 73-ата минута Аспас покачи на 5:1 след асистенция на Де Хеа. С удар от вратата стражът на \"Манчестър юнайтед\" изведе зад защитата нападателя на \"Селта\", който чукна топката към излезлия извън наказателното поле да го пресрещне Кабайеро. Само минута по-късно Испания отбеляза шесто попадение. Отаменди допусна груба грешка, а Аспас получи възможност да напредне в свободно пространство и да намери Иско, който оформи първия хеттрик в своята кариера. След шестия гол наблюдаващия мача от трибуните Меси си тръгна. На терена неговите сънародници се изнервиха от резултата и започнаха да правят доста груби влизания. В една ситуация дори се стигна до сериозна разправия между двата отбора.", "date": "2018.03.28", "title": "С впечатляващ футбол Испания разгроми Аржентина с 6:1"}
{"url": "https://www.dnevnik.bg/sviat/2018/03/28/3153709_data_po_data_-_kak_atakata_v_solsburi_otrovi/", "text": "За по-малко от месец покушението срещу руския двоен агент Сергей Скрипал и дъщеря му Юлия Скрипал разпали словесното напрежение между Русия и Великобритания и по-късно с другите водещи европейски държави и Съединените щати. От началото на март насам Лондон и неговите евроатлантически партньори преминаха от състояние на догадки кой може да стои зад атаката до размяна на обвинения с Москва и пакет от мерки срещу руските власти. За почти всички европейски страни, САЩ и Канада те се свеждат до  експулсия на дипломати . Британските мерки обаче  засягат и други сфери . \"Дневник\" обобщава как се разви случаят \"Скрипал\" дотук. 4 март Сергей и Юлия Скрипал  са открити на пейка  в търговски център в Солсбъри, в безсъзнание, и са откарани в болница. Към този момент обаче самоличността им не е официално обявена. 5 март Самоличността на  Скрипал  и дъщеря му е потвърдена от източници на британски медии. Междувременно властите в Обединеното кралство съобщават, че десетки може да са  пострадали от атаката , а 48 души са потърсили медицинска помощ (дни по-късно премиерът Тереза Мей казва, че в контакт с използваното вещество може да са били над 130 души). Британският външен министър Борис Джонсън предупреждава, че Великобритания \"ще отговори подобаващо\", ако се появят доказателства, че Русия е замесена. Москва обвинява британските медии, че я замесват прибързано. 7 март Британската полиция потвърждава, че при атаката е бил използван нервнопаралитичен агент, без да дава подробности. За пръв път източници в  службите говорят открито  за \"руска следа\", а Москва определя  подобни твърдения  като \"безпочвени\". 12 май Премиерът Тереза Мей обявява, че атаката е извършена с разработено от Русия нервнопаралитично вещество, което медиите обозначават като част от групата \"Новичок\". Мей  свързва Русия с атаката  и дава на Москва ден, за да обясни дали е замесена, или властите са изгубили контрол над веществото, произведено в  съветски лаборатории  (по-късно  Русия настоява , че то може и да е с друг произход). 13 март Руският външен министър Сергей  Лавров заявява , че страната му няма да отговори, ако не получи достъп до доказателствата, с които разполага Лондон. Руската мисия в Обединеното кралство отрича  Москва да е свързана  с инцидента. 14 март Великобритания  обявява  за \"персона нон грата\"  23-ма руски дипломати  и въвежда серия мерки, включително свързани с руския бизнес и с политически бойкот на  световното първенство  през юни. 15 март Германия, Франция и САЩ обвиняват Русия  в обща декларация  с Великобритания в знак на солидарност. 17 март В отговор Русия също  гони 23-ма дипломати  и закрива консулството на Великобритания в Санкт Петербург. 23 март Европейският съюз  застава зад Великобритания  и подкрепя версията ѝ за покушението. 26-27 март В 16 ч. българско време на 26 март Съединените щати и редица европейски държави започват да обявяват мерки срещу Русия в отговор на покушението. Вашингтон  решава да изгони  60 руски дипломати, а в следващите 24 часа  над половината страни  от Европейския съюз ( сред които не е България ), две от Западните Балкани, които не членуват в него, и други експулсират руски представители. Исландия обяви  политически бойкот  на световното първенство по футбол. Русия заплашва с  огледален отговор , без да уточнява кога ще вземе мерките. 27 март НАТО  решава да изгони  седем дипломати от руската мисия към централата в Брюксел.", "date": "2018.03.28", "title": "Дата по дата - как атаката в Солсбъри отрови отношенията на Русия със Запада"}
{"url": "https://www.dnevnik.bg/bulgaria/2018/03/28/3152960_kabinetut_harchi_pari_kato_razchita_na_aktualizaciia/", "text": "Правителството и в частност премиерът Бойко Борисов раздава пари за увеличение на заплати и потушаване на протести месеци след като е приет бюджетът за тази година, без да му се направи актуализация. Нито пък е публично известно средствата да идват от икономии по други пера в съответните ведомства. Това се разбира от плановете на МВР да увеличи заплатите на полицаите, които те ще получат за март, като се разчита на обещаните през януари 100 млн. лв. за целта. Те се равняват на 10% от бюджета на министерството. Отделно на надзирателите в затворите и на съдебните охранители през този месец бяха обещани 15 млн. лв. отново за заплати и отново след протести. Къде са парите Пред \"Дневник\" вътрешният министър Валентин Радев обясни, че мартенската заплата на полицаите ще бъде увеличена с процентите, дошли от въпросните 100 млн. лв. Те ще се плащат от бюджета на вътрешното министерство. Така обаче парите на ведомството ще свършат месец или месец и половина преди края на годината. За да не стане това, през есента ще се направи актуализация на бюджета за текущата година паралелно с приемането на бюджета за следващата, поясни пред \"Дневник\" министърът. Не е известно към момента дали премиерът или финансовият министър са поемали ангажимент за актуализация. От пресцентъра на финансовото министерство поискаха въпросите да бъдат изпратени като запитване по Закона за достъп до обществената информация, на което \"Дневник\" очаква отговор в двуседмичен срок. От Министерството на правосъдието отложиха отговорите на въпросите на \"Дневник\" до приключването на преговорите им със синдикатите. Обясниха само, че финансовото министерство изчислява откъде ще дойдат парите.  Радев увери, че Борисов не раздава \"едни пари от джоба си\", а до решенията му за обещаните суми се е стигнало след консултация с финансовия министър Владислав Горанов, която показала, че може да се очаква преизпълнение на заложените в бюджета приходи, които осигуряват двете приходни ведомства - Агенция \"Митници\" и НАП. Промяна на приоритетите В средата на януари премиерът Бойко Борисов заяви, че при добра събираемост през настоящата година има възможност за друго увеличаване на полицейските заплати с 10% от началото на 2019 г. Тогава обясни, че се налага промяна на предизборните обещания за приоритетно финансиране на образованието, инфраструктурата, здравеопазването, защото \"светът става лош и още по-лош ще става\". Освен това и \"обществото очаква резултати и повишаване на доверието в МВР\", а \"тези момчета са ни важни за държавата\". Непланираният разход бе наложен и от протестите на полицаите, целенасочено проведени в деня на откриването на европредседателството. Последваха критики от страна на БСП, че в нарушение на закона се прехвърлят пари между отделните пера на бюджета, и заради това се поиска извънредна проверка от Сметната палата за това как през 2017 г. и януари 2018 г. изпълнителната власт е прилагала съответните закони за бюджета.  В опит да смекчи критиките през февруари председателят на бюджетната комисия  Менда Стоянова  заяви в радиоинтервю, че пари всъщност не са отпуснати, и също обвърза плащанията с изпълнението на бюджета. Дали има преизпълнение на приходите в него пък щяло да се разбере най-рано есента. Освен това сумата била срещу ангажимент на полицията да се бори по-ефективно със сивата икономика. Увеличението на заплатите на полицаите от март обаче означава, че  кабинетът вече започва да харчи повече от разрешеното в Закона за бюджета за 2018 г. Това означава, че или има поет ангажимент за актуализация на бюджета в края на годината, или недостигът на парите в МВР ще бъде попълнен с целеви трансфер от очаквания излишък в края на годината. Вече е утвърдена практика през декември правителството да отпуска непредвидени в бюджета суми на различни ведомства, като за целта харчи пари тъкмо от преизпълнението на бюджета. В същото време и през тази година Министерството на финансите е заложило бюджетът да завърши с дефицит от 1.1 млрд. лв., макар очевидно да се очакват повече приходи от заложените. А може и да не се стигне до раздаване на такива извънредни суми от премиера Бойко Борисов и колегите му, ако се сбъднат прогнозите на политолози за  оставка след края на европредседателството . Как ще се разпределят парите в МВР и правосъдното министерство Преди да се изясни откъде ще дойдат парите, споровете за това как да се похарчат са в разгара си. Докато в МВР вече са разпределили 100-те милиона поравно между служителите на ведомството, то в правосъдното министерство обсъждането между ръководството и синдикатите тепърва предстои. В събота правосъдният министър Цецка Цачева изложи в интервю за \"Дарик\" своето виждане как да стане това. Според нея на първо място трябва да се изравни така наречената база за специфични условия за труд, която за служителите МВР към 1 януари беше 190 лева, а за служителите в двете главни дирекции на МП беше с 50 на сто по-малко - 95 лева. Според нейните изчисления за целта са необходими 6 млн. лв. за тази година. За останалите 9 млн. лв. предстоят разговори със синдикатите като Цачева подчерта, че \"има много коректна приказка с тях\". Министърът е на мнение, че по-голямо увеличение трябва да получат служителите с пряк контакт със затворниците, защото трудът им е най-тежък и най-непривлекателен.", "date": "2018.03.28", "title": "Кабинетът харчи пари, като разчита на актуализация през октомври"}
{"url": "https://www.dnevnik.bg/sport/2018/03/28/3153796_poveche_ot_dve_treti_ot_sponsorite_v_amerikanskiia/", "text": "В последните години обяснението, че спортът помага на хората да живеят здравословно придоби друг смисъл поне в САЩ. Напоследък вредните храни и спортът са толкова преплетени, че, изглежда, не могат едни без други. Специализирано проучване, публикувано в списание Pediatrics, показва, че 76% от хранителните продукти, които са  рекламирани в спорта,  са вредни (junk food). Същото се отнася и за напитките, от които 52.4% съдържат захар. Проучването се фокусира върху десетте най-популярни спорта сред децата и младежите, както и най-популярните спортни отбори в САЩ. Според предоставените данни са отчетени само случаите, в които логото на дадена компания присъства в рекламен видеоклип, чрез банер или пък в специална рекламна кампания. \"Ние сме сериозно загрижени, че всичко това може да има негативен ефект и въздействие върху избора на децата какво да ядат\", казва Мари Браг, един от авторите в проучването и асистент в катедрата по безопасност на храненето в Медицинската школа в Ню Йорк. \"Разбира се, че има тясна връзка между спортните клубове, както и компаниите, които рекламират, но те трябва да обмислят какво предлагат, а не само да търсят печалба\", добавя тя. \"Пепси\" е една от компаниите, потърсени за отговор на проучването. В официално съобщение се казва, че \"компанията е поела отговорност да представя своите посланици като модели на подражание. Затова ние не рекламираме на деца под 12 години\". Проучването осъжда и слагането на етикети на отделни храни, както беше направено по време на  Супербоул LII . Мачът за титлата в Националната футболна лига (НФЛ) винаги привлича огромен брой рекламодатели. В една от тях един от чипсовете беше представен като \"официалния чипс на НФЛ\", а според авторите на проучването това не е добре. \"Логото на компанията беше до това на НФЛ, което подтиква хората да консумират вредната храна, докато гледат футболните мачове\", обясняват още авторите на изследването.  В Съединените щати затлъстяването сред децата е един от големите проблеми. Неговото разпространение е 17%, което засяга 12.7 милиона деца и тийнейджъри. Изчислено е, че почти едно на всеки пет деца и тийнейджъри на възраст от 6 до 19 години има проблем със затлъстяване. Световната здравна организация нарече детското затлъстяване едно от най-сериозните здравни предизвикателства на 21 век. \"Телевизията и интернет се превърнаха в платформа за програмиране. И можем да кажем, че те програмират децата да искат нездравословна храна\", казва д-р Дейвид Лудвиг, който е професор в Медицинския институт в Харвард. \"Така че родителите трябва да защитават домашната среда. Също така и спортовете са длъжни да мислят какво рекламират\". Американската асоциация за напитки също взе отношение след публикуването на изследването. Според нея \"продуктите са изцяло насочени към възрастните и не са за деца. Това е ясно упоменато\". На практика обаче ситуацията се превръща в омагьосан кръг, където никой няма вина.", "date": "2018.03.28", "title": "Повече от две трети от спонсорите в американския спорт са вредни храни и напитки"}
{"url": "https://www.dnevnik.bg/sviat/2018/03/28/3153699_sled_3_g_srajeniia_voinata_v_iemen_otnovo_e_pred/", "text": "Навръх третата годишнина от началото на операцията \"Решителна буря\" на коалицията, обединила монархиите от Залива начело със Саудитска Арабия, конфликтът около една от най-неблагополучните държави в Близкия изток пламна с нова сила. Йеменските бунтовници хути нанесоха по саудитското кралство изненадващ ракетен удар, избирайки за мишени летища и други стратегически обекти. За разлика от Сирия в оценките за йеменския конфликт Русия и Западът демонстрираха рядко единодушие - осъдиха обстрела на саудитската територия. Действията на хутите може отново да върнат в гореща фаза конфликта в Йемен. И специална роля за предотвратяване на ескалация може да изиграе Русия - единствената световна сила, поддържаща тесни контакти както със Саудитска Арабия, така и с основния й противник Иран, който стои зад хутите. Седем ракети за годишнината от \"Решителна буря\" Внезапният масиран обстрел на Саудитска Арабия от територията на съседната държава, който нареди йеменския конфликт сред световните топ новини, бе извършен през нощта срещу понеделник. Както съобщиха военни от командването на коалицията начело със саудитците, три балистични ракети, изстреляни от бунтовниците хути, бяха свалени в полунощ над североизточните квартали на Рияд. Още четири ракети бяха прехванати от саудитската противовъздушна отбрана (ПВО) в небето над южните градове Наджран, Джизан и Абха в провинция Асир.  При все че нито една от изстреляните ракети не достигна целта си, бомбардировката на Рияд доведе до първите човешки жертви в саудитската столица от началото на йеменския конфликт. Отломки от ракетите паднаха върху жилищни квартали - един човек загина и двама бяха ранени.  Обстрелът на Саудитска Арабия навръх третата годишнина от започването на \"Решителна буря\" бе потвърден в понеделник и от самите хути: те съобщиха, че балистичните ракети тип \"Бурхан-2\" са били насочени към летище \"Крал Халед\" на 35 км северно от Рияд и към летищата в градовете Абха и Джизан. Саудитската армия разполага със зенитно-ракетни комплекси \"Пейтриът\", с чиято помощ са пресичани атаки на хутите и преди. Но една от американските ракети прехващачи се повреди - вече изстреляна, тя изведнъж направи завой и с пълна скорост се заби в земята, а после избухна. Според военно-дипломатически източник на \"Комерсант\" този инцидент може да затвърди позициите на Москва в преговорите със саудитските военни за покупка на руски системи S-400 \"Триумф\" - финансовите възможности на Рияд са достатъчни, за да държи на въоръжение комплекси за ПВО от няколко типа и от различни производители.  Междувременно руското дипломатическо ведомство съзря в атаката срещу Саудитска Арабия нов фактор за дестабилизация. \"Москва решително осъжда подобни неизбирателни ракетни удари, поразяващи между другото населени места и местни мирни жители\", се казва в разпространено от министерството комюнике. \"Потвърждаваме принципната си позиция за възможно най-скорошно спиране на въоръжената конфронтация в Йемен, отказ на страните в конфликта от логиката \"око за око\" и от опитите за решаване на противоречията с военна сила. Трябва да се сложи край на хуманитарните страдания на мирни хора, независимо къде се намират те\", заявиха от Смоленския площад. Действията на шиитските бунтовници бяха осъдени и от външнополитическите ведомства на Германия, Франция и САЩ. Признавайки, че \"саудитските партньори\" са в правото си да бранят своята територия, говорителката на Държавния департамент Хедър Науърт добави: \"Отново приканваме всички страни, включително хутите, да се върнат към политическите преговори и да се насочат към спиране на войната в Йемен\". Как да бъде предотвратена катастрофата Същевременно днес (текстът е публикуван в понеделник - бел. ред), три години след като Саудитска Арабия с подкрепата на други монархии от Залива се намеси във вътрешния конфликт в Йемен и започна въздушни удари срещу позициите на подкрепяното от Иран шиитско движение \"Ансар Аллах\" (или Ансарулла), тази арабска държава остава сред най-неблагополучните в Близкия изток. Въпреки че операцията на Рияд в Йемен официално имаше за цел да постигне вътрешна стабилизация и да опази целостта на държавата, на фона на твърде острите кланови противоречия Йемен, останал без силна дееспособна власт, се превърна в поредния плацдарм за международните терористи от \"Ал Кайда\" и \"Ислямска държава\". А в навечерието на третата годишнина от операцията \"Решителна буря\" международните организации публикуваха цифри, сочещи, че в Йемен е изправен пред хуманитарна катастрофа. По данни на ООН от март 2015 до декември 2017 г. в тази страна са убити над 5500 цивилни, над 9000 са ранени. Шейсет и две на сто са жертви на въздушни удари, нанесени от коалицията. Три милиона души са останали без подслон. Две трети от населението на Йемен - 22.2 милиона души, имат нужда от хуманитарна помощ. Близо 18 милиона страдат от недохранване. Осем милиона са на ръба на глада. Хората нямат работа, нито пари, за да се изхранят. За три години война цената на брашното скочи с 54 на сто, оризът поскъпна със 131 процента. В коментар за ситуацията в Йемен прессекретарят на Международния комитет на Червения кръст в Сана Мирела Ходейб заяви пред \"Комерсант\": \"Въоръженият конфликт е засегнал на практика всички аспекти от всекидневието на йеменци - цените на горивата и храните, достъпът до питейна вода, възможността за придвижване. Влиянието на въоръжената конфронтация върху медицинските заведения и необходимата за оцеляване инфраструктура само влошава хуманитарните последици от конфликта. Новите случаи на заразени с холера, менингит, морбили и дифтерит напомнят, че здравната система в Йемен не се справя със задачите си\".  Според хуманитарните организации, действащи в Йемен, страната може да избегне катастрофа само ако спрат военните действия. Ситуацията изисква по-активна дипломация и руският представител в ООН Василий Небензя прикани \"да се издирват пътища за стартиране на мирен процес без предварителни условия, вместо да се търсят изкупителни жертви\". В случая с Йемен Москва развива отношения както с хутите и стоящия зад тях Иран, така и със Саудитска Арабия. \"Неутралната позиция на Русия в йеменския конфликт, също и контактите й с всички страни в това противопоставяне дават основание международните неправителствени организации да запазват надеждата си за уреждане на кризата\", заяви за \"Комерсант\" Елза Видал, директор на московския офис на руския клон от организацията \"Оксфам\"./БТА", "date": "2018.03.28", "title": "След 3 г. сражения войната в Йемен отново е пред гореща фаза"}
{"url": "https://www.dnevnik.bg/sviat/2018/03/28/3153696_grafika_na_denia_koi_evropeiski_durjavi_progoniha/", "text": "Мнозинството европейски държави обявиха в последните дни, че ще експулисират руски дипломати в знак на солидарност с Великобритания заради покушението срещу руския агент  Сергей Скрипал , извършено на нейна земя. За дипломатите, които ще бъдат прогонени, се смята, че работят като шпиони, отбелязва агенция \"Ройтерс\". Що се отнася до българската позиция по случая,  премиерът Бойко Борисов коментира миналата седмица:  \"Има факт, който е много опасен и който изисква цялата разузнаваческа и контраразузнаваческата гилдия в целия свят да се заеме. Фактът е, че има терористичен акт, хора в предсмъртно състояние, и то с нервнопаралитичен газ, забранен отдавна с конвенции. Който го е направил - дали е Русия, дали е терористична организация, но на всяка цена извършителите и преди всичко поръчителите да бъдат разкрити\". Като се позова на своя опит в стотици разследвания като главен секретар на МВР, Борисов каза, че \"обикновено в такива случаи не е това, което изглежда на пръв поглед\", а запитан дали Русия стои зад нападението на Скрипал, отговори, че е мнителен човек и ще коментира, когато поръчителят стане известен. Вчера Борисов  привика в София за консултации  извънредния и пълномощен посланик на България в Руската федерация Бойко Коцев. Ето кои европейски държави предприеха действия срещу Русия.", "date": "2018.03.28", "title": "Графика на деня: Кои европейски държави прогониха руски шпиони и кои - не"}
{"url": "https://www.dnevnik.bg/bulgaria/2018/03/28/3153866_pravnata_komisiia_v_parlamenta_podlaga_na_obshtestveno/", "text": "Правната комисия в парламента ще направи обществено обсъждане на проекта за промени в Наказателния кодекс, които предвиждат криминализирането на корупцията в частния сектор. Това се случва, след като ГЕРБ оттегли гласуването на първо четене на промените, изготвени от управляващите, от седмичната програма на парламента. Председателят на правната комисия Данаил Кирилов отрече законопроектът да е оттеглен напълно. \"Оттеглихме го от седмичната програма за десет дни. Ще имаме обществено обсъждане в сряда\", каза  в четвъртък Кирилов  пред \"Дневник\". Поканени всички заинтересовани от проекта, сред които прокуратурата и неправителствените организации. Срещу  измененията, изготвени от управляващите , с които се въвежда преследване на корупция и в частния сектор и се криминализира търговията с влияние, реагираха остро  юристи  и магистрати. Министърът на правосъдието  Цецка Цачева не намира притесненията за неоснователни , зaщoтo зaĸoнoпpoeĸтът e в изпълнeниe нa ĸoнĸpeтни пpeпopъĸи, cъдъpжaщи ce в aнaлизa, извъpшeн oт eвpoпeйcĸи мaгиcтpaти нa пpoĸypaтypaтa в ĸpaя нa 2016 г.", "date": "2018.03.28", "title": "Правната комисия в парламента подлага на обществено обсъждане промените за корупцията в частния сектор"}
{"url": "https://www.dnevnik.bg/sviat/2018/03/28/3153693_musa_mostafa_-_egipetskiiat_kandidat_za_prezident/", "text": "През януари Муса Мостафа, малко известен политик, обяви в последния момент, че се кандидатира за президент на Египет, с което стана единственият съперник на действащия държавен глава  Абдел Фатах ас Сиси . Мостафа, който оглавява малката партия \"Ал Гад\", подаде документите си малко преди крайния срок. Неговата кандидатура се появи след като цяла  поредица кандидат-президенти  се отказаха или не бяха допуснати до надпреварата. Критици твърдят, че с този ход Мостафа цели да спести на правителството на Сиси злепоставящ вот без конкуренция, но 65-годишният Мостафа отрича. \"Кандидатурата ми не е измама\", каза Мостафа в интервю за ДПА преди изборите. \"Видяхме как няколко души обявиха намерението си да се кандидатират, а после се отказват, тъкмо когато подготвяхме документите за кандидатиране. Може би затова изглеждаше, че късно влизам в надпреварата\", обясни той. Седмици преди Мостафа да обяви кандидатурата си, партията му беше подкрепила Сиси за втори мандат. След като стартира кампанията си, Мостафа на няколко пъти похвали действията на президента. Сиси почти сигурно ще победи, макар че Мостафа предпочете да не го признава. \"Надявам се да спечеля със силна кампания, изпълнена с взаимно уважение, или поне да постигна задоволителни резултати, които да дадат тласък на партията ми,\" каза той. През 2005 г. бизнесменът влиза в политиката и се присъединява към \"Ал Гад\", основана от опозиционера Айман Нур, като скоро става заместник-председател на партията. Впоследствие между двамата избухва сериозен спор. През 2011 г. държавна комисия, отговаряща за регистрацията на политическите партии, признава правото на Мостафа да оглави \"Ал Гад\". Партията не е представена в сегашния египетски парламент. /БТА", "date": "2018.03.28", "title": "Муса Мостафа - египетският кандидат за президент, който подкрепи противника си"}
{"url": "https://www.dnevnik.bg/sviat/2018/03/28/3153568_svetut_na_plashta_i_kinjala_kak_diplomatite_rabotiat/", "text": "Нареждайки най-голямото експулсиране на руски дипломати досега, САЩ и техните съюзници вдигнаха мизата в шпионския дуел Изток-Запад, датиращ от времето на студената война, и хвърлиха светлина върху премълчаваната, но ширеща се практика в света на  плаща и кинжала : изпращането на шпиони под дипломатическо прикритие.  Числата, посочени в понеделник от високопоставени американски служители, са шокиращи: много повече от 100  руски шпиони се подвизават на американска земя , маскирани като дипломати. САЩ обявиха, че гонят 60, така че дори и след като те си отидат, ще останат още най-малко 40, които на воля ще шетат из Вашингтон и други големи американски градове под официалната закрила на външното министерство на тяхната страна.  Тогава, ако те наистина са шпиони и САЩ знаят това, защо да не ги изгоним всичките? Отговорът, казват експертите, е, че шпионажът, макар и забулен в мрак, потенциално отблъскващ и често незаконен, е възприета международна практика. Всички страни шпионират и повечето, ако не всички, пращат шпиони в чужбина, маскирани като дипломати, включително и САЩ.  \"Посолствата и дипломатическите мисии от стотици и стотици години се използват за шпиониране на противниците в техните земи\", каза пенсионираният полковник от армията Кристофър Коста - изпълнителен директор на Музея на международния шпионаж във Вашингтон. Той добави, че дори когато шпионите бъдат разкрити, често е по-полезно те да бъдат дискретно следени, отколкото изгонвани. \"Същността на играта на котка и мишка в контрашпионажа е обяснява Коста. Има и друга причина САЩ да не прекаляват с изгонването на известните руски агенти, прикрепени към дипломатическите мисии: Америка също е в играта. Когато една страна гони представители на друга, очаква се и е прието наказаната страна да отвърне с реципрочни мерки. Когато през 2016 г. администрацията на Обама изгони 35 руски дипломати, Москва бързо изгони 35 американци. По подобен начин \"зъб за зъб\" този месец  Великобритания изгони 23-ма руснаци , а Кремъл нареди на 23-ма британци да си ходят.  Това означава, че колкото повече руски шпиони САЩ изгонят, толкова повече американски шпиони се очаква да изгони и Русия, каза Коста.  Когато една страна праща шпиони в посолството си в приятелска страна, тя обикновено ги \"обявява\" - казва на страната домакин кои са те. Тези шпиони продължават да се водят за дипломати, но служат и като хора за връзка с разузнавателните служби на страната домакин, установявайки полезен дискретен канал.  При страни с враждебни отношения като САЩ и Русия правителствата не си казват едно на друго кои са шпионите. Тогава тръгва високорискова игра за  лов на шпиони . Всеки нов руски дипломат, аташиран към някоя мисия в САЩ като посолството във Вашингтон, консулството в Сиатъл (което САЩ наредиха да бъде затворено) се проучва от ФБР и от други служители в контраразузнаването, каза Джон Шиндлър, бивш контраразузнавач и анализатор в Агенцията за национална сигурност.  Някои могат бързо да бъдат идентифицирани въз основа на това къде са работили преди и на какви длъжности - налична стара информация, която е много по-лесно да бъде проследена в модерната епоха на \"Гугъл\", \"Линкдин\" и \"ЛексисНексис\". като например служители по сигурността, политически секретари и специалисти по комуникациите, които често са тайно ангажирани с електронно разузнаване - техническо събиране на т.нар. сигнална информация: прехващане на телефонни разговори или на електронни комуникации.  \"Ако от (наличната предишна информация) не може да се направи извод, тогава чакаш те (проучваните лица) да пристигнат в страната домакин и наблюдаваш какво правят - дали се срещат нелегално с хора, дали използват техника, за да избегнат да бъдат следени\", каза Шиндлър.  САЩ отдавна твърдят, че по принцип не използват някои длъжности като прикритие за агенти на разузнаването, като служители в Американската агенция за международно развитие и доброволци на Корпуса на мира. Смята се, че всяко допускане, че хора от тези служби може да са шпиони, би изложило на сериозни рискове истинските хуманитарни работници. \"Има джентълменски правила относно това и те съществуват отдавна\", каза Шиндлър. По време на студената война някои столици по света си спечелиха репутация на места, които гъмжат от хиляди агенти, работещи за съперничещи си разузнавателни служби под дипломатическо прикритие. От Азия, през Близкия изток до Европа за такива шпионски гнезда бяха смятани градове като Атина, Банкок, Бейрут, Белград, Берлин, Кайро, Техеран и Виена и шпионските игри в тях често се разиграваха открито пред нищо неподозиращите минувачи.  Сега тя се връща, заредена с мъст. \"Шпионската дейност днес е на същото ниво, ако не и по-високо, отколкото по време на студената война, - каза Анджела Стент, професор от Дипломатическата школа на Джорджтаунския университет и бивш експерт по Русия от правителствения Национален съвет по разузнаване. - Налице е огромна степен на взаимно подозрение между разузнавателните служби, което никога не е изчезвало.\"  Всъщност едва миналата година Русия гневно се оплака, че смята много американски дипломати, изпратени в Москва и други градове в Русия, за шпиони. \"Твърде много служители на ЦРУ и разузнавателния отдел на Пентагона, работещи под прикритието на американската дипломатическа мисия, се занимават с дейност, която никак не съответства на техния статут\", каза говорителката на руското външно министерство Мария Захарова. /БТА", "date": "2018.03.28", "title": "Светът на плаща и кинжала: как дипломатите работят като шпиони"}
{"url": "https://www.dnevnik.bg/sport/2018/03/28/3153867_vuv_vihura_si_del_potro_vze_14-a_poredna_pobeda_i_shte/", "text": "Аржентинецът Хуан Мартин дел Потро продължи забележителната си серия с 14-а поредна победа. Във вихъра си той се наложи с 6:4, 6:2 срещу Филип Краинович и стигна до четвъртфиналите в Маями. Шестият в света е на три стъпки от това да се превърне в първия тенисист, който печели титлите в Акапулко, Индиън Уелс и Маями в една година. Следващото му предизвикателство го изправя срещу Милош Раонич. Канадецът се справи бързо с  Жереми Шарди, отстранил в предния кръг Григор Димитров . Дел Потро вече победи Раонич в полуфиналите в Индиън Уелс. \"Искам да продължа и да видя докъде ще стигна\", каза аржентинецът, който вече има 20 успеха и само три загуби през годината. Той се представи силно на начален удар, като записа седем аса и спечели 78% от разиграванията при вкаран първи сервис. Краинович започна силно и след пробив поведе с 4:1. Тогава Дел Потро се развихри и влезе в серия от девет поредни гейма, която го отведе до обрат в първия сет и преднина от 4:0 във втория. След това с няколко бързи гейма мачът приключи. В другата вълнуваща среща Александър Зверев се наложи с 6:4, 6:4 срещу Ник Кириос. Джон Иснър спечели със 7:6 (0), 6:3 срещу Марин Чилич.", "date": "2018.03.28", "title": "Във вихъра си Дел Потро взе 14-а поредна победа и ще играе с Раонич в Маями"}
{"url": "https://www.dnevnik.bg/intervju/2018/03/28/3153799_rosen_conev_docent_po_ekologiia_tova_subsidievudstvo/", "text": "- Основната цел е опазване на биологичното разнообразие чрез имитация на естествените природни процеси. Начинът на прилагане на тази мярка в България обаче всъщност  Големите тревопасни животни са много важни, защото поддържат баланса между тревните съобщества и храсталаците и горите, като създават полуотворен ландшафт. Например саваната на Африка ще се превърне за едно десетилетие в гора, ако не са големите стада пасящи животни, които са се специализирали в различни типове растителна биомаса - ниски и високи треви, клонки на дървета и храсти и т.н. От тях са зависими хиляди видове по-дребни животни - насекоми, гризачи, птици, които поддържат природните екосистеми.  В Европа големите тревопасни като диви коне, диви говеда (турове), зубри, елени, козирози са били напълно или почти напълно изтребени за разлика от повечето други континенти. Така тяхната роля е заета от домашните животни. Те са пасли постоянно около селищата в по-ниските райони - равнини и предпланини (т.нар. стационарна паша), или са се премествали от планините, където условията са били по-трудни, в равнините и обратно в зависимост от сезоните. Последното се нарича номадско животновъдство и е било добре развито през Средновековието в границите на обширната тогава Османска империя, включително и в България. У нас са го практикували каракачани и юруци през последните 500-600 години. С разпадането на империята и появата на граници и национални държави и особено през социализма това номадско животновъдство повсеместно запада. Преди това пастирите са поддържали в много от нашите планини - Стара планина, Осогово, Витоша, но и части от Родопите, Рила, обширна високопланинска безлесна зона, като ежегодно са опожарявали и унищожавали храстите - основно сибирска хвойна и клек. С прекратяването на тази практика започва   т.е. възстановяване на дървесната и храстовата растителност. Това води до намаляване на много видове животни, включително и гризачи, насекоми и хранещите се с тях птици, влечуги, хищни бозайници, които са били свързани с откритите местообитания.  Заради това с цел \"възстановяване\" на биологичното разнообразие в много от високите планини, особено Пирин и Централния Балкан, беше допуснато субсидиране на паша (т.нар. пасторализъм) в планинските пасища според мярка 214 \"Агроекологични плащания\" на програмата за развитие на селските райони.  - Загубена беше причинно-следствената връзка. Преди високопланинските пасища не са били поддържани толкова от самите пасящи животни, колкото от пастирите. Те целенасочено са унищожавали храсти и дървета, като основно  В годините на социализма това е продължило по билото на Централния Балкан, като се е практикувало от кооперативните стопанства (ТКЗС). Което сега, при наличието на строго защитени територии като националните и природните паркове, няма как да стане. Самите животни не унищожават тази основно иглолистна растителност, защото тя не става за ядене. Стъпкването от тях само по себе си не е достатъчно, за да спре разпространението на клека и хвойната.  От друга страна, за номадите животновъди животните са били всичко ценно и . Не са били източник за лесна печалба като сега, а са били целият им живот. Заради това през зимата те са ги сваляли на по-малка надморска височина, а са ползвали билата на планините само до 3 месеца през лятото. А и поради екстремната природа на планинските пасища и краткия сезон за ползване на тревата там, ниската й продуктивност, там никога не е имало големи стада диви животни и практически домашните животни са създали ново екологично равновесие, което е по-скоро една  . И тук смятам, че и ние, учените, сме виновни, доколкото беше надценена стойността на пашата за опазване на биологичното разнообразие на тези високопланински пасища. А още през 1948 г. един от корифеите на ботаниката не само в България, а и на Балканите и в Европа - акад. Борис Стефанов, пише, че каракачаните са довели до силно изтощение пасищата по билото на Стара планина.  При субсидиране, например дирекциите на националните паркове раздават т.нар. пасищни участъци. Привидно те са съобразени с пасищното натоварване (т.нар. брой животински единици на хектар) и с капацитета на пасищата. Не се отчита в този пасищен участък обаче какъв процент от терена е зает от камъни и сипеи, ерозирали площи, покрит ли е с храсти хвойна или клек или е много стръмен и големите и тежки животни като кравите не могат да пасат по него. Заради това те преизпасват и унищожават подходящите за паша участъци, практически животните винаги са повече от възможностите на тези пасищни участъци.  От друга страна, в планините, например в Пирин, са докарани какви ли не породи животни, дори и типични за равнината, които са неприспособени за пашата в такива места. Тези животни страдат от климата на високите планини, боледуват, трудно се придвижват, храната и водата не са им достатъчни.  Друг много съществен проблем е именно липсата или недостигът на места за водопой. Това води до концентрация на животните  стъпкват и практически унищожават. В планини като Стара планина или Пирин, където водоизточниците са малко, това е много сериозен проблем. Забелязваме за сравнително краткия период от прилагането на тази мярка намаляване и изчезване на редица редки и застрашени видове растения, особено свързани с планинските потоци, езера и торфища. Тези големи животни също така плашат и гонят и дивите животни, които и без това са малобройни - диви кози, елени. Макар че в последно време в някои от парковете контролът срещу оставянето на животните да скитат свободно - и в резерватите (където пашата е забранена), се засили от страна на парковата администрация, такива случаи  Това целогодишно пребиваване на животни в планината и извън човешки контрол, например при конете, води и до тяхното , защото загиват от снегове, студове, хищници и др. Но те могат да се превърнат и в опасност за хората, за туристите например, от страна на които вече има много оплаквания от срещи с агресивни жребци, бикове, пастирски кучета и др. Дано да не съм лош пророк,  Моето мнение, а и на колеги, работили по въпроса, е, че това т.нар. не животновъдство, а . Паша в чувствителните планински екосистеми с наличие на много редки и застрашени реликтни растения и съобщества, кратък летен сезон и ниска продуктивност на пасищата може да се прилага, но ограничено, в определени участъци, където това няма да влезе в конфликт с опазването на флората и фауната. То трябва да бъде насочено основно за целите на опазване на традиционни и застрашени местни породи животни: каракачанска овца, каракачански кон, калоферска коза, родопско късорого говедо и др. Това трябва да става обаче след паспортизация, т.е. изследване на потенциала и на планинските пасища и определяне на реалните участъци за паша. - Дори и тези приспособени към планините традиционни породи трябва да пасат по схема и контрол на използваните от тях участъци, което да включва и недопускане на оставането им.  - Което всъщност са правили и животновъдите номади. Трябва да преоценим и отношението си към естествените природни процеси в планините като самовъзстановяването на унищожаваната в продължение на векове от пастирите дървесна и храстова растителност.  - Искам да обърна сериозно внимание на това, че мярката \"Пасторализъм\" не се прилага там, където от нея има реална нужда. В предпланините и равнините екосистемите са били свързани много повече - и то от хилядолетия, с пасящи животни в сравнение с планините. Всъщност и изчезналите големи диви копитни са се срещали не в планините, а в по-ниските части на страната. В планините дивите животни винаги са били по-малко и със сезонни придвижвания към по-ниските части, а номадското животновъдство се е практикувало реално последните няколко столетия.  Поради дължината на сезона, по-плодородните почви и по-високопродуктивните тревни съобщества биологичното разнообразие на свързаните с пашата животни е много по-голямо именно в по-ниските части на страната. Точно в тези райони липсата на домашни животни и упадъкът на селата доведоха до изчезването на крайселските мери (пасища и ливади). На много места те се затвориха, т.е. покриха се с храсталаци и дървета. Това доведе до намаляване на дребните животни и на свързаните с тях хищници (особено грабливи птици) поради липсата на подходящи за хранене места.  Това води и до цялостно намаляване на биологичното разнообразие и в съседните обработваеми площи, а това е проблем, доколкото хищните насекоми и птици са важни за контрола на растителноядните гризачи и насекоми - конкуренти на човека.  - Много сериозен проблем е и изключително вредната политика на субсидиране на обработвана площ в земеделието, която доведе до разораването и унищожаването и на последните оцелели тревни местообитания в ниските части на страната и превръщането им в ниви.  - Нужна е драстична промяна и либерализация на режима на подпомагане на животновъдството именно в равнините и предпланините, включително и на пашата на козите, които най-силно редуцират храстова и дървесна растителност. Такава промяна на политиката би подпомогнала съществено както биологичното разнообразие и екосистемите, така и поминъка и живота на хората по тези места.  Домашните животни трябва да са там, където винаги им е било мястото - около селата и градчетата, а не по високите върхове на планините. ", "date": "2018.03.28", "title": "Росен Цонев, доцент по екология : Това \"субсидиевъдство\" трябва да се спре"}
{"url": "https://www.dnevnik.bg/sport/2018/03/28/3153513_dva_sportni_proekta_shte_poluchat_po_4000_leva_ot/", "text": "Граждани и организации ще могат да кандидатстват за финансиране на свои идеи и проекти в  новата категория на конкурса \"Екообщина\" , организиран от Посолството на Франция и Френския културен институт. Наградите са две по 4000 лева, осигурени в партньорство с \"Декатлон\".  Новата категория в третото издание на конкурса е насочено към хора и организации (училища, НПО, клубове), чиито проекти целят да направят спорта достъпен – било то в града или на открито в извънградските райони. Не е задължително кандидатите да разполагат с финансовите средства за осъществяването на проекта или да имат квалификация за изготвяне на проект. \"Посолството на Франция в България заедно с \"Декатлон\" иска да отличи и открои приноса на българските граждани, които доброволно отдават от времето си, за да насърчат другите граждани – деца, младежи и възрастни – да се занимават със спорт. Практикуването на спорт е истински източник на ценности като споделянето, обмена, зачитането на правилата, спортсменството или себенадмогването. Ангажираността на граждани, страстни любители на спорта позволява предаването на тези ценности между поколенията\", обявиха организаторите на конкурса. ", "date": "2018.03.28", "title": "Два спортни проекта ще получат по 4000 лева от конкурса за екообщина"}
{"url": "https://www.dnevnik.bg/bulgaria/2018/03/28/3153871_bulgariia_ochakva_da_se_razbere_otkude_e_doshul_gazut/", "text": "България очаква Организацията за борба с химическите оръжия, в която членува и Русия, да се произнесе по случая \"Скрипал\", за да вземе решение дали да изгони руски дипломати по примера на мнозинството държави членки на ЕС. Това съобщи в интервю за Нова телевизия зам.-министърът на външните работи Георг Георгиев. Голяма част от държавите - членки на ЕС , САЩ, Канада и други страни обявиха в последните дни, че ще експулисират руски дипломати в знак на солидарност с Великобритания заради покушението срещу руския агент  Сергей Скрипал , извършено на нейна земя. За дипломатите, които ще бъдат прогонени, се смята, че работят като шпиони. \"Организацията за борба с химическите оръжия трябва да каже какъв е случаят, да се проучи откъде може да е дошло това бойно отровно вещество. Биха могли да се намерят и още развръзки в този конфликт, които да доведат до нови знания\", каза зам.-министърът, помолен да обясни българската позиция, която засега не включва изгонването на руски дипломати. \"За нас са необходими още факти, че да се стигне до крайната точка и да експулсираме руски дипломати\", добави той. Георгиев подчерта, че България е заявила ясно своята солидарност с Великобритания, включително с присъединяването към декларацията на Европейския съвет. Връщането на  българския посланик Бойко Коцев  от Москва в София за консултации също е \"знак\", по думите на зам.-министъра, но и възможност за доуточняване на случващото се в Москва. Той нарече българската позиция \"балансирана и умерена\", каквато подобава на страна, председателстваща съвета на ЕС.  Помолен да коментира  искането на лидера на БСП Корнелия Нинова  да бъде публикувана стенограмата от разговора между премиера Бойко Борисов и президента на Турция Реджеп Ердоган, за да се види дали важните за България теми са били поставени отговорно и настоятелно или проформа и под натиска на държавния глава, Георгиев отговори, че темите са важни за целия български народ, а не за един или друг политик. \"Нормално е това, което е направил премиерът, тези въпроси ще търпят своето разглеждане и развитие от специални комисии. Назад във времето тези комисии не са функционирали както трябва, но ние ще положим усилия работата им да завърши с конкретни резултати\", каза зам.-министърът на външните работи. Той подметна, че БСП и държавният глава \"не са критични само към една държава\", намеквайки за Русия, но избегна по-конкретен отговор на доуточняващите въпроси. \"Имам предвид, че в реториката им една държава отсъства. Ако направим анализ назад във времето на изказвания, ще забележим, че конкретни събития и срещи, включително с духовни лица, отсъстват от контекста да бъдат разгледани в по-критична светлина\", каза Георгиев. Запитан подозира ли намеса на Русия във вътрешните работи на България, отговори, че иска да вярва, че президентът не е зависим от когото и да било освен от българския народ. ", "date": "2018.03.28", "title": "България очаква да се разбере откъде е дошъл газът, отровил Скрипал"}
{"url": "https://www.dnevnik.bg/evropa/novini_ot_es/2018/03/28/3153877_evropeiskiiat_sujuz_se_gotvi_da_suzdade_voenen_shengen/", "text": "Европейската комисия ще представи днес план за действия за създаване на \"военен Шенген\", за да улесни транспорта на войски и техника в Европейския съюз, за който сега има редица административни формалности и липса на инфраструктура, предаде \"Франс прес\", цитирана от БТА. Планът за действия предвижда да се определят нуждите на военния транспорт и да се проверят използваемите инфраструктури. \"Тези предложения имат практическо измерение, но необходимостта от тях е ясна при засилването на напреженията с Русия\", обясни европейски дипломат. \"Вече не може да се каже, че конфликт в Европа е невъзможен\", добави той. \"Имаме нужда от военно шенгенско пространство. Руснаците имат пълна свобода на движение в тяхната територия. Ние трябва да можем да се придвижваме също толкова бързо, ако не и по-бързо, за да струпваме войски срещу потенциален неприятел, за да сме способни на възпиране\", каза неотдавна американският генерал Бен Ходжис, бивш командващ на американските войски в Европа. Тъй като 26-те страни в Шенгенската зона премахнаха контрола по вътрешните граници, \"ние имаме нужда от същата свобода на движение в ЕС като шофьора на тир, който превозва ябълки от Полша във Франция\", добави той. \"Трябва да сме сигурни, че необходимите инфраструктури са налице, че тунелите са използваеми, че пътищата са достатъчно широки, че мостовете могат да издържат на теглото на транспортираната техника\", каза дипломатически източник. Европейският съюз предвижда съфинансиране на десетина транснационални коридора, но решението да бъдат прокарани, както и използването им за военни цели, са въпрос, който зависи от страните членки, отбелязва АФП.", "date": "2018.03.28", "title": "Европейският съюз се готви да създаде \"военен Шенген\""}
{"url": "https://www.dnevnik.bg/na_put/2018/03/28/3153422_islandcite_izmisliha_nova_turisticheska_atrakciia_-/", "text": "Рейкявик ще предложи на посетителите си нова атракция от началото на следващата година - полет над острова, осъществен с помощта на технологията виртуална реалност, предаде БТА. Флайоува Айслънд (Flyover Iceland) ще дава възможност на посетителите да \"летят\" 40-50 минути над всички невероятни природни забележителности на островната държава. Хората ще седят един до друг на дълга пейка със седалки като при скоростните въртележки.  Преживяването ще придобива по-реалистични очертания със специални ефекти като вятър, миризми, мъгли и движещи се столове, според туристическата агенция \"Пръмоут Айслънд\" (Promote Iceland). Атракцията в центъра на Рейкявик е определяна като \"подходяща за всякакво време\". \"Полетите\" ще започнат през лятото на 2019 година.", "date": "2018.03.28", "title": "Исландците измислиха нова туристическа атракция - виртуален полет"}
{"url": "https://www.dnevnik.bg/citat_na_deniia/2018/03/28/3153883_citat_na_denia_bursa_e_bulgariia_ankara_e_bulgariia/", "text": "Лидерът на ДОСТ Лютви Местан пред Би Ти Ви в коментар на думите на президента на Турция Реджеп Ердоган, че Кърджали е в душевните граници на Турция. \"Душевните граници се простират дотам, докъдето има и един български гражданин\", каза Местан и даде пример с двата турски града, защото в тях живеят голям брой български граждани. Допълни, че както български държавници имат право на такава позиция, така трябва да се признае това право и на други. В тази теза няма териториални претенции, увери той. \"Ще се радвам българският президент да каже, че неговото сърце побира и лzбовта към нeколкостотин български граждани, които живеят в Бурса и Измир, а не български граждани да бъдат малтретирани на границата, за да им се отнеме правото на глас\". По думите на Местан Турция, наред със Западните Балкани и Украйна, трябва да стане член на Европейския съюз, защото в противен случай \"Европа ще остане един затворен християнски клуб\".", "date": "2018.03.28", "title": "Цитат на деня: Бурса е България, Анкара е България"}
{"url": "https://www.dnevnik.bg/sviat/2018/03/28/3153896_isliamist_opital_da_suzdade_armiia_ot_deca_v_london_be/", "text": "Британец, който планирал атентати и за тази цел се опитал да вербува десетки деца, които обучавал в джамия след училищните занятия, бе осъден на доживотен затвор, предаде \"Франс прес\". 25-годишният  Умар Ахмед Хак  искал да нападне 30 обекта в Лондон с оръжия и превозни средства. За тази цел той се опитал да радикализира 55 деца на възраст от 11 до 14 години, съобщи Скотланд ярд. Намерението му било да се занимава с децата в джамия в Баркинг, Източен Лондон, в рамките на платена програма за извънкласни занимания. Той ги карал да участват в ролеви игри или да гледат пропагандни материали на групировката  \"Ислямска държава\"  без знанието на родителите им. Според полицията Умар Ахмед Хак е смятал да осъществи плана си след няколко години. Съучастникът на Хак Абутахер Мамун бе осъден на 13 години затвор за опит да набере финансови средства за проекта. Трети обвиняем, Мухамад Абид, бе осъден на 4 години и 3 месеца затвор, защото бил запознат с намеренията им, но не ги съобщил на властите./ БТА", "date": "2018.03.28", "title": "Ислямист, опитал да създаде армия от деца в Лондон, бе осъден доживот"}
{"url": "https://www.dnevnik.bg/biznes/2018/03/28/3153949_parlamentut_razreshi_plashtaniiata_s_karta_kum/", "text": "Гражданите и фирмите ще имат възможност да извършват плащания с карти към бюджетни организации направо по сметките им в БНБ, а не чрез банки посредници. Това облекчение одобриха днес без дискусия депутатите като приеха на първо и на второ четене промяна в Закона за ограничаване на плащанията в брой, внесен от ГЕРБ. Със законопроекта се осигурява нова възможност за обслужваните от БНБ бюджетни организации или техни подведомствени разпоредители да събиране приходи чрез плащания с карти. В преходните и заключителните разпоредби депутатите промениха и Закона за пътищата като дадоха възможност с банкова карта по сметка в БНБ да се плащат и бъдещите тол такси.", "date": "2018.03.28", "title": "Парламентът разреши плащанията с карта към бюджетни сметки в БНБ"}
{"url": "https://www.dnevnik.bg/sviat/2018/03/28/3153951_kemerovo_ne_viarva_nikomu_-_ruskite_medii_za_pojara_i/", "text": "В Русия днес е обявен национален траур и централните издания коментират последиците от пожара, взел в неделя 64 жертви в търговски център в град Кемерово. При посещение в сибирския областен център вчера президентът  Владимир Путин  обеща пред местни общественици истина по случая, пише \"Комерсант\". Междувременно обаче на митинг пред местната администрация хората търсеха същата истина и не можеха да я открият, посочва кореспондент на вестника. Събралите се протестирали  срещу огласените официални данни за жертвите от пожара - цифрата 64 будела \"ярост в тълпата\", която \"никога нямало да я приеме\". Според слухове сред местните жители в пламъците са загинали стотици. Но \"защо от гледище на здравия разум да се укрива мащабът на трагедията? Той бездруго е ужасяващ\", пита се изданието. \"Трябва да съберем свой народен съд\", който да прецени как работи по случая федералното следствие, предложил на митинга жител на Кемерово, цитиран от \"Лента\". Според \"Комсомолская правда\" неназован служител от кметството на Кемерово нарекъл митинга пълен цирк и го сравнил с украинския Майдан, след който преди 4 години бе свален президентът Виктор Янукович. Кемерово не вярва никому.  Хората търсят не последния по веригата, който да опере пешкира, а истината, обобщава в репортаж от митинга \"Новая газета\". На среща с местните власти президентът Путин говореше, както никога дотогава - с \"глас уморен, дори сякаш безволен, този човек бе схванал, че вече нищо не може да се направи\" за децата, които \" се задушили и изгорели живи в този град\" , отбелязва \"Комерсант\". \"Трябва точно да се определи кой за какво е виновен. И щом го направим, а ще го направим със сигурност, ще се вземат съответните решения\", уверил пред обществениците руският лидер. \"Московский комсомолец\" цитира \"главния свидетел\" по делото за пожара - фотограф-аниматор от мола, който твърди, че е видял и спасил подпалвача, към 12-годишно момче, опитвало се и по-рано през деня да подпали съоръженията в детския кът. Според директорката на търговския център Надежда Суддьонок, говорила в съда, пожарът е дело на тийнейджъри джебчии, добавя \"Московский комсомолец\". Срещу петимата задържани досега по делото за пожара вече са повдигнати обвинения и следствието продължава, изтъква официозът \"Росийская газета\". Трагедията в Кемерово не спря дори временно започналото експулсиране на руски дипломати от западни страни, отбелязва \"Независимая газета\". Мерките са предприети в знак на солидарност с Великобритания заради неотдавнашното нападение с нервнопаралитично вещество в Солсбъри, в което според Лондон е замесена Русия. Вестникът осъжда \"цинизма на чиновниците от САЩ и ЕС\", прогонващи руските дипломати. Същевременно споделя \"впечатлението, че никой няма и намерение да доказва нещо\" по повод предполагаемата вина на Москва за инцидента в Солсбъри. Защо Западът не забеляза трагедията в Кемерово, пита се онлайн изданието \"Правда\". Западът нанесе удар точно в момента, в който Русия преживяваше трагедията в Кемерово. Толкова по въпроса за отношението на \"цивилизования свят\" към \"аборигените\", коментира електронният вестник. \"Ще отбележим, че Белгия, Португалия, Австрия, България, Словакия и ред други страни решиха да не играят по свирката на сплотения Запад\", добавя \"Правда\"./ БТА", "date": "2018.03.28", "title": "Кемерово не вярва никому - руските медии за пожара и неизвестните"}
{"url": "https://www.dnevnik.bg/ot_vas/galeriiotvas/2018/03/28/3153955_chitatelska_fotogaleriia_fezulu_safari_park/", "text": "Фезулу сафари парк е една от туристическите забележителности около Дърбан, Южна Африка. Намира се в Ботас Хил, само на 35 км от центъра на Дърбан, и предлага превъзходни гледки към известната Долина на хилядата хълма.", "date": "2018.03.28", "title": "Читателска фотогалерия: Фезулу сафари парк"}
{"url": "https://www.dnevnik.bg/sport/2018/03/28/3153994_shefut_na_red_bul_iska_zabrana_na_specialniia_rejim_na/", "text": "Специалният квалификационен режим на \"Мерцедес\" във  Формула 1  стана емблематичен за \"Сребърните стрели\" и им позволи да спечелят 16 от общо 21 проведени квалификации от сезон 2017 насам. В началото на новата кампания в Австралия Люис Хамилтън отвя съперниците си, като най-бързата му обиколка беше с шест десети по-добра от тази на Кими Райконен. Всичко това накара шефа на \"Ред бул\" Кристиан Хорнър да поиска нови ограничения в спорта. \"След като има закрит парк между квалификацията и състезанието, в който не могат да се правят промени, смятам, че не трябва да има и специални режими. Мисля, че двигателят трябва да бъде в един и същ режим от момента, в който напуснеш гаража, до края на състезанието\", каза Хорнър. Шефът на \"биковете\" призова ФИА да преразгледа правилата си по тази точка и да се отнесе по-строго. От началото на този сезон вече е забранено изгарянето на допълнително масло, което беше считано като една от причините за този специален режим на \"Мерцедес\". \"Видяхме каква беше разликата във времената на  Люис  в Q2 и Q3. От \"Мерцедес\" отключиха този режим за последната част, защото по-рано не им беше нужно, нямаше смисъл да натоварват двигателя\", каза още Хорнър. Доминацията на \"Мерцедес\" в турбохибридната ера на Формула 1 е огромна, след като тимът стана шампион при пилотите и конструкторите неизменно в последните четири сезона. \"Сребърните стрели\" грабнаха и 71 полпозишъна в общо 80 квалификации. \"При нас има напредък, има такъв и при двигателите на \"Рено\". Имаме бърза кола в състезанията, доказахме, че скоростта е налице, след като Даниел Рикардо направи най-бърза обиколка в Австралия, когато имаше чиста писта. Засега изоставаме само заради този специален режим\", завърши шефът на \"Ред бул\". От \"Ферари\" също коментираха надълго и широко допълнителната мощност, която от \"Мерцедес\" имат на разположение за квалификациите. От Скудерията обаче не коментират дали искат забрана. В състезателна дистанция болидите на \"Ферари\" показаха, че са конкурентни на световните шампиони, и  Фетел грабна победата на \"Албърт парк\" . Следващият старт във Формула 1 е на 8 април в Бахрейн на пистата \"Сахир\".", "date": "2018.03.28", "title": "Шефът на \"Ред бул\" иска забрана на специалния режим на \"Мерцедес\" във Формула 1"}
{"url": "https://www.dnevnik.bg/bulgaria/2018/03/28/3153998_danuchnite_praviat_reviziia_na_dimitur_gamishev_ot_gerb/", "text": "Националната агенция по приходите (НАП) започна данъчна ревизия на депутата от ГЕРБ Димитър Гамишев като физическо лице, са съобщили от агенцията за  вестник \"Сега\" . Проверката започна, след като стана публично известно, че депутатът е продал през април 2016 г. своята фирма \"Гамишев - НКБ\" ЕООД с близо 200 хил. лв. задължения към държавата на малоимотно лице от Ловеч. Малко след това бизнесменът е станал общински координатор на ГЕРБ в Гоце Делчев, а след това и депутат. Миналата година НАП е атакувала сделката в съда, но той все още не се е произнесъл. Според Данъчно-осигурителния процесуален кодекс (ДОПК) приходната агенция може да поиска прехвърлителни сделки да бъдат обявени за недействителни, ако те се извършат след започнала ревизия, която впоследствие установи задължения към бюджета.  Според ДОПК всеки собственик отговаря с личното си имущество за непогасените задължения на фирмата си, както и когато недобросъвестно прехвърля притежаваните от него дялове и акции с цел да избегне плащането на данъци, обяснил пред \"Сега\" говорителят на НАП Росен Бъчваров. Така и не е станало обаче известно как през 2016 г. прехвърлянето на фирмата е вписано в Търговския регистър въпреки действащите още от 2011 г. разпоредби това да става само след представяне в Агенцията по вписванията на удостоверение от НАП, че продавачът няма публични задължения и не се опитва по този начин да избегне тяхното плащане. Пред вестник \"Сега\" от агенцията са посочили, че след като е било разрешено вписването на прехвърлянето на активите на задлъжнялата фирма на друго лице, значи всичко е било според закона. А те не са разследващ орган, който да прави проверки назад във времето. От партийната централа на ГЕРБ все още не са коментирали случая със своя депутат. Депутати от ГЕРБ са казали пред вестник \"Сега\", че парламентарната група на управляващите не е обсъждала казуса с Гамишев. В понеделник той беше и осъден на първа инстанция от Благоевградския окръжен съд на 2 години условно за  убийството на пешеходец през 2014 г.  Семейството на жертвата ще обжалва присъдата.  Гамишев продава задлъжнялата фирма на Георги Георгиев от Ловеч. За случая разказа първо сайтът \"Биволъ\". \"Гамишев - НКБ\" ЕООД е в списъка на големите длъжници на НАП, без имущество, върху което могат да се наложат обезпечителни мерки, а купувачът на активите на фирмата е с капитал от 2 лева, регистриран е в Ловеч на ул. \"Шипка\" 5А. Според Търговския регистър Георги Георгиев управлява 93 фирми и е собственик на 53 дружества с дългове за стотици хиляди, съобщава \"Биволъ\". На адреса на \"Файнест асошиътс\" в Ловеч на ул. \"Шипка\" 5А са регистрирани общо 23 фирми.", "date": "2018.03.28", "title": "Данъчните правят ревизия на депутат от ГЕРБ, прехвърлил дълговете си на безимотен"}
{"url": "https://www.dnevnik.bg/bulgaria/2018/03/28/3153996_pensionerite_s_niski_pensii_shte_poluchat_po_40_lv_za/", "text": "По 40 лв. допълнително ще получат над 1.2 млн. пенсионери за Великден. Това каза премиерът Бойко Борисов в началото на редовното заседание на Министерския съвет. \"Като дойдат Коледа и Великден над 1.2 млн. пенсионери очакват допълнителен бонус към пенсиите. Затова и сега отпускаме около 50 млн. лв. допълнително, за да вземат по 40 лв.\", каза Борисов, цитиран от \"Фокус\". Парична добавка за празника ще получат хората, чиито пенсии са до до 321 лв., колкото е линията на бедност. Това са над половината от всички пенсионери в страната. Не се съобщава източникът на приходи за извънредното плащане, но обичайно това става след оценка на финансовия министър за това в каква степен се изпълняват приходите в държавния бюджет.", "date": "2018.03.28", "title": "Пенсионерите с ниски пенсии ще получат по 40 лв. за Великден"}
{"url": "https://www.dnevnik.bg/sport/2018/03/28/3153987_evropeiskite_klubove_iskat_vreme_za_pochivka_i/", "text": "Асоциацията на европейските клубове (ECA) поиска въвеждане на време за почивка за футболистите в международния календар. Целта е да се осигури възможност за възстановяване на играчите, обяви президентът на организацията Андреа Анели. Другото желание на ECA е намаляване на общия брой на мачовете. В сегашния си вид международният календар е установен до 2024 г. Анели обясни, че идеята е по време на почивните периоди футболистите да тренират, но да нямат мачове. \"Играчите имат по два или три мача седмично на клубно ниво или с националните си отбори. Трябва да вземем предвид седмици, в които играчите да могат да почиват и да тренират, както и да ограничим общия брой мачове\", заяви Анели. Миналия сезон Антоан Гризман е бил европейският футболист с най-много мачове. Нападателят на \"Атлетико\" (Мадрид) и френския национален отбор е участвал в 63 двубоя, като е записал 5454 минути.", "date": "2018.03.28", "title": "Европейските клубове искат време за почивка за футболистите и намаляване на мачовете"}
{"url": "https://www.dnevnik.bg/analizi/2018/03/28/3154012_zdravei_pokolenie_na_putin/", "text": "Президентските избори в Русия преди седмица доведоха до впечатляваща, макар и очаквана победа на Владимир Путин. Той спечели четвърти мандат с голяма преднина и при висока активност на избори, които изглеждаха най-чистите в съвременната история на Русия (поне що се отнася до събитията в самия изборен ден). Ала значимостта на тези избори не се ограничаваше единствено с това Путин да бъде преизбран в Кремъл. Те поставят началото на Русия след Путин. Защото макар президентът да спечели обществена подкрепа с политики като анексията на Крим и противопоставянето на Запада, легитимността на неговия следващ мандат ще зависи от това доколко ще успее да увери обикновените руснаци, че режимът му ще се съхрани дори когато той вече не е в Кремъл. Мястото на Путин в колективното въображение на днешна Русия е сходно с онова на постколониалните водачи на националноосвободителните движения през 60-те и 70-те години на ХХ век. Той се възприема като основателя на новата руска държава, спасителя на руското достойнство и възродителя на нейния статут на велика сила. А и противно на фантазиите на Запада руснаците под 25-годишна възраст са сред неговите най-активни привърженици. Те не само гласуват за него, а мнозина от тях искат да са като него. 76% от хората на възраст между 18 и 30 години намират работата в службите за сигурност за \"много престижна\" спрямо 59% от онези над 60-годишна възраст. Както отбелязват анализаторите Андрей Колесников и Денис Волков, \"Почти никой не оспорва легитимността му като президент\", написаха те наскоро в своя доклад за московския център \"Карнеги\". \"Той е константа, портрет на стената, който вече не може да бъде свален\". Въпросът е какво ще се случи с онези, чиито портрети не са на стената. В края на 2011 г. списание \"Руски репортер\" публикува проучване за руския елит, според което най-важният признак за принадлежност към руския елитен кръг (висшите 300 правителствени позиции) е познанството с Путин от времето, преди той да стане президент. Накратко, през последните 18 години Русия е управлявана от един приятелски кръг. Няма признаци президентът да се готви да лиши от власт този приятелски кръг. Но има признаци, че възнамерява да отвори системата за верни външни хора, най-вече млади, за да увеличи вероятността за нейното оцеляване. Готов е да предложи на обществото смяна на поколенията, заместител на политическата промяна. Мислейки за идните години, за разлика от Борис Елцин Той предвижда прехвърляне на властта от своето поколение към \"поколението на Путин\", в което влизат политици, които са израснали и са били формирани в годините на неговото управление. Този процес вече е започнал: в месеците преди изборите деветима млади политици бяха назначени за губернатори на регионите. Това поколение, надява се той, ще успее да съхрани главното му постижение: възраждането на Русия като велика сила, способна и решена да се противопостави на Съединените щати. За Путин независимата външна политика не е средство, а крайна цел. В това поколение влизат млади технократи с различен произход и биография, които обаче са обединени от едно – верни са на режима, но и имат съзнанието за собствените си слабости. Виждат себе си като кризисни мениджъри, а не като лидери визионери. Доверяват се на технологиите, но не и на политиката. Знаят да изпълняват инструкциите на Путин, но не знаят как могат да не са съгласни с президента. Техен треньор е Сергей Кириенко, днешният заместник-началник на президентската администрация, който през 1998 г., на 36-годишна възраст, бе министър-председател по времето на Борис Елцин и бе сочен тогава като пример за млад либерален реформатор. Разликата между младите реформатори на Борис Елцин от края на 90-те и днешните млади технократи на Владимир Путин е особено показателна. Реформаторите на Елцин имаха ясен политически профил – те бяха либерално и прозападно настроени и действаха като отбор, взаимно се подкрепяха. Имаха политически амбиции и възприемаха себе си като политическа сила, независима от връзките им с Кремъл. За разлика от тях младите технократи на Путин са експерти в областта на логистиката без видими политически убеждения или лоялност към някакви избиратели. Те не са отбор и никога няма да се защитят взаимно. Доскоро след всички избори в Русия винаги се задаваше въпросът кой ще надделее в Кремъл: модернизаторите в западен стил или антизападните хардлайнери? Този въпрос вече е без значение. Английският език, дипломата от Харвард или опитът от голяма западна компания вече не говорят много за политическите възгледи на бъдещите руски лидери. Предстоящата поколенческа смяна в Русия говори малко за бъдещето на режима, защото неговият най-голям актив, но и най-голям недостатък, е самият Путин. Той господства над политическата сцена до такава степен, че издига само хора със скромни амбиции, които знаят как да служат ефективно на президента, ала сами не могат да станат президенти. Иронията е в това, че Владимир Путин издига тези технократи във властта като алтернатива на проваления си опит да утвърди за свой наследник настоящия министър-председател Дмитрий Медведев. Всъщност поколението на Путин представлява един колективен Медведев. И когато е изправен пред въпроса как ще изглежда Русия след Путин, президентът отново е на същото място, където беше, когато постави Медведев начело в Кремъл, за да реши след това отново да се върне там.", "date": "2018.03.28", "title": "Здравей, поколение на Путин"}
{"url": "https://www.dnevnik.bg/politika/2018/03/28/3154016_zaradi_danuchna_proverka_za_prehvurliane_na_firma/", "text": "Депутатът от ГЕРБ Димитър Гамишев е подал оставка, след като стана известно, че е  проверяван от Националната агенция за приходите (НАП) . Поводът за проверката - преди около две години е продал фирмата си \"Гамишев - НКД\" със задължения към бюджета в размер на около 200 хил. лева на дружество, управлявано от малоимотно лице в Ловеч. Малко след това бизнесменът е станал общински координатор на ГЕРБ в Гоце Делчев, а след това и народен представител. В понеделник Гамишев бе осъден от Окръжен съд - Благоевград на две години условно заради пътен инцидент със загинал пешеходец през 2014 г. ", "date": "2018.03.28", "title": "Заради данъчна проверка за прехвърляне на фирма депутат от ГЕРБ е подал оставка"}
{"url": "https://www.dnevnik.bg/biznes/2018/03/28/3154013_ekskurziite_v_chujbina_prez_fevruari_narasnaha_s_edna/", "text": "Пътуванията на български граждани в чужбина през февруари 2018 г. са 379.5 хил., или с 3.5% повече, отколкото през същия месец на предходната година. Почивките и екскурзиите зад граница са нарастват с 24.4%, командировките - с близо 10 на сто, докато пътуванията с т. нар. \"друга\" цел (на гости, за обучение, на концерт или спортна проява), които са най-многобройни, намаляват. Екскурзиите са едва една четвърт от всички пътувания, а най-търсена през февруари е била Македония с 10700 пътувания на български туристи. По традиция най-посетени са съседните държави: Румъния е посрещнала 9200 български туристи, Гърция - 8200, Турция - 7600, Сърбия - 6100. Посещенията на чужденци в България през втория месец на годината са 457.4 хил., с 4.9% повече в сравнение с година по-рано. Увеличението на туристите обаче е с едва 2.6% въпреки разгара на зимния сезон, докато най-много нарастват служебните пътувания - с 18.8%. Туристите са също предимно от съседните държави - около половината от всички чужденци, дошли на почивка у нас, са македонци, сърби или турци.", "date": "2018.03.28", "title": "Екскурзиите в чужбина през февруари нараснаха с една четвърт"}
{"url": "https://www.dnevnik.bg/sport/2018/03/28/3154015_tehnologiiata_za_videopovtoreniia_dava_greshki/", "text": "По-малко от три месеца преди началото на световното първенство технологията за видеоповторенията беше използвана в един от най-интересните контролни мачове. Намесата на VAR доведе до дузпа за Италия, с която тимът измъкна  равенство 1:1 срещу Англия . Решението на рефера Дениз Айтекин предизвика сериозна полемика на Острова, а след двубоя селекционерът на английския тим Гарет Саутгейт обяви, че VAR има доста накъде да се подобрява. В 87-ата минта Федерико Киеза падна в наказателното поле след сблъсък с Джеймс Тарковски, а германският съдия изгледа повторение и посочи бялата точка. Технологията за видеоповторенията, която беше официално одобрена от ФИФА и Международния футболен борд и ще бъде  използвана на световното първенство , беше налична в мача именно по желание на английския отбор. Затова и за главен съдия беше назначен Дениз Айтекин, който  работи с VAR всяка седмица в Бундеслигата . \"Трябва да приемем правилата и да се съобразим. Според мен обаче ситуацията за дузпата не беше толкова чиста, че да се прецени толкова лесно. Разбира се, крайното решение е на съдията и няма смисъл да го коментираме толкова, просто си мисля, че понякога и VAR може да води до грешки\", каза Саутгейт след мача. Селекционерът на Англия разгледа ситуацията и от друга гледна точка, според която феновете на стадиона не са равнопоставени с тези пред телевизорите. \"Когато тези в домовете си, които гледат по телевизията, имат по-ясна представа какво се случва от феновете на стадиона, това не е правилно за футбола. Определено привържениците трябва да виждат какво гледа и съдията\", добави треньорът. Технологията за видеоповторения беше използвана и в редица мачове от Англия като тези от ФА къп и Купата на лигата, но  доведе до много спорове и до дискусионни решения .", "date": "2018.03.28", "title": "Технологията за видеоповторения дава грешки, твърдят от английския национален отбор"}
{"url": "https://www.dnevnik.bg/sviat/2018/03/28/3154029_vizitata_na_kim_chen-un_v_kitai_vrushta_pekin_na/", "text": "Китай потвърди днес историческата визита в Пекин на севернокорейския лидер Ким Чен-ун - първото му посещение в чужбина от идването му на власт в края на 2011 г., по време на което той се срещна с китайския президент Си Цзинпин. Китайски медии определиха изненадващото посещение от неделя до днес като неофициално, а севернокорейски медии - като поврат в двустранните отношения, отбелязва по повод събитието френският в. \"Монд\". Слухове за посещение в Китай на високопоставен севернокорейски представител плъзнаха още в понеделник, след като бяха разпространени кадри на брониран севернокорейски влак, пресичащ границата, а после и кортеж от официални автомобили, движещ се из Пекин. Не се знаеше обаче дали става въпрос за Ким или не. Макар  Пекин отдавна да подкрепя Пхенян , отношенията между двете страни в последно време се изостриха - Китай осъди категорично севернокорейските ядрени опити и дори одобри международните санкции и започна да ги прилага, припомня вестникът. Ким Чен-ун беше посрещнат с голяма тържественост в Пекин преди планираната си среща с Доналд Тръмп, пише друг френски всекидневник - \"Ескпрес\". След продължила месеци размяна на заплахи за война между Пхенян и Вашингтон заради севернокорейската ядрена програма Ким изрази готовност да се срещне с американския президент. след като имаше опасност тя да бъде изтласкана на заден план от новината за среща на върха Ким-Тръмп, посочва вестникът. Севернокорейският диктатор дойде в Китай да се увери в подкрепата на президента Си Цзинпин преди планираната си среща с Доналд Тръмп и обеща ядрено разоръжаване на страната си, отбелязва в. \"Фигаро\". Зрелищен признак за сближаване на двамата съюзници, чиито отношения бяха охладнели, са почестите и тържествеността, с които бяха посрещнати  Ким и съпругата му  при това историческо посещение. Очаква се Ким Чен-ун да се срещне с южнокорейския президент Мун Дже-ин в края на април, а после с Тръмп - до края на май, но Пекин не иска да бъде държан настрана от преговори за разоръжаването на Пхенян, за да отстоява стратегическите си интереси на полуострова. Пхенян от своя страна се опитва да си осигури подкрепата на могъщия си съсед, в случай че преговорите с Вашингтон пропаднат. Тогава влиянието на Пекин би било ключово за избягване на война или засилване на санкциите. Ким Чен-ун вероятно иска да разполага с допълнителен коз в разговорите с Доналд Тръмп. Освен това той знае, че на страната си, заключава \"Фигаро\". Северна Корея и Китай отдавна са близки съюзници, но в последните години отношенията им бяха напрегнати, тъй като Пхенян избягваше влиянието на Пекин, а севернокорейските изпитания на балистични ракети и ядрени опити накараха Китай да подкрепи строгите санкции на ООН срещу Северна Корея. В понеделник обаче Ким определи връзките между двете страни като \"ценни като живота\", пише британският в. \"Файненшъл таймс\". Вестникът цитира изказване на Ким, че ако Южна Корея и САЩ отговорят на севернокорейските усилия искрено, създадат мирна и стабилна атмосфера и приемат поетапни и едновременни стъпки към мир, въпросът с ядреното разоръжаване на полуострова може да бъде решен. Международният дебют на загадъчния  34-годишен севернокорейски лидер  с необявената му визита в Пекин и изненадващите разговорите с президента Си Цзинпин седмици преди планираните срещи с президентите на Южна Корея и САЩ усложняват с още една степен трескавата световна дипломация около севернокорейската програма за ядрени оръжия, пише в. \"Ню Йорк таймс\". Визитата показва, че Ким цени или се нуждае от одобрението на Китай (а може би и от съветите му), опитвайки се да натрупа дивиденти от рискованото дипломатическо отваряне по отношение на Тръмп след продължило повече от година напрежение и взаимни заплахи, посочва вестникът. \"Вашингтон пост\" също отбелязва, че първото посещение на Ким в чужбина от идването му на власт добавя още един елемент към Вестникът изтъква, че Ким е бил придружен от най-висшите си помощници. Цитиран от изданието китайски експерт посочва, че визитата по покана на президента Си Цзинпин преди срещите на Ким с южнокорейския и американския президент ще върне водещата роля на Пекин, който се опасяваше, че я губи в един исторически момент, преди началото на драматично развитие на Корейския полуостров. / БТА", "date": "2018.03.28", "title": "Визитата на Ким Чен-ун в Китай връща Пекин на дипломатическата сцена"}
{"url": "https://www.dnevnik.bg/biznes/2018/03/28/3154041_komisiiata_opredeli_kato_diskriminaciia_otstupkata_ot/", "text": "Комисията за защита от дискриминация (КЗД) определи като дискриминация отстъпката от 5% върху данъка за довнасяне по годишната данъчна декларация при подаването й по електронен път, съобщиха от комисията. Производство в КЗД е образувано по подадена жалба срещу разпоредбата за отстъпката върху доходите на физическите лица, обнародвана в Държавен вестник, бр. 105 от 2014 г. Съгласно нормата физическите лица, подали годишни данъчни декларации по електронен път, са ползвали 5 на сто отстъпка върху данъка за довнасяне по годишната данъчна декларация. Условието е да не са имали подлежащи на принудително изпълнение публични задължения към момента на подаване на декларацията. Според жалбоподателя по този начин са били поставени в по-неблагоприятно положение данъкоплатците, които нямат възможност да подават своите годишни данъчни декларации по електронен път. ", "date": "2018.03.28", "title": "Отстъпката от 5% върху данъка за довнасяне се оказа дискриминация"}
{"url": "https://www.dnevnik.bg/bulgaria/2018/03/28/3154022_inspektoratut_iska_pomosht_ot_prokuraturata_za_etikata/", "text": "От началото на миналата година до март 2018 г. в Инспектората на Висшия съдебен съвет (ВСС) са постъпили 82 сигнала от граждани срещу магистрати. Институцията се е самосезирала пет пъти.  При 4 от приключилите проверки - 3 след самосезиране и 1 след сигнал, съдебните инспектори са установили данни за извършено дисциплинарно нарушение от съдия, прокурор или следовател. При два от случаите са извършени действия, с които е накърнен престижът на съдебната власт, а при другите два е нарушена независимостта на прокурор и е накърнен престижът на съдебната власт, информира пресцентърът на Инспектората на ВСС.  По 58 сигнала на граждани не се е стигнало до същинска проверка, защото те не са отговаряли на изискванията на закона за минималното им съдържание. А пропуските не са били отстранени въпреки указанията на проверяващите екипи. В 26 от случаите е извършена проверка. 25 от тях са приключили, като има едно висящо производство. При 21 от проверките не са установени данни за извършено нарушение. От 1 януари 2017 г. инспекторатът има правомощието и задължението да проверява интегритета на магистратите. В съобщението на институцията се дава сравнение с броя сигнали за миналата година за бавно правосъдие, които са били над 2000. Малкият брой случаи на установено нарушение се дължало до голяма степен на факта, че Законът за съдебната власт не предоставя на съдебния инспекторат нужните инструменти за изпълнение на правомощията му по проверките за интегритета на магистратите – за събиране на доказателства, с които да бъдат установявани и доказвани нарушенията, обясняват от институцията, ръководена от главния инспектор Теодора Точкова.  Дават и пример - ако нарушението е заснето при видеонаблюдение в дом или на обществено място, Инспекторатът към ВСС не разполага с процедура, по която годно да събере видеозаписа и да го присъедини към доказателствата по преписката. Инспекторатът няма право да изисква свидетелски показания и документи – по закон може само да изпраща покани до хора да дадат сведения или да представят документи по случая, без те да са задължени да го направят. По тази причина Точкова информира Министерството на правосъдието за проблема и Идеята е при проверките за интегритет главният инспектор да може да иска съдействие от главния прокурор за събиране на доказателства по реда на Наказателно-процесуалния кодекс, които след това да бъдат присъединени по преписките на инспектората. Тъй като съдебният инспектор не разполага с разследващи функции, а само с контролно-установителни, би следвало разследващите органи след възлагане от главния прокурор да събират и предоставят на инспектората доказателствата. Друга предложена промяна в съдебния закон предвижда да бъде регламентирана процедурата, по която подателите на сигнали могат да отстраняват пропуските в тях, както и последиците при неотстраняване на нередовностите – сигнали, които не отговарят на изискванията на закона, да не бъдат разглеждани. ", "date": "2018.03.28", "title": "Инспекторатът иска помощ от прокуратурата за проверка на етиката на магистратите"}
{"url": "https://www.dnevnik.bg/zelen/2018/03/28/3154055_luvut_asen_pristigna_v_holandiia/", "text": "Четиригодишният лъв Асен, спасен от смърт от международната фондация \"Четири лапи\" в незаконния зоопарк в Разград, беше транспортиран до новия му дом в спасителния център \"Фелида\" в Холандия, съобщиха от фондацията. Пътуването продължи два дни със специализиран транспорт за диви животни на организацията. В Холандия за него ще бъдат полагани специализирани грижи поради нестабилното му здравословно състояние. Асен е роден през 2014 г. в зоопарка в Разград. След неуспешен опит да бъде продаден на търг заедно с двете му братчета през 2016 г. е разменен за лама от хасковския зоопарк. Половин година по-късно обаче оттам го връщат заради влошеното му здравословно състояние. Поради липса на място за Асен в разградския зоопарк той е отглеждан в тясно вътрешно помещение до 2017 г., когато е преместен от \"Четири лапи\" в Зоологическа градина - София, за пълни изследвания и последващо лечение. Прегледът на Асен със скенер тогава показа прорастване между вратните прешлени, което е причина за нестабилната му походка. Беше констатирана и атрофия на мускулите заради липсата на движение. Като причина за критичното състояние на Асен бяха посочени както лошите условия на отглеждане и липсата на ветеринарномедицинска грижа, така и фактът, че той е плод на близкородствена връзка между родителите си, които са брат и сестра. След четиримесечно медикаментозно лечение и подходяща диета състоянието на Асен вече е стабилно. Във \"Фелида\" Асен ще се присъедини към  Масуд и Терез, лъвчетата,  спасени от доброволци и организациите \"Дивите животни\" и \"Четири лапи\" също от зоопарка в Разград. Те бяха приютени в спасителния център след множество перипетии, породени от желанието на кмета на Разград и управляващото мнозинство в общинския съвет да ги дарят на зоопарка в Пазарджик. След намесата на премиера Бойко Борисов лъвчетата все пак заминаха за Холандия, тъй като беше преценено, че здравословното им състояние е настабилно и липсата на опит и подходящи условия в зоопарковете в България не позволяват те да бъдат отгледани правилно. \"Фелида\" е специализиран спасителен център за отглеждане на големи котки със здравословни или поведенчески проблеми. В момента там са настанени 5 тигъра и 3 лъва. Броят на животните е малък, за да може да им се оказва максимално добра помощ. \"Фелида\" е само само транзитен център за стабилизиране на здравословното състояние на големите котки, преди те да поемат пътя към своя постоянен дом в среда, максимално близка до естествената им в Африка. За всяко животно се изготвя индивидуална програма - специфичина диета, оценка на психическото и физическото му състояние и изготвяне на насоки за подобряването му.", "date": "2018.03.28", "title": "Лъвът Асен пристигна в Холандия"}
{"url": "https://www.dnevnik.bg/sport/2018/03/28/3154068_berbatov_shte_obuchava_deca_vuv_futbolna_akademiia_v/", "text": "Бившият национал на България Димитър Бербатов ще стане част от футболната академия Football Escapes, която обучава деца по целия свят. Инициативата се движи от бивши звезди от Висшата лига като Рио Фърдинанд и Боби Замора, а българският нападател ще се включи по време на лагер в Дубай. Събитието ще се състои в две сесии в началото на април – между 2 и 6 и 9 и 13 в курорта Джебел Али, който е разположен на изкуствено създаден остров в Персийския залив. \"Бербатов – неговото докосване е като кадифено. Едно от най-добрите докосвания, които съм виждал изобщо във футбола. Той ще покаже на децата как се прави това следващата седмица. Топката пада от небето и той просто я залепя на едно място\", казва бившият му съотборник Фърдинанд в разговор със Замора в един от рекламните клипове. Football Escapes включва още бивши играчи като Теди Шерингам, Ейдур Гудьонсен, Емил Хески и Дани Мърфи. Академията организира още лагери в Португалия, Малдивите и Кипър. Засега не се съобщава дали Бербатов ще стане част от Football Espaces за постоянно. \"Аз съм Димитър Бербатов и нямам търпение да бъда треньор на децата в академия Football Escapes в Джебел Али този Великден. Ще се видим там\", каза Бербатов в кратко видео в профила си в \"Инстаграм\". Нападателят е свободен агент, след като договорът му с индийския \"Керала бластърс\" изтече преди месец. Бербатов записа само девет мача в първенството и общо 525 минути, за които успя да се разпише веднъж. В същото време обаче  заплатата му беше третата най-голяма  в Суперлигата след тези на Мику и бившият му съотборник от \"Тотнъм\" Роби Кийн. За осем месеца Бербатов заработи близо 360 хиляди долара, като не е ясно какви са били бонусите към договора му. След като си тръгна от Индия, Бербатов беше критикуван от бившите си съотборници в \"Керала\" и местните медии. Той се  изказа остро за треньора Дейвид Джеймс , който пристигна по средата на сезона, обявявайки го за \"най-лошия, който си мисли, че е треньор\". Мениджърът на нападателя  Емил Данчев каза, че той е далеч от отказване от футбола . Желанието на 37-годишния нападател е да продължи да играе.", "date": "2018.03.28", "title": "Бербатов ще обучава деца във футболна академия в Дубай"}
{"url": "https://www.dnevnik.bg/bulgaria/2018/03/28/3154085_borisov_postavil_pred_erdogan_i_problemi_na_gurciia_i/", "text": "Освен нерешени въпроси в българо-турските отношения премиерът Бойко Борисов е поставил на срещата си в понеделник с президента на Турция Реджеп Ердоган и открити теми между Гърция и Кипър от една страна и Турция от друга. За това съобщи правителствената пресслужба. На заседанието на Европейския съвет в Брюксел на 22 и 23 март българският премиер е поел този ангажимент. Днес той е информирал по телефона премиера на Гърция Алексис Ципрас и президента на Кипър Никос Анастасиадис, че го е изпълнил.", "date": "2018.03.28", "title": "Борисов поставил пред Ердоган и проблеми на Гърция и Кипър"}
{"url": "https://www.dnevnik.bg/gradska_sreda/2018/03/28/3154011_parlamentut_odobri_v_sofiia_da_ima_zoni_za/", "text": "В София ще има зони, в които няма да има ограничение на височината на сградите. Максималната височина на застояване в останалите части на града ще бъде 75 метра, а за сградите над 50 м ще се прави транспортен анализ. Това са част от  новите текстове в Закона за устройство и застрояване на Столичната община , които бяха приети днес от парламента на второ четене. Промените в закона бяха инициирани от Столичната община и главния архитект на града Здравко Здравков и имат за цел да ограничат безразборното високо застрояване, определят места за небостъргачите и да въведат ограничения при строежите в ъглови парцели, което е една от вратичките в друг закон (Закон за устройство на територията),  с която в София бяха одобрени много високи сгради . Високо, но не навсякъде Първоначалното предложение беше зоните за небостъргачи да са две - край бул. \"Цариградско шосе\" след 7-ми километър (около и след \"Интер експо център\") и на Околовръстното шосе в квартал \"Люлин\" в края на бул. \"Царица Йоана\". На заседание на комисията по местно самоуправление в парламента в началото на месеца  депутатите решиха, че в закона не могат да направят такава конкретна промяна , която не е предвидена в Общия устройствен план на града. Така те се ограничиха само до записването в закона на тези бъдещи зони, които трябва да бъдат определени от Столичната община с процедурата по изменение на ОУП. В общината вече се работи  по подготовка на промени в плана , като се очаква обсъжданията във всички райони на София да започнат от 2019 г. Въвежда се максимално ограничение от 50 метра за частите от центъра, където в момента няма, а за зоната около Южната дъга на София, то ще е 15 метра. В останалата част на града най-високите сгради ще могат да достигат 75 метра.  Депутатите приеха и ограничения в надвишаването на интензитета на застрояване в ъглови имоти, според тяхната площ. Така те затвориха вратичката в чл. 27 ал. 3 от Закона за устройство на територията, която се използваше с цел заобикаляне на ограченията за височина на строежи. Според текста сградите в имоти с площ до 500 кв. метра ще могат да надвишават максималния кинт до 100%, два пъти по-малко (50%) ще е допустимото превишение в имоти от 500 до 1500 кв. метра. За ъгловите парцели между 1500 и 3000 кв. метра превишенията на кинт ще могат да са до 25% от площта. Пет години сигурност Подробните устройствени планове за жилищните комплекси няма да могат да бъдат променяни 5 години след приемането им. Единственото изключение ще са само промени в Общия устройствен план, с които би се променило предназначението на отделни зони. Един от мотивите за тази промяна, който главният архитект изтъкна по време на обсъжданията в комисии е, че това ще даде сигурност, както за жителите на София, така и на инвеститорите в града. По думите му често при приемането на един устройствен план отнема години, а след това започват нови процедури по искания за частични изменения, което затруднява работата и води до конфликти между гражданите, общината и инвеститорите. Депутатите не приеха и проложение в инвестиционните проекти за строежи над 5000 кв. метра да се предвижда и разполагане за контейнери за разделно събиране на боклук.", "date": "2018.03.28", "title": "Парламентът одобри в София да има зони за небостъргачи"}
{"url": "https://www.dnevnik.bg/bulgaria/2018/03/28/3154083_volen_siderov_poiska_svikvane_na_koalicionen_suvet_za/", "text": "Свикване на коалиционния съвет на управляващите партии поиска лидерът на \"Обединени патриоти\" в парламента Волен Сидеров. На срещата трябва да се представи наличната информация, \"за да можем да направим пълноценен анализ и да вземем правилното решение\" по случая \"Скрипал\". До момента ние водим балансирана политика, за което аз поздравявам министър-председателя, каза Сидеров. Според него не трябва да се бърза с резки движения и да се гонят дипломати. Мотивът на България трябвало да бъде, че случаят не е изяснен, \"няма конкретни, ясни, твърди доказателства за ролята на Русия в него\". Всякакво друго изказване щяло да навреди на нашите национални интереси, защото \"ние сме обект в една игра, геополитическа\". \"Много се надявам в един коалиционен съвет да изясним това, негови министри да не му пречат в тази балансирана политика\", каза Сидеров, като имаше предвид изявлението на външния министър Екатерина Захариева. Сидеров е говорил неофициално с премиера Борисов за свикване на съвета и това трябвало да се случи до края на седмицата. Според Сидеров случаят \"Скрипал\" е сплотил руските избиратели и \"сега вече виждаме едно истеризиране и натиск върху отделни държави в Европа да започват дипломатическа война с Русия\". Според него натискът е от тези, които са организирали убийството, което и измислено \"типично в мозъчен свят на определени служби\". \"Предполагам, че те са в англоезичния свят тези служби\", каза Сидеров. На друго мнение бе големият коалиционен партньор ГЕРБ в лицето на председателя на групата в парламента Цветан Цветанов. \"Солидарността към Великобритания е много ясно изразена и  на съвета,  на който присъства Борисов\", каза Цветанов. \"Премиерът полага максимални усилия, за да може да се изяснят всички възможни факти и тогава правителството да вземе съответните решение\", според Цветанов.  декларира Цветанов БСП иска премиерът Бойко Борисов да дойде в парламента и да обясни защо е извикал на консултации българския посланик в Москва, каза секретарят на парламентарната група Кристиан Вигенин. \"Притеснени сме от развиващата се дипломатическа криза, можем да я наречем война, която наподобява периода на студената война. Това е повод всяка една политическа сила внимателно да се замисли какво се случва всъщност. На второ място, не сме удовлетворени от непоследователната позиция на българското правителство, защото от последните дни станахме свидетели на разнопосочни изявления и действия\", каза още Вигенин. Това можело да стане на закрито заседание, ако премиерът счита, че има информация, която е специфична и трябва да сподели само с народните представители. \"Бързите кучета слепи ги раждат. Според нас е правилно да не се бърза, но ако има доказателства, трябва да бъдат изтеглени\", коментира лидерът на \"Воля\" Веселин Марешки.", "date": "2018.03.28", "title": "Волен Сидеров поиска свикване на коалиционен съвет за случая \"Скрипал\""}
{"url": "https://www.dnevnik.bg/sport/2018/03/28/3154084_cvetana_pironkova_stana_maika_na_momche/", "text": "Българската тенисистка Цветана Пиронкова е станала майка във вторник късно вечерта. Според информацията бебето е момче и с майката са добре. \"С огромно щастие мога да съобщя, че нашето момченце се роди снощи. Ние сме здрави и сме добре\", написа Пиронкова в \"Инстаграм\". Това е първо дете за Пиронкова и съпруга ѝ Михаил Мирчев, който е бивш футболист на \"Локомотив\" (Пловдив). Пиронкова съобщи, че е  бременна, в края на миналата година  и обясни, че ще пропусне целия сезон 2018. През септември, няколко дни след като навърши 30 години, тенисистката каза, че няма да играе повече през 2017 г. заради контузия. Последният ѝ мач беше на 6 юли, когато  загуби във втория кръг на \"Уимбълдън\"  от Каролин Вознячки. В момента българката е №204 в света, а най-доброто ѝ класиране беше през 2010 г., когато стигна до 31-ото място. Пиронкова е полуфиналистка на \"Уимбълдън\" през 2010 г., а другото ѝ добро класиране в турнир от Големия шлем беше през 2016 година, когато достигна до четвъртфиналите в  \"Ролан Гарос\" .", "date": "2018.03.28", "title": "Цветана Пиронкова стана майка на момче"}
{"url": "https://www.dnevnik.bg/photos/2018/03/28/3153924_fotogaleriia_voinata_sreshtu_bokluka_na_santiago/", "text": "Влаковите композиции в малката чилийска община и град Тил Тил никога не спират. Една след друга те донасят повече от 12 тона боклук дневно от намиращата се на 56 километра столица Сантяго. Тези композиции обаче не се приемат радушно от местните хора и природозащитни организации, които периодично саботират композициите, като повреждат релсовия път.", "date": "2018.03.28", "title": "Фотогалерия: Войната срещу боклука на Сантяго"}
{"url": "https://www.dnevnik.bg/sport/2018/03/28/3154112_pol_pogba_e_stanal_jertva_na_rasistki_obidi_v_macha_s/", "text": "Халфът на френския национален отбор Пол Погба е бил обиждан на расистка основа в приятелския мач с Русия, твърдят антирасистки организации. Според тях по време на срещата в Санкт Петербург дори по телевизията ясно се е чувало как феновете възпроизвеждат маймунски звуци, когато Погба играе с топката. \"ФИФА определено трябва да вземе мерки и най-малкото да започне разследване, защото това е неприемливо. Световното първенство е след по-малко от три месеца и то ще се проведе в Русия\", гласи съобщението на Fare Network. Най-отчетливо звуците са се чували след попадението на Погба от пряк свободен удар в 49-ата минута. Подобни обиди е имало и към другите цветнокожи във френския тим – Самюел Юмтити, Килиан Мбапе, Нголо Канте и Усман Дембеле. Отношение по въпроса взе и спортният министър на Франция  Лаура Флесел . \"Расизмът няма място на футболното игрище. Ние трябва да действаме заедно в Европа и в останалия свят, за да спрем това неприемливо поведение\", написа в \"Туитър\" Флесел. Срещата в Санкт Петербург завърши с  победа 3:1 за Франция . Това не е първи проблем с руски фенове, след като по време на мачовете от младежката Шампионска лига фенове на \"Спартак\" (Москва) обиждаха един от играчите на \"Ливърпул\".", "date": "2018.03.28", "title": "Пол Погба е станал жертва на расистки обиди в мача с Русия"}
{"url": "https://www.dnevnik.bg/sviat/2018/03/28/3154138_praga_odobri_zakon_za_referendumite_koito/", "text": "Чешкото правителство одобри нов закон за референдумите, който на практика предотвратява възможността за допитване за  членството в Европейския съюз . Предложеният текст поставя висок праг за провеждането на  национални допитвания  и изключва международните споразумения от обхвата им, пише агенция \"Ройтерс\". За  свикване на референдум  ще са нужни поне 850 000 подписа, а за приемане на резултатите от него – положителен вот от поне половината хора с право на глас в 10-милионната държава. След като не успя да получи вот на доверие през януари, премиерът  Андрей Бабиш  се опитва да набере подкрепа и управлява с кабинет на малцинството. През вторник той прие предложението на социалдемократите, които са потенциален партньор. Те натрупаха изненадваща подкрепа в изборите предишния октомври и са преговаряли с партията на  Бабиш АНО  за коалиция. Социалдемократите подчертават, че не биха подкрепили правителство, което не се придържа към прозападен курс или предприеме стъпки, заплашващи бъдещето на страната в НАТО и ЕС. Бабиш подкрепя тази позиция, но си запазва и възможността за сформиране на друго правителство на малцинството с подкрепата на Комунистическата партия на Чехия и Моравия и крайнодясната \"Свобода и пряка демокрация\", която иска референдум за напускане на ЕС.", "date": "2018.03.28", "title": "Прага одобри закон за референдумите, който предотвратява \"Чехзит\""}
{"url": "https://www.dnevnik.bg/sviat/2018/03/28/3154129_puchdemon_ima_pravo_da_e_premier_reshi_katalunskiiat/", "text": "Бившият премиер Карлес Пучдемон има право отново да оглави автономната власт в Каталуня, както и \"политическите затворници\" Жорди Санчес и Жорди Турул, които трябва да бъдат освободени. Това гласят две резолюции, одобрени от каталунския парламент тази сутрин. Те бяха внесени за извънредно гласуване и заседание по-рано през седмицата, след като трите партии, подкрепящи независимостта,  не успяха  да се договорят за подкрепа на Турул като премиер, а той впоследствие беше задържан по искане на Върховния съд в Мадрид заради повдигнати малко по-рано  обвинения в бунт  и подстрекателство към размирици. С думата \"политически затворник\" каталунските власти обозначават политиците и активистите, арестувани заради кампанията по отделяне на Каталуня от Испания, включително референдума и декларацията за отцепване през есента. Чрез адвоката си Пучдемон, който е задържан в  Германия  в очакване съд да реши за  екстрадицията му  в Испания, призова партиите за единство. От неговата листа в парламента, \"Заедно за Каталуня\", поискаха ръководството на институцията да реши дали да му даде право на делегиран глас или дистанционен (например по \"Скайп\", както той първоначално  обмисляше  да стане премиер) при следващо заседание за назначаване на регионален лидер. Решението обаче беше отложено. По същото време бившият каталунски министър на образованието Клара Понсати се предаде на властите в Шотландия заради европейската заповед за арест, издадена и за нея от съда в Мадрид. В края на октомври Понсати замина с Пучдемон за Брюксел (където той прекара няколко месеца), но по-късно се премести в Шотландия, за да преподава в университет там. Според в. \"Ла Вангуардия\" тя е започнала онлайн кампания, за да набере средства за защитата си в съда. По думите ѝ сумата може да достигне до 100 хил. паунда, но винаги е трудно да се оцени колко точно ще са разходите при \"сложен случай на международна екстрадиция\". Междувременно прокуратурата на град Шлезвиг - eдин от центровете на провинцията Шлезвиг-Холщайн - съобщи за \"Ел Паис\", че първото решение дали Пучдемон да бъде предаден може да дойде още \"днес, утре или от вторник (другата седмица) нататък.\" Дори това да се случи обаче, бившият премиер ще обжалва при евентуално решение за екстрадиция и това би удължило престоя му в затвора в Ноймюнстер. По-рано тази седмица германските власти обясниха, че един от факторите в решението за екстрадиция съгласно европейската заповед за арест, издадена в Испания, ще е дали при кампанията за отделяне, във връзка с която той е обвинен, е имало насилие. Ако отговорът е \"да\", това би могло да се впише в дефиницията на \"държавна измяна\" - обвинението, което е най-близко до повдигнатите на Пучдемон от Върховния съд в Мадрид (бунт и подстрекателство към размирици).", "date": "2018.03.28", "title": "Пучдемон има право да е премиер, реши каталунският парламент"}
{"url": "https://www.dnevnik.bg/razvlechenie/2018/03/28/3154046_igrach_purvi_prigotvi_se_-_zavrushtane_v_minaloto_za/", "text": "Светът е съсипан от пренаселването, замърсяването и климатичните промени, а човечеството бяга от мизерията си във виртуалната реалност. Така изглежда бъдещето в новия филм на Стивън Спилбърг \"Играч първи, приготви се\" (Ready Player One), който тръгва по кината от петък, 30 март - но любителите на електронни игри и VR ентусиастите може и да се влюбят в него. По едноименната юношеска научна фантастика на Ърнест Клайн, \"Играч първи, приготви се\" разказва за група тийнейджъри, които прекарват дните си във виртуална реалност, наречена Оазиса. Доста по-близък до днешния свят и утопиите, за които човечеството мечтае, в Оазиса възможностите за работа, учене и забавление са неограничени. Но създателят му е заложил капан - всеки участник може да се състезава, за да стане новият шеф на виртуалния рай, което отключва война в реалния свят след смъртта му. Можеш да прекараш цялото си време [в Оазиса], или в реалния свят, където да общуваш с истински хора и наистина да ги гледаш в очите, казва Спилбърг пред \"Ройтерс\". \"Това е и предупреждение, не само голямо приключение.\" То е изпълнено с препратки към видеоигрите, фантастичните филми, музиката и популярната култура на 80-те години, като \"Завръщане в бъдещето\" и, разбира се, E.T. на самия Спилбърг. Отзивите за филма са предимно положителни, определяйки го като носталгично, но вълнуващо пътешествие, които показва най-силните му страни като режисьор. А любителите на виртуалната реалност в истинския свят се надяват, че \"Играч първи, приготви се\" ще предизвика нов интерес към VR технологиите, които засега са все още нишови. Възможностите им са и доста по-ограничени в сравнение с показаното във филма. Засега основното им приложение е в игрите, където участниците могат да се изправят един срещу друг в симулирани светове благодарение на каски и очила като Oculus на \"Фейсбук\" и други. Спилбърг е сред ранните почитатели на технологията и я прилага и във филма. Това е единственият начин актьорите му да се ориентират на снимките, тъй като почти целият \"Играч първи, приготви се\" е заснет с Motion Capture технология в бяла стая. За гледането на филма обаче не са необходими специални технологии. Той тръгва по българските кина от петък.", "date": "2018.03.28", "title": "\"Играч първи, приготви се\" - завръщане в миналото със Стивън Спилбърг"}
{"url": "https://www.dnevnik.bg/biznes/2018/03/28/3154152_kitaiski_konsorcium_shte_upravliava_letishteto_v/", "text": "Консорциумът между \"Хайнан\" и \"Пловдив Еърпорт Инвест\" е определен за концесионер на летище Пловдив след проведена процедура. Днес правителството упълномощи министъра на транспорта, информационните технологии и съобщенията да сключи концесионния договор в двумесечен срок, съобщи правителствената пресслужба. Концесията е за 35 години, като за този срок концесионерът се задължава да инвестира 79 млн. евро в ремонт, поддържане и рехабилитация на съществуващата инфраструктура, както и изграждане на нови съоръжения. След изтичането на гратисния период от 48 месеца, за всяка календарна година концесионерът ще извършва плащане, което се състои от фиксирана и променлива част. Фиксирана част е в размер на 600 000 лева без ДДС, а променлива част представлява 6% от общия размер на нетните приходи от всички дейности за съответната година, свързани с ползването на обекта на концесията. Процедурата за отдаване на концесия на летище Пловдив е открита на 16 януари 2017 г. , припомня пресслужбата. Първоначално офертите са три - ДЗЗД \"Силк роуд Пловдив Еърпорт\"; \"Консорциум Летище Пловдив\"; Обединение (Консорциум) между \"Хайнан\" и \"Пловдив Еърпорт Инвест\". След разглеждане на документите е установено, че ДЗЗД \"Силк Роуд Пловдив Еърпорт\" не отговаря на критериите за подбор и дружеството е отстранено от процедурата. На 27 юли 2017 г. са отворени публично предложенията и обвързващите предложения на \"Консорциум Летище Пловдив\" и на обединение между \"Хайнан\" и \"Пловдив Еърпорт Инвест\". Отстраненият участник \"Силк Роуд Пловдив Еърпорт\" обжалва решението и процедурата е временно спряна до 1 март 2018 г., когато Върховният административен съд отхвърля жалбата като неоснователна, след което процедурата отново е стартирана. Комисията пристъпва към оценяване на участниците и класира на първо място обединението между \"Хайнан\" и \"Пловдив Еърпорт Инвест\". Единият от участниците в обединението, определено за концесионер, HNA Group (Хайнан Груп) към момента разполага с активи за около 145 млрд. долара, годишните му приходи са над 90 млрд. долара, а служителите му в цял свят - над 410 000. Дейностите на компанията са в различни сфери, като основно са съсредоточени в авиацията, технологиите, туризъма, финансите, иновациите и логистиката. \"Хайнан Груп\" управлява 14 авиокомпании с над 1250 самолета, като оперира 13 летища и над 1000 вътрешни и международни линии. Годишно компанията превозва над 100 милиона пътника до над 260 града. \"Пловдив Еърпорт Инвест\" е дружество, регистрирано в Холандия и според публикация в  \"Медиапул\"  от преди година има инвеститори с опит в авиацията, както и такива с капитал от Европейския инвестиционен фонд,", "date": "2018.03.28", "title": "Китайски консорциум ще управлява летището в Пловдив 35 години"}
{"url": "https://www.dnevnik.bg/sport/2018/03/28/3154086_ekstremnoto_sustezanie_vitosha_h_lines_shte_subere_nad/", "text": "За четвърта поредна година Витоша ще бъде домакин на фрийрайд състезание по ски и сноуборд. \"Витоша Х Lines\" ще се проведе в събота (31 март) от 9.30 часа в района на лифта \"Витошко лале 2\" и местността Резньовете. Събитието, което е част от инициативата \"София 2018 - Европейска столица на спорта\", е с награден фонд от 6000 лева. Организаторите очакват голям интерес към надпреварата, като до момента са се регистрирали над 100 състезатели. \"Витоша X lines\" е първото подобно събитие в България, което дава възможност на деца и младежи да се докоснат до тръпката от карането извън пистите в обезопасена среда, като им помага да придобият необходимите знания и опит и най-вече да се забавляват\", съобщават организаторите. Надпреварата ще се проведе в три възрастови категории за деца, младежи и възрастни. За зрителите ще бъде обособена зона за наблюдаване на състезанието, като на тяхно разположение ще има безплатни топли напитки.", "date": "2018.03.28", "title": "Екстремното състезание \"Витоша Х Lines\" ще събере над 100 скиори и сноубордисти"}
{"url": "https://www.dnevnik.bg/biznes/turizam/2018/03/28/3154170_kabinetut_tursi_koncesioneri_na_plajove_v_albena/", "text": "Правителството започна днес процедури за предоставяне на концесия на три морски плажа - Албена, \"Св. Константин и Елена – голям плаж\" и Приморско – централен, съобщиха от Министерския съвет. С процедурите се цели тяхното обезопасяване и предоставяне на услуги от обществен интерес за срока на концесията. Процедурата се провежда по реда на Закона устройството на черноморското крайбрежие, като концесионерите ще бъдат определени чрез конкурс, организиран от министъра на туризма и проведен от комисия, назначена от министър-председателя. Предлага се срокът на концесиите да е 15 години. Той е съобразен със срока за откупуване на инвестициите и визията за дългосрочно развитие на морския плаж. Размерът на минималното годишно концесионно заплащане на плаж Албена е 919 785 лева без ДДС. На плаж \"Св. Константин и Елена – голям плаж\" – 83 428 лева без ДДС, а на плаж Приморско – централен – 41 824 лева без ДДС. Размерите са определени съгласно приетата от Министерския съвет Методика за определяне минималния размер на концесионното плащане за морски плажове. Трите плажа следва да бъдат обезпечени със задължителните дейности по Закона за устройство на черноморското крайбрежие – водно спасяване, обезпечаване на прилежащата акватория, здравно и медицинско обслужване, санитарно-хигиенно поддържане на морския плаж и услуги от обществен интерес.", "date": "2018.03.28", "title": "Кабинетът търси концесионери на плажове в Албена, \"Св. Константин и Елена\" и Приморско"}
{"url": "https://www.dnevnik.bg/bulgaria/2018/03/28/3154181_detskite_gradini_i_uchilishtata_shte_se_finansirat_po/", "text": "Финансирането на детските градини и училища вече ще е не само въз основа на броя на децата и стандартите за тях, но и на база брой групи/паралелки, брой институции и стандарти за тях. Нов модел на разпределение на парите от държавния бюджет беше утвърден от правителството днес с промени в Наредбата за финансирането на институциите в системата на предучилищното и училищното образование, съобщиха от пресцентъра на Министерския съвет. Този механизъм ще осигурява повече пари на малките детски градини и училища, защото размерът на финансирането вече не е обвързан само с броя на децата и учениците. Парите за брой институции, брой групи/паралелки и брой деца/ученици се коригират с регионален коефициент, чийто размер се определя според броя на населението в общинския център и отдалечеността му от град с население над 100 000 жители и от областен град. При прилагането на този коефициент малките и отдалечени общини получават допълнителни средства. С по-малък брой ученици ще бъдат формирани паралелките в училищата, които получават допълнително финансиране за работа с деца и ученици от уязвими групи, и в училищата с паралелки за придобиване на квалификация по защитените от държавата специалности, както и такива, за които се очаква недостиг на пазара на труда.", "date": "2018.03.28", "title": "Детските градини и училищата ще се финансират по нов модел"}
{"url": "https://www.dnevnik.bg/sport/2018/03/28/3154160_kubrat_pulev_ima_nov_shans_da_sreshtne_djoshua_chrez/", "text": "Кубрат Пулев получи нова възможност да стигне до двубой за световна титла. Международната федерация по бокс (IBF) насрочи търг за елиминационен мач между българина и американеца Доминик Бризил. Търгът е насрочен за 10 април. Той ще бъде отменен, ако двете страни успеят да постигнат споразумение до 15 минути преди началото на наддаването, съобщи ESPN. До обявяването на търг за елиминационния сблъсък се е стигнало, след като екипите на Пулев и Бризил не са успели да се договорят до крайния срок, поставен от IBF - 12 март. Ако се стигне до двубой между 36-годишния българин и 32-годишния американец, победителят ще стане задължителен претендент за световната титла на IBF, която е притежание на Джошуа от април 2016 г. В събота 28-годишният англичанин, който държи поясите на IBF, WBA и IBO, ще се изправи срещу шампиона на WBO Джоузеф Паркър в обединителен мач на стадион \"Принсипалити\" в Кардиф. Пулев вече имаше една възможност да се изправи срещу световния шампион. Това трябваше да се случи на 28 октомври в битка за световните титли на IBF, IBO и WBA,  но българинът се отказа заради контузия . Вместо него на ринга се качи камерунецът Карлос Такам. Пулев не се е боксирал от 28 aприл 2017 г., когато спечели по точки срещу американския ветеран Кевин Джонсън в София и постигна 25-ата си победа от 26 мача като професионалист. Наскоро той заяви, че  планира да се завърне на ринга с мач на американска земя  в края на май или началото на юни. Бризил е висок 201 см, има 19 победи в 20 мача и е спечелил 17 от двубоите си с нокаут. Единствената му загуба на професионалния ринг е срещу Джошуа. Двамата се срещнаха през лятото на 2016 г., а световният шампион победи с технически нокаут в седмия рунд и направи първата си успешна защита на пояса на IBF.  Пулев е №2 в ранглистата на IBF, а Бризил заема шестата позиция. Между двамата се нареждат американецът Джарел Милър, англичанинът Дилиън Уайт и руснакът Александър Поветкин. Милър има насрочен мач с французина Йоан Дюапас на 28 април.  Уайт нанесе първа загуба на австралиеца Лукас Броун  през уикенда и се прицели в двубой със световния шампион на WBC Дионтей Уайлдър. Поветкин има по-добри шансове да стигне до мач за световна титла през WBA и WBO, в чиито ранглисти заема първото място.", "date": "2018.03.28", "title": "Пулев има нов шанс да срещне Джошуа чрез елиминационен мач с Доминик Бризил"}
{"url": "https://www.dnevnik.bg/bulgaria/2018/03/28/3154171_zdravnata_kasa_iska_da_namali_planovoto_lechenie_v/", "text": "Ако в годината на присъединяване на България към Европейския съюз 2007 г. само четирима българи са имали нужда от специално лечения в други държави членки, до 2017 г. общият брой на заминалите за лечение българи е вече общо 632. Толкова са издадените формуляри S2 за десет години, с които българските граждани отиват в чуждестранни болници за лечение, ако не могат да го получат в България. С най-голям дял български пациенти са Германия, Белгия, Франция, Швейцария. Тази статистика извежда председателят на надзорния съвет на Националната здравноосигурителна каса и зам.-министър на здравеопазването Жени Начева по време на заседание през март. \"Анализът, който е направен на видовете заболявания по исковете, за мен показва един застрашително нарастващ размер на случаите от 2007 г. до 2017 г. включително\", обобщава Начева. Надзорният съвет търси начин да затегне контрола над плановото лечение на българи в други страни от ЕС, но все още не разполага с достатъчно ясни и пълни данни на какво се дължи ръстът на броя на пациентите, личи в стенограма от заседанието, цитирана от \"Медиапул\". Дълговете на касата към чуждестранни здравни фондове, които  към края на 2017 г. възлизат на над 270 млн. лв. , станаха повод за  конфликт между здравното министерство и ръководството на касата  и  дебати в парламента  през февруари тази година. От статистиката личи, че броят на лекуващите се в чужбина расте всяка година. През 2015 г. са разгледани 305 заявления за планово лечение и са издадени 124 разрешения; през 2016 са разгледани 397 заявления, от които 230 са получили разрешение, и през 2017 година заявленията са били 413 и разрешение са получили 190. Само за януари тази година вече са получени 83 заявления и са одобрени 11. От 2013 до 2016 г. разходите за планово лечение са нараснали от 500 хил. лева на 5.7 млн. лева, а разходите за оказване на медицинска помощ, когато се е наложила такава, без да е планирана - от 3 млн. лева на 8 млн. лева. А при разходите за случаи на спешна помощ за българи в ЕС касата отчита резки скокове нагоре и надолу, коментира представителят на Асоциацията на индустриалния капитал в надзора Боян Бойчев. През 2013 г. касата е платила 14 млн. лева за спешно лечение на българи в ЕС, през 2014 г. този разход скача тройно на 40.5 млн. лева, на следващата година обратно надолу до 20.5 млн. лева и през 2016 г. - 23.5 млн. лева. По думите на Начева лечението в чужбина е съсредоточено в няколко на брой болници, вероятно поради тяхната специфика и традиции в лечението на съответните заболявания. \"Поне аз останах с впечатлението, че основно това са заболявания, които са свързани с онкологията и лечението на редки заболявания, сърдечно-съдови заболявания, които се твърди, че не се лекуват у нас. Най-вече и тежки състояния, свързани с трансплантация\", пояснява председателят на надзора. Според нея тази година трябва да се засили контролът върху медицинското решение за насочване на пациентите за лечение в чужбина. Идеята на Начева е да се работи повече с националните консултанти \"какви пациенти се насочват, по повод на какви заболявания, защо толкова нараства броят на пациентите по тези заболявания\". \"Вероятно трябва да потърсим и консултация с националните консултанти, с които касата работи, за да прецизираме тези заболявания, дали те не могат да се лекуват у нас, от какво са породени, тъй като нараства наистина много броят на лицата, които се насочват в чужбина\", казва тя. \"Тези пациенти, които се лекуват в чужбина, за мен би било интересно да им проверим ЕГН-тата, дали са лекувани и в България, да проследим целия път на тяхното лечение, каква помощ им е оказана в нашата страна. Просто малко по-голям контрол върху това. Вече имаме и насока в кои заболявания се насочват основно пациентите. Да си съсредоточим разговорите с консултантите и проверките за тези пациенти от гледна точка на помощта, която в нашата страна не се предоставя\", обобщава Начева.", "date": "2018.03.28", "title": "Здравната каса иска да намали плановото лечение в чужбина"}
{"url": "https://www.dnevnik.bg/bulgaria/2018/03/28/3154172_kabinetut_poiska_deputatite_da_odobriat_poveche_merki/", "text": "Свидетели, подсъдими и др. участници в наказателни дела, както и техните близки, ще получават незабавна защита, когато са застрашени заради участието си в дело или разследване. Мерките са лична охрана или преместване на безопасно място например. Това предвиждат промените в Закона за защита на лица, одобрени днес от правителството, което предлага те да бъдат гласувани от парламента. С проекта се цели оптимизиране работата на Бюрото по защита при главния прокурор, на използваните ресурси, както и подобряване на взаимодействието му с останалите държавни органи с отношение към осъществяването на специалната защита. Предложенията за законова промяна въвеждат която ще включва два вида и ще се реализира на два етапа – предварителна защита и програма за защита на застрашени лица.  До момента защитените участници в наказателно производство, които са съдействали на съда или разследващите, биваха включвани в програма за защита, процедурата по която отнемаше обаче доста време. Затова и измененията целят да въведат предварителна незабавна защита, през което време ще тече и процедурата по задействане на програмата. Предварителната защита цели и да осигури време за събиране и оценка на необходимата информация за вземане на решението от главния прокурор за включване или не на застрашеното лице в програмата за защита. С този срок ще се даде възможност и на застрашения да разбере в детайли възможностите си и ограниченията, които ще му наложи програмата за защита, както и да организира личните си дела със съдействието на Бюрото по защита. Предвидено е изпълнението на мерките по предварителната защита да започва след разпореждане на главния прокурор и писмено съгласие на застрашеното лице, като при отказ от даване на съгласие от застрашеното лице процедурата да бъде прекратена. Законопроектът предлага въвеждане на Успоредно с това се предлага да отпаднат като самостоятелни мерките \"лична физическа охрана\" и \"пълна промяна на самоличността\", тъй като те са доказали своята неефективност. Такива мерки не съществуват и в аналогичните закони в останалите държави, членки на Европейския съюз.  При предварителната защита са предвидени: - лична физическа охрана - охрана на имуществото - настаняване на безопасно място - настаняване в друго място за изтърпяване на наказанието. Те ще могат да се прилагат само за 30 дни, а при необходимост срокът може да бъде удължен с още до 30 дни. Мерките за защита по програмата за защита ще са промяна на мястото на живеене в страната, промяна на мястото на работа, промяна на учебното заведение, настаняване в друго място за изтърпяване на наказанието, както и преместване в друга държава. С проекта се създават необходимите условия за намаляване на риска от посегателства срещу защитените участници в разследвания и дела чрез оптимизиране на специалната защита. Очаква се още да се ограничи необоснованото им пребиваване в програмата за дълго време без съществуваща спрямо тях заплаха, както и осъществяване на мерки за защита, несъответстващи на обективната степен на заплаха. Очаква се също постигане на дисциплиниращо въздействие по отношение на застрашените чрез въвеждане на механизъм за възстановяване на извършваните разходи при неспазване от тяхна страна на поетите задължения при осъществяване на мерките за защита.", "date": "2018.03.28", "title": "Кабинетът поиска депутатите да одобрят повече мерки за защитени свидетели"}
{"url": "https://www.dnevnik.bg/sviat/2018/03/28/3154187_velikobritaniia_da_dokaje_che_slujbite_ne_sa_otrovili/", "text": "Руското външно министерство поиска от Великобритания да докаже, че  покушението срещу бившия агент  на военното разузнаване ГРУ Сергей Скрипал не е дело на британските спецслужби, и заплаши, че в противен случай ще го смята за атака срещу руски граждани. Чрез изявление,  публикувано на сайта ѝ , институцията поиска от Лондон доказателство, че специалните служби нямат никаква отговорност за случилото се. \"Анализ на обстоятелствата... ни кара да мислим за възможно участие в отравянето на британските разузнавателни служби,\" продължава съобщението. Фактите също така свидетелстват за \"незаинтересоваността на британските власти да изяснят истинските мотиви и да установят извършителя на престъплението в Солсбъри\", смята руската дипломатическа служба. \"Ако не бъде представено убедително доказателство за противното на руската страна, ще считаме, че става въпрос за покушение срещу живота на наши граждани като резултат от мащабна политическа провокация\", предупреди външното министерство в Москва. Този месец британският премиер Тереза Мей също поиска от Русия да обясни дали има отношение към инцидента с нервнопаралитично вещество, или е изгубила контрол върху количества от него и е допуснала то да бъде използвано на британска земя. След като Москва отказа да се съобрази с еднодневния ултиматум, Лондон  изгони руски дипломати  и предприе други мерки. По-късно това направиха и  редица други страни  от Европейския съюз и извън него, а  България  и  Словакия  извикаха посланиците си за консултации. \"Поведението на британските власти извиква множество въпроси\", продължава руското министерство. \"Населението на Великобритания бива държано в неведение за ключови моменти от този инцидент, обявен за сериозна заплаха, не е известен общият брой на пострадалите... британските власти систематично демонстрират неспособност да гарантират сигурността на руските граждани на своя територия.\" \"Виновна по 12 точки\" Малко по-рано днес в. \"Комерсант\"  съобщи , че на брифинг за чужди дипломати в британското посолство в Москва е била направена презентация, според която Русия \"извън всякакво съмнение\" е отговорна за покушението в Солсбъри. Същата презентация обвинява Москва и за убийството на Александър Литвиненко през 2006 г., атаката срещу  естонския интернет  през 2007 г., грузинската криза от 2008 г., окупацията на Крим и Донбас, свалянето на  полет MH17 над Донбас  през 2014 г. и намесата в  американските избори  за президент. Сред 12-те точки, за които Лондон държи Москва несъмнено отговорна, са и кибератаките срещу  Бундестага  и датското  отбранително министерство  (съответно май 2015 г. и в рамките на 2015-2016 г.); кампанията за дезинформация срещу Германия по  \"случая Лиза\"  от януари 2016 г.;  опита за преврат  в Черна гора около изборите през 2016 г. и атаката с  вируса NotPetya  през юни миналата година. Британското външно министерство не реагира на публикацията в първите часове след нея.", "date": "2018.03.28", "title": "Великобритания да докаже, че службите ѝ не са отровили Скрипал, поиска Русия"}
{"url": "https://www.dnevnik.bg/bulgaria/2018/03/28/3154195_do_2040_g_naselenieto_na_bulgariia_shte_namalee_s_edna/", "text": "До 2040 г. населението на България ще намалее около 20-25%, сочи прогнозата за демографското развитие на България за периода 2015-2040 г., която правителството представя на парламента. Документът е изготвен от Института за изследване на населението и човека при Българската академия на науките на базата на сравнителна съпоставка на официални прогнозни данни на Евростат, Националния статистически институт, ООН и Световната банка. Основният извод в проучването е, че се очертават сходни на сегашните тенденции в демографското развитие на България през следващите няколко десетилетия. Независимо от предвижданото намаление на смъртността, което засяга в различна степен мъжете и жените,  . Делът на младите хора до 20 г. ще се запази, докато на  . Това определя и прогнозирано намаление на броя и дела на населението в активна възраст. Намалението на населението на териториален принцип обхваща почти всички области без столицата и се очаква този  . В общоевропейски план България не е единствената страна с прогнозирано намаляващо население, се посочва в проучването. Според целевия вариант на проекцията на Евростат   – Литва, Латвия, Румъния, Гърция, Хърватия, Португалия, Полша, Унгария, Естония, Италия и Словакия. Към тях условно биха могли да се присъединят Словения и Чехия, в които броят на населението се очаква да остане без промени до 2040 г. Това води до извода, че в  . Прогнозните резултати от различните проекции свидетелстват, че въпреки очакваното подобрение в показателите за смъртност и раждаемост населението на страната вероятно е достигнало до етапа на  . Поради действието й, дори периодните нива на фертилност да се увеличат до равнището, необходимо за  , прогнозите са абсолютният брой на населението да продължи да намалява.", "date": "2018.03.28", "title": "До 2040 г. населението на България ще намалее с една четвърт"}
{"url": "https://www.dnevnik.bg/video/2018/03/28/3150706_video_izpitanieto_kucheshka_pricheska/", "text": "Напоследък в България стават все по-популярни салоните за процедури по поддържането на добрия външен вид на домашния любимец. Различните процедури, на които биват подлагани животните, вземат предвид както предпочитанията на собственика, така и индивидуалните нужди на всяко животно. Най-честите процедури са разресване на козина, почистване на уши и очи, рязане на нокти, къпане, подстригване, боядисване. Пред \"Дневник\" за тях разказва Златина Давидовска - Цветкова, собственик на фризьорски салон за кучета.", "date": "2018.03.28", "title": "Видео: Изпитанието \"кучешка прическа\""}
{"url": "https://www.dnevnik.bg/sport/2018/03/28/3154176_opoziciiata_ochakva_da_oglavi_bulgarskiia_shah_po/", "text": "Опозицията в българския шах очаква да получи лиценз и да оглави спорта в края на съдебна борба. Това заяви председателят на \"Шахматна федерация България\" Методи Стойнев пред \"Дневник\". На 22 март Върховният административен съд (ВАС) спря решението, с което Министерството на младежта и спорта (ММС) дава лиценз на действащата в момента \"Българска федерация по шахмат 1928\". Това е второ решение на съда срещу министерството, след като дни по-рано  забеляза нарушения при разглеждането на заявленията за избирането на федерация , която да ръководи шаха в страната. Миналото лято  беше отнет лицензът на Българската федерация по шах . След това през декември министърът на спорта  Красен Кралев връчи лиценз на  \"Българска федерация по шахмат 1928\" , ръководена от депутатите Руслан Тошев и Иван Генов. Това предизвика недоволството на опозицията, която също искаше да ръководи спорта. \"Много лесно се води нашата битка в съда, защото сме на светлата страна. В съда казват, че това, което са направили от министерството, е административен произвол\", заяви Стойнев. Според него всички членове на лицензионната комисия в ММС са за прокурор. След последното решение на ВАС министерството има срок да обжалва. Очакванията на Стойнев са \"Шахматна федерация България\" да получи лиценз по съдебен път и да оглави българския шах през есента. Той изтъква, че освен сегашните 20 клуба - членове на сдружението, ще бъдат приети и останалите желаещи. \"Отдавна искаме оставката на министъра (Кралев). За какво ни е такъв министър? Само ще ни тормози в бъдеще. Проблемът е, че той си избра негов човек начело на федерацията. Той има лично отношение срещу нас, защото го дадохме на прокурор заради начина на разследване на злоупотребите в старата федерация\", каза Стойнев. Председателят на опозиционното шахматно сдружение смята, че в сегашното положение България няма как да бъде приета отново за член на международната федерация (ФИДЕ) и Европейския шахматен съюз.", "date": "2018.03.28", "title": "Опозицията очаква да оглави българския шах по съдебен път и иска оставката на Кралев"}
{"url": "https://www.dnevnik.bg/skorost/avtomobilna_industriia/2018/03/28/3154196_bmv_i_mini_s_vtori_dilurstvo_v_sofiia_sled_investiciia/", "text": "Второ дилърство на марките БМВ и МИНИ работи в София от края на миналата година, но днес беше официално представено. В комплекса на \"М Кар груп\", намиращ се на на бул. \"Черни връх\" срещу мол \"Парадайз\", са инвестирани над 15 млн. евро. На площ от 12 декара е изградена четириетажна сграда с разгъната застроена площ 11 хиляди квадратни метра. В търговския комплекс \"М Кар София\" има шоуруми за моделите на БМВ, спортното звено БМВ М, подмарката за екологични модели БМВ Ай, както и за гамата на МИНИ. На разположение са сервизни зони за механични ремонти, тенекеджийска работа и боядисване, както и складове за резервни части и автомобили. Продават се и също аксесоари за двете марки. До броени дни ще заработи сайтът на \"М Кар София\", от който онлайн ще се купуват аксесоари и резервни части. През следващия месец предстои да се тества и опцията за покупка на автомобили през интернет. \"М Кар груп\" е в бизнеса с автомобили от 2001 година, когато отваря дилърство за БМВ и МИНИ в Пловдив. Към момента компанията оперира още във Варна и Плевен. През 2014 години в Скопие, Македония, отваря врати първото дилърство на БМВ и МИНИ на \"М Кар груп\" извън България, като от края на миналата година то оперира и в Косово. Амбицията на \"М Кар София\" е тази година да продадат 300 автомобила БМВ и 80 МИНИ. От компанията обмислят предлагане на услуги, които до момента клиентите не са получавали, но повече подробности не бяха дадени. Както е известно, другият дилър на БМВ и МИНИ в София е \"Ауто Бавария\", който е част от  \"София франс ауто груп\" .", "date": "2018.03.28", "title": "БМВ и МИНИ с второ дилърство в София след инвестиция от над 15 млн. евро"}
{"url": "https://www.dnevnik.bg/sport/2018/03/28/3154161_politicheskite_boikoti_niama_da_se_otraziat_na/", "text": "Възможността за политически  бойкот на световното първенство  по футбол в Русия няма да засегне по никакъв начин провеждането на турнира. Това каза говорителят на Кремъл Дмитрий Песков на среща с журналисти. \"В дадения случай отказът на официални лица да посетят мероприятията в рамките на световното първенство е малко вероятно да има негативен ефект върху спортното събитие. Все пак по-важната част от турнира е футболът и случващото се на терена, а не пристигането на политици и чиновници\", каза Песков. По-рано този месец премиерът на Великобритания  Тереза Мей обяви, че членове на правителството , както и на кралското семейство няма да пътуват до Русия. Това стана факт след скандала с отровения руски агент Сергей Скрипал в Солсбъри. Исландия , която ще дебютира на световно първенство и ще се превърне в най-малката страна - участник на световни финали, също няма да изпраща свои политици в Русия. Очаква се това да направят още Австралия, Дания, Япония, Полша и Швеция. Световното първенство в Русия започва на 14 юни и ще продължи до 15 юли.", "date": "2018.03.28", "title": "Политическите бойкоти няма да се отразят на световното първенство, обяви Кремъл"}
{"url": "https://www.dnevnik.bg/kultura/2018/03/28/3154183_nepoznat_doskoro_roman_na_uolt_uitman_izliza_na/", "text": "Непознат доскоро роман на големия американски поет и писател Уолт Уитман излиза на български език две години след като бе намерен в САЩ. \"Животът и приключенията на Джак Енгъл\" е ранна творба на Уитман, публикувана анонимно в американски вестник през 1852 г.. По-късно писателят ще каже за първите си писания, че мечтае \"тези груби и хлапашки неща тихо да потънат в забвение\". Въпреки че се появява едва 3 години преди първото издание на \"Тревни листа\", стихосбирката, с която остава в историята на американската литература и която дописва цял живот, Уитман така и не припознава \"Джак Енгъл\" като свой текст. За опитите на негов съвременник да събере ранната му проза в едно издание поетът казва навремето, че \"почти би искал да го застреля\". Така, след като изкарва хонорара на автора си, \"Джак Енгъл\" наистина е забравен за повече от 150 години. Открива го Закари Търпин, докторант от Университета в Хюстън, който е превърнал издирването на изгубени ръкописи в свое основно занимание. Пред \"Ню Йорк таймс\" той разказва, че засичайки бележки от архива на Уитман със сканирана периодика от XIX в., е открил кратка обява в \"Таймс\", която рекламира публикация в друг вестник: Така представен, вероятно се разбира защо Уитман не е искал \"Джак Енгъл\" да застане на рафта до \"Тревни листа\". Написан в популярен жанр за времето си, романът разказва за млад стажант-адвокат, който постепенно разкрива подлостта на шефа си и се превръща в единствен защитник на сирачето Марта. За изследователите обаче романът съдържа любопитни ключове към по-късното творчество на Уитман и дори да не е писан за шедьовър, не е никак лошо четиво. Търпин дори го определя като \"предмодерен Томас Пинчън\". Известно е, че Уитман е сътрудничил на \"Сънди диспач\". За щастие на Търпин единствените копия на въпросните броеве на изчезналия вестник се пазят в библиотеката на Конгреса. Романът излезе на английски език преди година, а на български излиза тази седмица благодарение на издателство \"Лист\" и преводача Стефан Радев. През 2019 г. се навършват 200 години от рождението на Уитман. До края на годината \"Лист\" планира да издаде за първи път на български и \"Големият портрет\" на Дино Будзати - първия италиански фантастичен роман.", "date": "2018.03.28", "title": "Непознат доскоро роман на Уолт Уитман излиза на български език"}
{"url": "https://www.dnevnik.bg/zdrave/2018/03/28/3154216_ucheni_ot_ban_rabotiat_po_universalna_vaksina_sreshtu/", "text": "Учени от Института по микробиология към Българската академия на науките са си поставили няколко амбициозни задачи, като на първо място е тази да създадат универсална ваксина, базирана на ДНК, срещу всички щамове на грипа, съобщава БНР. Досега не е създадена универсална и дълготрайна ваксина срещу грипа, защото всяка година болестта се разпространява от различни вариации на вируса и те са безброй много. Затова се налага всяка година, след като Световната здравна организация прогнозира какви ще са актуалните щамове за сезона, фармацевтичните компании да използват точно тях и експресно да разработят и разпространят новите ваксини за сезона, като се надяват прогнозите да са верни и вирусите да не мутират, защото иначе ваксините ще са неефективни. Българският екип от учени от департамент \"Имунология\" с ръководител доц. д-р Андрей Чобанов търси трайно решение на проблема, като проучва възможността за противогрипна ДНК ваксина - създадена от общото ДНК на грипния вирус, вместо познатите сега, които противодействат само на различните вариации на вируса. Противогрипните ДНК ваксини са ново направление във вирусологията, в което се създават химерни молекули с помощта на генноинженерни манипулации и целта е да противодействат еднакво добре на всички щамове на грипа, поясняват учените. \"ДНК ваксините са много по-лесни за производство, стига да се получат добри клинични изпитания. В момента се намираме на етапа на експериментален лабораторен модел и пътят до тяхното внедряване е дълъг. При тези ваксини се избягва сезонната цикличност, при която се явяват различните серотипове на грипния вирус\", коментира директорът на Института по микробиология проф. Христо Найденски. \"През този есенно-зимен сезон например имаме четиривалентна ваксина - тя дава резултати, но няма да бъде ефективна догодина, тъй като спектърът на грипните серотипове може да се промени. Това се наблюдава всяка година, имайки предвид изменчивостта на вируса, епидемичните процеси и т.н. Докато ДНК ваксините са много по-сигурни от тази гледна точка и много по-поливалентни в сравнение със сега разработваните, които са сезонни\", допълва Найденски. Универсалната противогрипна ваксина е само едно от направленията, по които работят учените от Института по микробиология, който отбеляза неотдавна 71-ата годишнина от основаването си. В отделните департаменти на института се изучават също и причинителите на редица заболявания като човешки папилома вируси, ентеровируси, полиовируси, правят се проучвания върху туберкулозата, рака, ревматоидния артрит. Разработва се например лечение за рак на базата на коренищата на растението златен корен (Rhodiola Rosea). В друг проект пък се търси решение как целулозните отпадъци и особено хигиенните материали, които космонавтите използват по време на орбиталните си полети, да се утилизират в един кръгов цикъл, с помощта на микроорганизми да се получат нови продукти, които да послужат повторно на екипажа в космоса.", "date": "2018.03.28", "title": "Учени от БАН работят по универсална ваксина срещу грип"}
{"url": "https://www.dnevnik.bg/sviat/2018/03/28/3154213_i_slovakiia_izvika_poslanika_si_v_rusiia_za_konsultacii/", "text": "Словакия е извикала посланика си в Москва за консултации заради атаката в Солсбъри срещу бившия руски разузнавач  Сергей Скрипал . Това съобщи външният министър Мирослав Лайчак, цитиран от словашкия сайт Dennik N и агенция ТАСС. Според него съществува възможност да бъдат изгонени руски дипломати заради случилото се, както направиха редица европейски държави, но подобно решение все още не е взето и няма готовност за него към момента. По-рано Лайчак изрази \"пълна солидарност\" с Великобритания (която обвинява Русия за покушението). Той обаче каза, че възможни мерки могат да се вземат, след като властите получат предварителни резултати от следствието, основани на документално потвърждение на фактите. Подобна позиция вече  изрази и България . След правителството в София  словашкото е второто , което вика посланика си в Русия за консултации заради случая \"Скрипал\". Според Лайчак Словакия поддържа отговора на НАТО,  която вчера изгони  седем руски дипломати от мисията на Москва към централата на алианса. Dennik N обаче отбелязва, че Лайчак е обмислял по-нататъшни действия като отзоваване на посланика в Москва за неопределено време, но срещу този ход са се обявили Словашката национална партия (SNS), която е коалиционен партньор, и лидерът на управляващата партия Smer и доскорошен премиер Роберт Фицо. Председателят на парламента Андрей Данко (SNS) дори определи поведението на Великобритания към съюза и очакваната солидарност като \"егоистични\". Още една държава от Западните Балкани Междувременно Черна гора страна третата от  потенциалните членки  на евросъюза от Западните Балкани, изгонила руски дипломат в знак на солидарност с ЕС и Великобритания и (според изявление на външното ѝ министерство) в съзвучие с действията на \"съюзниците и партньори ЕС и НАТО\". Москва обяви, че ще \"отговори\" на Подгорица, без да уточнява с какви мерки. Според представители на руския сенат отговорът ще е \"симетричен\". Кои държави в Европа са предприели мерки заради случая \"Скрипал\"  можете да прочетете тук .", "date": "2018.03.28", "title": "И Словакия извика посланика си в Русия за консултации"}
{"url": "https://www.dnevnik.bg/sport/2018/03/28/3154215_gruckoto_futbolno_purvenstvo_shte_bude_podnoveno_prez/", "text": "Мачовете от елитната дивизия на гръцкия футбол ще бъдат подновени през уикенда.  Шампионатът беше спрян на 12 март , след като  собственикът на ПАОК (Солун) Иван Савидис  нахлу въоръжен на терена по време на двубоя с АЕК (Атина). Гръцкото спортно министерство обяви, че мачовете от Суперлигата няма да бъдат подновени, докато клубовете не въведат драстично по-строги правила и мерки за сигурност. Междувременно местната федерация  беше заплашена с изключване от ФИФА. Днес заместник-министърът на културата и спорта Георгиос Василиадис съобщи, че 16-те клуба от Суперлигата са приели промени в дисциплинарния правилник. Те включват отнемане на точки и автоматично изваждане от групата, ако даден клуб е замесен в три случая на насилие по стадионите в рамките на един сезон. Сред останалите приети предложения, които първоначално са били отхвърлени от шампиона \"Олимпиакос\" и още три клуба, са въвеждането на наказания за \"клеветнически медийни изявления, които могат да подбудят насилие\", както и клубовете да носят изцяло отговорността за мачовете, а не полицията. Промените ще влязат в сила от следващия сезон. Суперлигата ще бъде подновена в събота с двубоя между \"Панетоликос\" и ПАС (Янина). Ще бъдат насрочени и междинни кръгове, за да може шампионатът да приключи навреме преди световното първенство в Русия. АЕК води в класирането с 54 точки от 24 мача, а ПАОК е втори с 52 точки от 23 срещи. \"Олимпиакос\" заема трета позиция с 50 точки от 24 мача, а \"Атромитос\" допълва зона \"Европа\" с 47 точки от 25 двубоя.", "date": "2018.03.28", "title": "Гръцкото футболно първенство ще бъде подновено през уикенда"}
{"url": "https://www.dnevnik.bg/bulgaria/2018/03/28/3154236_kratki_novini_agenciiata_po_hranite_proveriava/", "text": "Западно- и Средноевропейският митрополит Антоний е приключил днес сделката за купуването на нов храм в Хага, Холнадия, съобщи Светият синод. Храмът ще се стопанисва и ползва от Българската православна църковна община \"Св. Паисий Хилендарски\". Средствата за купуването на имота са отпуснати от Министерския съвет. Планира се ремонт на църквата \"Св. Архангели Михаил и Гавриил\", така че сградата да бъде устроена според изискванията на православния канон. От 2000 г. до сега храмът се е използвал от българската църковна община, но бидейки чужда собственост само е бил пригоден за богослужения.. Новият шеф на антикорупционната комисия иска мястото му на прокурор да се пази По молба на новия шеф на антикорупционната комисия Пламен Георгиев, прокурорската колегия към Висшия съдебен съвет (ВСС) днес първо го възстанови като прокурор в специализираната прокуратура, а след това го освободи като магистрат. Така Георгиев ще запази мястото си като обвинител и докато бори корупцията магистратският му стаж ще се трупа. ДБГ призова парламента да подкрепи гоненето на руски дипломати  Движение \"България на гражданите\" призова Народното събрание да излезе с декларация за солидарност на България към мерките на Европейския съюз и НАТО, които изгониха руски дипломати след отравянето в британския град Солсбъри на двойния руски агент Сергей Скрипал. Великобритания първа започна да гони дипломатите, като след това беше подкрепена от редица други страни. Според ДБГ липсата на отзоваване на руски дипломати от българското правителство затвърждава ролята на страната на троянски кон на Русия и заден двор на Европейския съюз. Те призоваха премиера Бойко Борисов \"да преодолее страха си от Нинова и проруските партии в парламента и правителството и да избере дали ще защитава българския или руския национален интерес\". \"Липсата на резултат от налагането на дипломатически санкции е ясен знак, че вече са необходими ефективни санкции и срещу руските капитали в европейските държави\", допълват от ДБГ. Агенцията по храните проверява бедстващите коне Във връзка с подаден сигнал за коне,  бедстващи в Осоговската планина , експерти от централното управление на Българската агенция по безопасност на храните (БАБХ) извършва щателна документална и физическа проверка на обстоятелствата, довели до свободното придвижване на животните до местността Бек бунар под връх Руен. Това съобщиха от пресцентъра на агенцията. Преди два дни прокуратурата възложи проверка на органите на полицията, както и на БАБХ.  Трима експерти от областната дирекция по безопасност на храните  трябваше да проверят на място състоянието на конете, дали имат чипове за идентификация, както и дали собственикът на конете е получил средства по линия на Програмата за развитие на селските райони. При установени неправомерни действия или бездействие от страна на служители на агенцията и нейното териториално поделение в Кюстендил те ще бъдат отстранени от работа до приключване на образуваното дисциплинарно производство. Срокът за данъчните декларации на фирмите изтича на 2 април Срокът за подаване на годишната декларация за облагане с корпоративни данъци за 2017 г. изтича на 2 април 2018 г., тъй като 31 март е в събота, напомни приходната администрация. С тази декларация се подава и годишен отчет за дейността. В същия срок трябва да се плати и дължимият корпоративен данък, след приспадане на направените авансови вноски, съобщиха от НАП. От догодина тези декларации ще се подават само по електронен път.", "date": "2018.03.28", "title": "Кратки новини: Българската църква купи храм в Хага"}
{"url": "https://www.dnevnik.bg/bulgaria/2018/03/28/3154251_-/", "text": "В изявление за Би Ти Ви и \"Нова телевизия\" руският посланик у нас Анатолий Макаров окачестви като \"правилна\" и \"разбираема\" реакцията на България по случая с извикания за консултации българския посланик в Москва. Според него националните интереси не трябва да бъдат забравяни заради солидарността. Макаров допълни, че Русия винаги е била и ще бъде надежден партньор на България и Европейския съюз. Вчера премиерът Бойко Борисов  извика българския посланик в Москва Бойко Коцев  за консултации с правителството в София. Мярката е заради напрежението между Русия и Великобритания след отравянето на бившия руски шпионин Сергей Скрипал. Съобщението, че Коцев се връща в София за консултации идва ден  след к ато 28 страни , сред които  17 от Европейския съюз,  изгониха от страните си руски дипломати в знак на солидарност с Великобритания. Кои държави в Европа са предприели мерки заради случая \"Скрипал\"  можете да прочетете тук .", "date": "2018.03.28", "title": "Реакцията на България с извикания посланик е правилна според руския му колега"}
{"url": "https://www.dnevnik.bg/sport/2018/03/28/3154266_nai-mnogo_igrach_ot_balkan_biaha_izbrani_v_macha_na/", "text": "Балкан\" (Ботевград), който ще бъде домакин на тазгодишния Мач на звездите в българския баскетбол, ще има най-много представители в шоуто. Днес бяха обявени резултатите от гласуването на зрителите, които избраха 20 от 24-мата участници в двубоя на 22 април. Шестима състезатели на \"Балкан\" попаднаха сред избраниците на феновете. Това са гардовете Венцислав Петков и Джордан Калахан и крилата Христо Захариев, Брандън Фортънбъри, Игор Кесар, Дивон Уошингтън. \"Рилски спортист\" и \"Ямбол\" ще имат по четирима представители. Избраните от самоковския тим са Йордан Бозов, Дерек Райт, Травис Тейлър и Еван Раванел. Отборът от Ямбол ще изпрати Андрей Иванов, Николай Върбанов, Алън Арнет и Брайкъс Перин. \"Левски Лукойл\" ще има двама представители в лицето на Христо Николов и Станимир Маринов, а по един играч беше селектиран от \"Черно море\", \"Спартак\" (Плевен), \"Академик\" (София) и \"Академик Бултекс\" (Пловдив). В гласуването участваха рекордни 6588 души, което е с 9% повече от 2017 г. Петима играчи са събрали максималния брой гласове, като и петимата са американци - Райт, Калахан, Фортънбъри, Арнет и Айзея Умипиг от \"Академик Бултекс\". С най-голям брой гласове сред българите е центърът на \"Ямбол\" Андрей Иванов - 3084. Гласуващите трябваше да избират по двама българи и двама чужденци на всяка една от петте позиции. Другите четирима участници в шоуто ще бъдат обявени в петък, 30 март. Тогава ще стартира и гласуването за капитани на отборите. Те ще селектират двата състава по подобие на новата система в Мача на звездите в Националната баскетболна асоциация (НБА). Изборът на съставите ще се състои на 4 април. Изборът на феновете Дерек Райт (\"Рилски спортист\"), 5424 гласа (20.58%) Брайкъс Перин (\"Ямбол\"), 4992 гласа (18.94%) Станимир Маринов (\"Левски Лукойл\"), 1758 гласа (6.67%) Венцислав Петков (\"Балкан\"), 1488 гласа (5.65%) Джордан Калахан (\"Балкан\"), 6588 гласа (25.00%) Айзея Умипиг (\"Академик Бултекс\"), 6588 гласа (25.00%) Цветомир Куртев (\"Черно море\"), 1353 гласа (5.13%) Йордан Бозов (\"Рилски спортист\"), 1050 гласа (3.98%) Брандън Фортънбъри (\"Балкан\"), 6588 гласа (25.00%) Алън Арнет (\"Ямбол\"), 6588 гласа (25.00%) Христо Захариев (\"Балкан\"), 2040 гласа (7.74%) Александър Милов (\"Академик\"), 1167 гласа (4.43%) Дивон Уошингтън (\"Балкан\"), 3432 гласа (13.02%) Игор Кесар (\"Балкан\"), 2922 гласа (11.09%) Константин Коев (\"Спартак\"), 1299 гласа (4.93%) Христо Николов (\"Левски Лукойл\"), 1260 гласа (4.78%) Андрей Иванов (\"Ямбол\"), 3084 гласа (11.70%) Николай Върбанов (\"Ямбол\"), 2934 гласа (11.13%) Травис Тейлър (\"Рилски спортист\"), 2514 гласа (9.54%) Еван Раванел (\"Рилски спортист\"), 2019 гласа (7.66%)", "date": "2018.03.28", "title": "Най-много играчи от \"Балкан\" бяха избрани в Мача на звездите"}
{"url": "https://www.dnevnik.bg/photos/2018/03/28/3154237_fotogaleriia_granichna_policiia_poluchi_novi_avtomobili/", "text": "Главна дирекция \"Гранична полиция\" получи 149 нови патрулни и специализирани автомобила на специална церемония днес.", "date": "2018.03.28", "title": "Фотогалерия: Гранична полиция получи нови автомобили"}
{"url": "https://www.dnevnik.bg/sport/2018/03/28/3154175_goliamata_nagrada_v_maratonite_ot_biaganeto_-_nachin/", "text": "Джакпотът от 20 хиляди лева от  маратоните в българската верига \"Бягането - начин на живот\"  ще стане по-достъпен, обявиха организаторите. Те съобщиха, че промените целят да повишат интереса към състезанията, като се даде възможност на повече състезатели да се борят за паричната награда. Сумата е предвидена за най-силно представилите се мъж и жена в маратоните в Стара Загора, Варна и София. Досега състезателите трябваше да съберат минимум 25 точки, като във всеки от трите маратона бяха присъждани съответно по 10, 7, 5 точки за първите трима. При новите условия минимумът за спечелването на наградата е 20 точки. Първите осем в отделните маратони ще получават съответно по 10, 8, 6, 5, 4, 3, 2, 1 точки. През 2017 г. кенийката Рут Матебо спечели допълнителния бонус след победи във Варна и София и трето място в Стара Загора. При мъжете мароканецът Абделади Тиар беше главният претендент за наградата след триумф в първите два маратона, но колабира на 35-я километър от  надпреварата в София . Организаторите обявиха имената на чужденците, които ще участват в  маратона в Стара Загора . В събитието, което ще открие веригата в неделя (1 април), ще се включи италианецът от марокански произход Ахмет Насеф. Той има лично постижение в кариерата си от 2.12:22 часа. На старта ще са мароканците Мохамед Хаджу (2.14:08) и Тарик Бамааруф (2.17:07). Те ще трябва да се справят с конкуренцията на кенийците Абел Роб (2.13:06) и Симон Кируи (2.12:21), както и на украинеца Артьом Пидубни (2.22 часа).", "date": "2018.03.28", "title": "Голямата награда в маратоните от \"Бягането - начин на живот\" става по-достъпна"}
{"url": "https://www.dnevnik.bg/zelen/2018/03/28/3154265_cacarov_zoopoliciiata_purva_triabvashe_da_reagira_za/", "text": "Зоополицията е трябвало да бъде първата институция, която да реагира по случая с бедстващите коне в Осоговската планина, смята главният прокурор Сотир Цацаров. Подобно мнение той изрази след съвместното заседание на вътрешната парламентарна комисия и тази по специалните разузнавателни средства. Вчера от държавното обвинение обявиха, че са започнали разследване за проявена жестокост към животни, след като са събрани достатъчно доказателства за престъпление, свързано с  трагичния инцидент с изоставеното стадо от 100 коне.  Около 70 от тях умряха от студ и глад, а 30 и в момента бедстват в Осоговската планина. Според Цацаров вместо Зоополицията, която била \"шумно открита преди време\", са реагирали \"най-общо казано: будни граждани, хора със съвест, които са направили необходимото най-малкото за да спасят животните\".", "date": "2018.03.28", "title": "Цацаров: Зоополицията първа трябваше да реагира за бедстващите коне"}
{"url": "https://www.dnevnik.bg/detski_dnevnik/2018/03/28/3154245_mladi_uchiteli_leki_ranici_finansova_gramotnost_-/", "text": "Млади учители, които да задържат вниманието на децата в час; образование, което да е свързано с бъдещето професионално развитие на учениците; часове по финансова грамотност поне веднъж седмично и по-леки раници - това са част от исканията на учениците от Детската лидерска академия, които бяха представени на депутатите от парламентарната образователна комисия и ресорния зам.-министър Таня Михайлова в Народното събрание днес. Исканията на учениците от Детската лидерска академия - проект, подкрепен от Министерството на образованието и науката (МОН), Софийския университет \"Св. Климент Охридски\" и Българската академия на науките (БАН), са формулирани след техни собствени проучвания по три проблемни полета - учители, актуалност на учебното съдържание и практическа насоченост на учебния материал. За две години в академията са участвали 90 ученици от девет училища. Млади, но интересни учители  За млади, но добре подготвени учители, настояват учениците Борис, Цветелина, Кристиян и Мария. Според тях е добре преподавателите да задържат вниманието на учениците и да ги карат да участват в образователния процес, като ги разделят на групи според стиловете на учене - визуален, аудиален и кинестетичен. Учениците предлагат и структуриране на часовете според популярната техника за управление на времето \"Помодоро\" - на всеки 20 минути учене да има 5 минути почивка. Предложението за възрастта на учителите бе оборено от депутати от БСП. Според Ирена Анастасова, която е бивш директор на 125 СУ \"Проф. Боян Пенев\" в София, по-възрастните учители имат по-голям опит и са станали по-търпеливи към учениците. Колегата й проф. Анелия Клисарова, която е бивш ректор на Медицинския университет във Варна, пък каза, че учещите правят преподавателите млади. Не се видяха вдигнати ръце на въпрос към децата кои от тях биха станали учители. Предпочитаните професии се оказаха програмист, лекар, архитект. Зам.-министър Таня Михайлова пък поиска идеи от учениците как да мотивират младите хора да стават учители. Часове по финансова грамотност  Другото искане на децата към властимащите е учебните програми да бъдат по-актуални, да ги подготвят за бъдещето, а не за времето \"отпреди 50 години\". Едното предложение е да се учи връзката между отделните предмети, другото - за професиите на бъдещето. По един час седмично по финансова грамотност да имат всички ученици от 1 до 12 клас предлагат децата Станислав, Албена, Валери и Петър от лидерската академия. Идеята е учениците да се научат да планират разходите си спрямо приходите, да поемат планиран риск и да могат да си поставят финансови цели. В отговор зам.-министърът на образованието Таня Михайлова обяви, че се очаква такава пилотна програма, но за горните класове. Депутатът от \"Обединени патриоти\" проф. Милен Михов, който е преподавател във Великотърновския университет \"Св. св. Кирил и Методий\", даде пример, че хората могат да са финансово грамотни и без обучение в училище - разказа за дядо си Михо, който бил обикновен селянин без добро образование, но знаел, че нивата трябва да се застрахова заради риск от град. Леки раници  Децата поискаха да се реши проблемът с тежките ученически раници, а депутати се опитаха да ги убедят, че и от тях зависи решението. Зам.-министър Таня Михайлова пък обеща шкафчета в училищата. Депутатът от \"Обединени патриоти\" проф. Станислав Станилов, който е археолог с множество научни публикации и дългогодишен ръководител на разкопките в Плиска, разказа за внучка си - първокласничка, също с тежка раница. \"Ако сме богата държава, можем да направим така, че учебниците да се ползват до 5 часа само в училище. Ако има обществен консенсус, до няколко години проблемът може да се реши, като за направата на учебници и на раници се ползват по-леки материали\", каза още проф. Станилов. \"Ако си мислите, че в живота няма да имате тежки раници, които друг да пълни - грешите. Ще имате раници, които се наричат - работа, семейство, данъци, обществени задължения. Научете се да си подреждате раниците\", посъветва проф. Милен Михов учениците. Той разказа, че още не може да научи дъщеря си да си вади от раницата учебниците, които не й трябват в същия ден. Депутатът от ГЕРБ Ася Пеева, която има 23 години учителски стаж, посъветва децата да пишат на листове вместо на тетрадки, както и да се уговарят със съучениците си да носят по един учебник на чин. Депутатски съвет: Животът е усилие  Депутатите дадоха и някои съвети на учениците. Проф. Иво Христов, който е народен представител от \"БСП за България\" и преподавател в Пловдивския университет \"Паисий Хилендарски\", каза на децата да не се съобразяват с неолибералната вълна, че образованието трябва да бъде удоволствие. \"Животът е стълба нагоре. На база на усилието идва удоволствието\", бе съветът му към учениците. \"Един ден в живота всичко могат да ви откраднат - къщата, колата. Но каквото знаете, не могат да ви го вземат. Затова трупайте богатство\", каза проф. Станислав Станилов. Колегата му проф. Милен Михов пък обясни на учениците какво е истински лидер - не само да назовава проблема, но да казва решението и да може да убеждава хората да му вярват.", "date": "2018.03.28", "title": "Млади учители, леки раници, финансова грамотност - какво искат деца от депутати"}
{"url": "https://www.dnevnik.bg/bulgaria/2018/03/28/3154302_ima_danni_za_tova_koi_e_zalial_jena_s_kiselina_v/", "text": "Има данни за конкретния извършител и мотива по случая със  залята с киселина в центъра на София жена.  Това обяви главният прокурор Сотир Цацаров пред журналисти в парламента. Там той присъстваше на съвместното заседание на вътрешната комисия и тази за контрол над специалните разузнавателни средства. Вчера  във Варна вътрешният министър Валентин Радев  обяви, че се работи по две версии по случая - личен мотив, а другата, че нападението е свързано с бизнеса на пострадалата. В понеделник вечер на бул. \"Стамболийски\" в София 35-годишна жена беше нападната и залята с течност. Тя беше настанена в \"Пирогов\" с опасност за живота.", "date": "2018.03.28", "title": "Има данни за това кой е залял жена с киселина в София, обяви Цацаров"}
{"url": "https://www.dnevnik.bg/politika/2018/03/28/3154376_solidarnostta_ne_triabva_da_e_sliapa_obiavi_rumen/", "text": "Решението за  извикване за консултации на българския посланик в Москва  е в правомощията на правителството и то трябва да мотивира своите действия, заяви днес президентът Румен Радев в отговор на журналистически въпрос, цитиран от пресслужбата си. Държавният глава посочи, че това е стъпка, която не е била съгласувана с него. \"Солидарността е важен принцип, но тя не трябва да бъде сляпа. В такива сериозни случаи са необходими неоспорими доказателства\", подчерта още Румен Радев. \"Солидарността е важен принцип, но тя не трябва да бъде сляпа. В такива сериозни случаи са необходими неоспорими доказателства\", подчерта още Румен Радев. Посочи, че точно преди една година на Европейски съвет пред Доналд Туск, Жан-Клод Юнкер, Тереза Мей и всички останали европейски лидери много ясно поискал солидарност от всички тях за намесата на Турция в изборния процес в България. \"Такава солидарност и до ден днешен очаквам. За съжаление не я чух и на пресконференцията във Варна\", заяви още президентът. Попитан дали върху България не е упражнен прекомерен натиск, тъй като българската позиция се е сменяла не с дни, а с часове, и дали подобни действия ще повлияят на очакваното посещение на руския президент Владимир Путин в българия, държавният глава заяви, че тези въпроси трябва да бъдат отправени към българското правителство. Помолен да коментира българската позиция по случая \"Скрипал\", която според коалиционните партньори в управлението е балансирана, президентът отбеляза, че също смята така, цитиран от пресслужбата си. В отговор на въпрос за  проведената среща на лидерите на ЕС и Турция във Варна , президентът посочи, че \"на тази среща чухме как турският президент отстоява позициите на Турция, за моя изненада чухме и как българският премиер излага турските претенции към България. За съжаление не чухме нито една дума от европейските лидери по въпроса за турската намеса в нашия изборен процес и другите наши двустранни проблеми с Турция.\" Държавният глава отново подчерта, че това не е неговото разбиране за европейска солидарност.", "date": "2018.03.28", "title": "Солидарността не трябва да е сляпа, обяви Румен Радев по случая \"Скрипал\""}
{"url": "https://www.dnevnik.bg/sport/2018/03/28/3154362_bez_sobstveni_kadri_recepta_za_shampioni_v_bulgarskiia/", "text": "България е една от страните в Европа, в които футболните шампиони използват най-малко собствени кадри. Това показва проучване на Международния център за футболни изследвания (CIES Football Observatory) за периода 2009 - 2017 г. Само 9.6% от играчите в отборите, които са ставали шампиони в Първа лига през този период, са били продукт на собствената школа. Това поставя българското първенство на 29 място сред елитните дивизии на 31 европейски държави. С по-нисък процент на собствени кадри в шампионските отбори са Португалия (9.3%) и Гърция (6.3%). Това са единствените три държави, в които в шампионските състави има под десет процента футболистите от собствената школа. С най-висок процент е холандската Ередивизи - 40.8%, следвана плътно от испанската Ла Лига с 40.7%. Швеция с 37.1%, Израел с 37% и Финландия с 35.6% допълват челната петица в подреждането. В разглеждания деветгодишен период три отбора спечелиха титлата в България. \"Лудогорец\" е неизменният шампион в предходните шест сезона. \"Литекс\" спечели две поредни титли преди това, а \"Левски\" вдигна титлата през 2009 г. В периода 2009-2017 г. има пет европейски отбора, които са ставали шампиони на своите страни, без да използват нито един играч от собствената школа. Един от тях е \"Лудогорец\" през 2013 г. Другите четири са румънският \"Клуж\" и австрийският \"Ред бул\" (Залцбург) през 2009 г., гръцкият \"Олимпиакос\" през 2013 г. и унгарският \"Ференцварош\" през 2015 г. В топ 10 по най-нисък процент собствени кадри в шампионските състави са \"Шльонск\" (Полша) с 3.7% през 2011 г., \"Порто\" (Португалия) с 3.8% през 2011 г., \"Базел\" (Швейцария) с 3.8% през 2016 г., \"Ювентус\" (Италия) с 4% през 2015 г. и \"Стяуа\" (Румъния) с 6.7% през 2013 г. Отборите, които в периода 2009-2017 г. са ставали шампиони с най-много играчи от собствената школа, са испанският \"Барселона\" през 2012 г. и румънският \"Виторул\" през 2016 г. Тогава в съставите на двата отбора собствените кадри са били 57.7% Проучването показва, че броят на собствени кадри в европейския футбол намалява през всяка една от годините. През 2009 г. в отборите от разглежданите 31 елитни лиги на Европа е имало 23.2% играчи от собствената школа, а през 2017 г. - 18.4%. Според авторите на проучването тази статистика подчертава засилването на международния обмен на футболисти от най-ранна възраст, както и неефективността на предприетите мерки за насърчаване на заетостта на собствени кадри. В периода 2009-2017 г. най-много собствени кадри са използвали отборите в Словакия - 36.3%. Хърватия заема второто място с 32.5%, следвана от Израел с 32%, Словения с 31.6% и Финландия с 31.4%. България заема 20-ата позиция от 31 страни с 19.1%. В дъното на класацията са отборите от средиземноморските страни - Гърция с 13.3%, Кипър с 12.6%, Португалия с 10.1%, Италия с 9.1% и Турция с 8.8%. От елитните първенства на Европа с най-много използвани играчи от собствените школи е Испания - 23.6%, следвана от Франция с 22.8%, Германия с 15.1% и Англия с 14.1%. В изследването за собствени кадри се считат футболистите, които са прекарали в дадена школа поне три години между 15-ата и 21-ата си година.", "date": "2018.03.28", "title": "Без собствени кадри: Рецепта за шампиони в българския футбол"}
{"url": "https://www.dnevnik.bg/bulgaria/2018/03/28/3154385_prokuraturata_obvini_11_danuchni_za_podkupi/", "text": "Прокуратурата обвини 11 души след акцията в Националната агенция за приходите вчера. Това съобщи ръководителят на спецпрокуратурата Иван Гешев, цитиран от БТА. По думите му това е първата и най-голяма група от данъчни служители, разкрита от спецпрокуратурата и ГДБОП. Гешев обясни, че освен за подкупи, част от данъчните ще бъдат обвинени и за пране на пари. Той обясни, че арестуваните са от инспектори до началници на сектори. Гешев добави, че данъчните вземали между 500 и 5 хил. лева в зависимост от бизнеса на търговеца и начина, по който изглеждал обектът. Заместникът на Гешев - Димитър Петров, обясни, че за част от данъчните прокуратурата ще иска постоянни арести. В домовете на арестуваните са намерени около 300 хил. лева и скъпи бижута. Според прокуратурата ръководителите на екипи в НАП освен че давали разпореждания как да бъдат проверявани търговци, дори вземали вещи от обекти, които не можели да си платят исканите пари, като така задоволявали битовите си нужди. На разследващите съдействали редица изнудвани за пари. Гешев заяви, че прокуратурата няма да допусне тези свидетели да бъдат \"натискани\". Директорът на ГДБОП Ивайло Спиридонов обобщи, че елиминирането на тази група било много важно. Част от служителите на НАП имали за задача да получават навреме информация за антикорупционни операции и да я предават на заинтересовани лица.", "date": "2018.03.28", "title": "Прокуратурата обвини 11 данъчни за подкупи и пране на пари"}
{"url": "https://www.dnevnik.bg/photos/2018/03/28/3154008_fotogaleriia_svetovnite_snimki_na_denia_-_28_mart_2018/", "text": "По изгрев слънце в Санкт Петербург, Русия.", "date": "2018.03.28", "title": "Фотогалерия: Световните снимки на деня - 28 март 2018 г."}
{"url": "https://www.dnevnik.bg/evropa/2018/03/28/3154375_hurvatiia_okonchatelno_izbra_kitaiska_kompaniia_za/", "text": "Проектът за мост над Адриатическо море, който свързва Хърватия с най-южната ѝ част и заобикаля Босна и Херцеговина, се оказа крачка по-близо до осъществяване по-рано тази седмица, предават медии в региона. Причината е, че Загреб окончателно се спря на китайска компания, която да реализира строежа за 346 млн. долара.  Южните кътчета на Хърватия са на практика отделени от страната заради коридора, който има Босна и Херцеговина в Адриатическо море. Първоначалната идея беше да се разшири магистрала през босненска територия, но Загреб се отказа, за да избегне риска от твърде дълги гранични проверки, които биха били необходими за придвижване из страната. От юни миналата година проектът се ползва с европейско финансиране, като ще покрие над 85 на сто от цената му. През януари обаче компании, които не бяха избрани, обжалваха процедурата за обществена поръчка, като обвиниха китайския участник в търга, че нарушава правилата на Евросъюза за подобни поръчки и може и да се ползва от нерегламентирана държавна помощ. В понеделник обаче Хърватия отхвърли в понеделник жалбите на австрийската строителна компания \"Щрабаг\" и на италианската фирма \"Асталди\", съобщи \"Ройтерс\", цитирана от БТА. Не бе доказано, че избраният участник в търга е използвал държавна субсидия, нито че е предложил дъмпингова цена, заяви в решението си по жалбата Хърватската държавна комисия за обществени поръчки. Очаква се мостът Пелешац да бъде изграден през 2022 г., но това не е окончателен срок. Босна и Херцеговина вече е отправяла заплахи заради моста,  който ще доведе до загуба  на средства от транзита през страната и ще наруши правата ѝ в Адриатическо море. Китайската China Road and Bridge Corporation трябва да изгради както моста, така и прилежащи пътища и тунели. Посолството на Пекин в Загреб вече обеща, че ще се старае да наема местни работници, доколкото е възможно. Друг мащабен китайски проект - за жп линия от Атина до Централна Европа -  се оказа блокиран  от европейските правила за обществени поръчки.", "date": "2018.03.28", "title": "Хърватия окончателно избра китайска компания за моста, който ще заобиколи Босна"}
{"url": "https://www.dnevnik.bg/sport/2018/03/28/3154397_vratariat_s_bulgarski_koreni_shte_bude_vurnat_na/", "text": "Хокеистът Александър Георгиев, който дебютира за \"Ню Йорк рейнджърс\" в Националната хокейна лига (НХЛ) на САЩ и Канада ще бъде върнат в предишния си отбор, за да се развива. Това обясниха от лагера на \"рейнджърите\". Георгиев ще продължи да играе с екипа на стария си тим \"Хартфорд\", който е филиал на \"Ню Йорк\". Вратарят с български корени  дебютира за \"Рейнджърс\"  през февруари и се представи доста добре. Той записа общо седем мача, в шест от които беше титуляр. Роденият в Русе хокеист имаше общо 92% спасени удари, но и получи средно по 2.94 шайби на мач във вратата си. \"Видях доста добри неща от него, доволен съм, но мисля че му е нужно още, за да се развива. Той трябва да играе редовно и затова го връщаме. Това не значи, че се отказваме от него\", каза треньорът на \"рейнджърс\" Ален Вайно. \"Рейнджърс\" не успяха да се класират за плейофите през настоящия сезон. Тимът остана предпоследен в своята дивизия, както и 11-и в Източната конференция на НХЛ. Георгиев ще играе в \"Хартфорд улф пак\", след като останалите вратари Хенрик Люндквист и Ондрей Павелец се възстановиха от контузии. Вратарят с български корени обаче стана първият в историята на клуба, който записва поне 30 спасявания във всеки един от първите си пет мача в НХЛ.", "date": "2018.03.28", "title": "Вратарят с български корени ще бъде върнат на стария си отбор от \"Ню Йорк рейнджърс\""}
{"url": "https://www.dnevnik.bg/gradska_sreda/2018/03/28/3154392_v_sofiia_zapochva_postavianeto_na_tabeli_za_turisti/", "text": "От днес на различни места в София започна поставянето на 40 указателни табели за туристи. Те имат за цел да ориентират гостите на града за най-близките забележителности от мястото, на което се намират. Табелите, наречени \"тотеми\", са част от комуникационната програма на Столичната община за българското председателство на Съвета на Европейския съюз. Табелите са двустранни, с текст на български и транскрибирани на английски с малка карта на околния район. На тях са изписани и разстоянията до най-близките забележителности.  Първият от \"тотемите\" е поставен до метростанция \"Сердика\" срещу сградата на Министерството на здравеопазването на площад \"Св. Неделя\". Като част от комуникационната програма на бул. \"Брюксел\" бе поставен билборд с изображенията на фолклорния ансамбъл \"Бистришките баби\". Утре от 12:00 часа в Регионалния исторически музей в сградата на Централната баня ще бъде открита изложба посветена на ансамбъла. ", "date": "2018.03.28", "title": "В София започна поставянето на табели за туристи"}
{"url": "https://www.dnevnik.bg/sviat/2018/03/28/3154407_pravitelstvoto_na_ekvador_spria_interneta_na_asandj/", "text": "Правителството на Еквадор лиши Джулиан Асандж от интернет в еквадорското посолство в Лондон, където той живее от юни 2012 г., предадоха световните агенции, цитирани от БТА. Правителството на еквадорския президент Ленин Морено предупреди, че освен прекъсването на системите за комуникации с външния свят на основателя на Уикилийкс, може да предприеме и други мерки, ако Асандж не спазва ангажимента си да не се меси в отношенията на Еквадор с други страни, сред които и САЩ. Правителството в Кито не обясни по какъв начин Асандж е нарушил ангажимента си, поет писмено в края на 2017 г. Според Асошиейтед прес връзките на Асандж с външния свят са прекъснати заради неотдавнашната му активност в социална медия, в която той критикуваше ареста на каталунския сепаратистки лидер Карлес Пучдемон. Според Франс прес реакцията на Кито идва след серия от туитове, поствани в понеделник вечерта от Асандж. В тях той критикува това, че експулсирането на руски дипломати от западни страни като реакция на \"аферата Скрипал\", става 12 часа след един от най-тежките пожари в постсъветската история на Русия, този в търговския център в Кемерово в Сибир.  Четиридесет и шест годишният австралиец намери убежище в посолството на Екдавор, за да избегне екстрадицията към Швеция, където бе издирван за обвинения за изнасилване и сексуално посегателство, които той отрича. Той се страхува, че ако бъде арестуван там, ще бъде екстрадиран и съден в САЩ за публикуването през 2010 г. на военни и дипломатически секретни документи.  Бившият президент на Еквадор Рафаел Кореа хвалеше работата на Асандж, но настоящият президент Морено нарича Асандж \"хакер\" и иска от него да не се бърка в политиката.", "date": "2018.03.28", "title": "Правителството на Еквадор спря интернета на Асандж"}
{"url": "https://www.dnevnik.bg/sport/2018/03/28/3154408_otborite_vuv_formula_1_iskat_razsledvane_na_vruzkata/", "text": "Сезонът във Формула 1 тъкмо започна, но част от отборите вече започнаха сериозната битка помежду си и извън пистата. Дни след старта в Австралия екипите на \"Форс Индия\" и \"Макларън\" призовата Стратегическата група на ФИА да разследва връзката между \"Хаас\" и \"Ферари\". Причина за желанието се оказа неочаквано силното представяне на американския отбор,който не само, че използва двигатели на Скудерията, но и новият му болид поразително прилича на SF70H от миналия сезон. Болидите на \"Хаас\" окупираха третата редица на  \"Албърт парк\"  и започнаха обещаващо състезанието, но грешки от бокса доведоха до отпаданията на Ромен Грожан и Кевин Магнусен в рамките на само три обиколки. Според \"Форс Индия\" \"Ферари\" доставя части на \"Хаас\", което не е разрешено от правилата. Освен това производителят на шасита \"Далара\", който е партньор на американския отбор, използва въздушния тунел на \"Ферари\". Правилата наФормула 1 строго забраняват предаването или получаването на информация от един отбор на друг. Директорът на \"Форс Индия\" Отмар Шафнауер призова Стратегическата група да разгледа това на следващото си заседание. \"Те явно правят магия, такова нещо не сме виждали досега във Формула 1. Не е ясно как отбор без никакъв опит може да създаде толкова добра кола\", каза Шафнауер. Преди началото на сезона пилотът на \"Макларън\" Фернандо Алонсо също описа новият болид като \"реплика на \"Ферари\" от миналия сезон\". \"Те говорят за разузнаване без да са наясно. Ако искат могат да подадат контестация, щом смятат че виждат нещо нередно\", каза пред БиБиСи шефът на \"Хаас\" Гюнтер Щайнер. Според рейс директора на ФИА Чарли Уайтинг обаче проблеми няма и двата отбора попадат в рамките на правилата. Според дългогодишния директор оплаквания е имало и през миналата година от други отбори, но не е открито нищо нередно. Какво казват правилата \"Хаас\", който влезе във Формула 1 през 2016 г. е считан за един от \"клиентските отбори\" – т.е. възползва се от това, че може да взаимства от другите екипи. Според правилата един отбор трябва сам да създава монокока (основата – бел.ред.) на болида, както и аеродинамичните елементи. Останалите компоненти, включитело и тези от задвижващата система могат да бъдат купени. При \"Хаас\"окачването, скоростната кутия, двигателят, хидравликата и електрониката са производство на \"Ферари\". Подобна е ситуацията и при \"Заубер\". \"Форс Индия\" също се възползва от помощта на \"Мерцедес\", като купува скоростни кутии и двигатели от немския концерн, но сам произвежда електрониката. При болидите задвижвани от двигатели \"Рено\" ситуацията е малко по-различна. Там макар французите да имат заводски отбор те получават електронни системи от \"Ред бул\", а \"биковете\" на свой ред са с двигатели \"Рено\". \"Не мисля, че е сериозно да обсъждаме такива неща. Мога да кажа, че на останалите отбори им се привиждат духове. Да, колата ни прилича на тази на \"Ферари\", но какво очаквате да копираме някой болид по-бавен от нас ли?! Нормално е да гледаме тези, които са по-бързи\", коментира Щайнер. Той обясни еднаквото междуосие с това на \"Ферари\" с еднаквото окачване, \"което е най-логичното решение\". \"Хаас\" е най-малкият отбор във Формула 1 с едва 220 служители, в сравнение с 600-те на \"Уилямс\", 400 във \"Форс Индия\" и близо 700, които работят в завода на \"Макларън\" в Уокинг.", "date": "2018.03.28", "title": "Отборите във Формула 1 искат разследване на връзката между \"Ферари\" и \"Хаас\""}
{"url": "https://www.dnevnik.bg/bulgaria/2018/03/28/3154409_suda_na_es_shte_otgovori_dali_zakona_za_grajdanska/", "text": "Съдът на Европейския съюз (СЕС) ще трябва да отговори дали българското законодателство за гражданската конфискация отговаря на правото на Европейския съюз, съобщава \" Капитал \". До този развой се стига, след като Софийският градски съд е изпратил преюдициалното запитване по дело на стойност над 2 млрд. лева, заведено срещу бившия мажоритарен собственик на КТБ Цветан Василев и още 27 юридически и физически лица. Делото е спряно, а СГС е формулирал шест преюдициални въпроса до Съда на Европейския съюз (вижте ги по-долу). Предмет на питането е процедурата по отнемане на незаконно придобито имущество на обвинени, но неосъдени лица, по която има заведени множество дела по иск на Комисията за незаконно придобито имущество (КОНПИ), която вече е част от Комисия за противодействие на корупцията и отнемане на незаконно придобито имущество (КПКОНПИ). Гражданска конфискация беше въведена през 2012 г. от ГЕРБ със Закон за отнемане в полза на държавата на незаконно придобитото имущество.който бе отменен с новия антикорупционен закон на ГЕРБ (Закон за противодействие на корупцията и за отнемане на незаконно придобитото имущество), но уредбата на тази материя остана идентична. Във въпросите съдът съпоставя правото на ЕС (Директива 2014/42/ЕС на Европейския парламент и на Съвета от 3 април 2014 г. за обезпечаване и конфискация на средства и облаги от престъпна дейност в Европейския съюз) с българския закон, който допуска процедурата по конфискация на имущество да започне и да се проведе дори и ако няма влязла в сила присъда за престъпление. От досегашната практика в такива случаи до произнасянето на съда в Люксембург трябва да бъде спряно не само делото срещу Цветан Василев, но и всички висящи дела, заведени до момента от КОНПИ. Занапред те ще се поддържат от новата антикорупционна комисия, чийто председател е Пламен Георгиев. Въпросите, повдигнати от СГС, са сходни с предмета на тълкувателно дело, което Върховният касационен съд разглежда от няколко месеца. Какво пита Софийският градски съд? 1. Дали европейското законодателство, което казва, че държавите трябва да въведат \"минимални правила за обезпечаването на имущество с оглед евентуална последваща конфискация\", трябва да се тълкува като даващо право на държавите членки да приемат правила за гражданска конфискация, неоснована на присъда? 2. Дали е в съзвучие с европейското законодателство тълкуването на българския закон, че е достатъчно единствено образуването на наказателно производство срещу едно лице, за да се инициира и проведе процедура по гражданска конфискация срещу него? 3. Допустимо ли е европейското законодателство в тази област да се тълкува разширително? 4. Следва ли правото на ЕС да се тълкува в смисъл, че само въз основа на несъответствие между стойността на имуществото и получените законни доходи на лицето може да се отнеме имуществено право като придобито пряко или косвено от престъпление, без да е налице влязла в сила присъда, установяваща, че лицето е извършило престъплението? 5. Следва ли правото на съюза да се тълкува като уреждащо конфискация на имущества на трети лица като допълнителна или алтернативна мярка на пряката конфискация или като допълнителна мярка на разширена конфискация? 6.Следва ли правото на ЕС да се разбира като гарантиращо и прилагане на презумпцията за невиновност и забраняващо конфискация, неоснована на присъда?", "date": "2018.03.28", "title": "Съдът на ЕС ще отговори дали Законът за гражданска конфискация отговаря на европейското право"}
