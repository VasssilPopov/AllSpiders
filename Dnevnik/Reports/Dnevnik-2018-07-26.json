{"url": "https://www.dnevnik.bg/sport/2018/07/26/3288029_geroiski_iziavi_na_georgi_petkov_ostaviha_slaviia_v/", "text": "Славия\" загуби с 0:1 гостуването на \"Хайдук\" (Сплит) във втория квалификационан кръг на Лига Европа, въпреки че игра силно и беше близо до добър турнирен резултат. Белите допуснаха единственото попадение 11 минути преди края на срещата, когато точен беше резервата Ахмед Саид. \"Славия\" доигра двубоя и с човек по-малко, след като в 83-ата минута опитният Александър Александров беше изгонен заради втори жълт картон. Преди почивката \"Славия\" направи много добър мач, имаше редица положения да вкара гол, като дори удари и греда. През вторите 45 минути обаче футболистите на Златомир Загорчич се прибраха и приеха играта в собствената си половина. Реваншът е след седмица на Националния стадион \"Васил Левски\". \"Славия\" започна с няколко промени от тима, който няколко дни по-рано игра срещу \"Берое\" в шампионатен мач. Милчо Ангелов поведе атаката, а сърбинът Станисавлевич се появи в титулярния състав, както и Емил Мартинов. Белите стартираха със самочувствие въпреки присъствието на 25 хиляди зрители на стадион \"Полюд\". Играчите на Златомир Загорчич имаха два добри шанса, като още в четвъртата минута Галин Иванов излезе сам срещу вратаря, но не успя да го преодолее. Малко по-късно Момчил Цветанов стреля силно, но ударът му попадна в тялото на вратаря. Най-чистото положение пропусна Владислав Узунов в 42-ата минута, когато уцели гредата. Белите имаха претенции и за дузпа след падане на Галин Иванов в наказателното поле. На другата врата Георги Петков се представи силно и два пъти спря хърватските нападатели. След почивката ситуацията се промени, като \"Славия\" се прибра плътно пред вратата си. Белите много рядко задържаха топката и от 60-ата минута се примириха с това да чистят топката напосоки и да разчитат на епизодични контраатаки. Петков отново блесна с няколко невероятни намеси, спирайки удари с една ръка или показвайки брилянтни реакции. Все пак в 79-ата минута 42-годишният вратар беше безпомощен при статично положение. Резервата Ахмед Саид се възползва след разбъркване след корнер и преодоля Петков – 1:0. До края на двубоя вратарят направи още едно ключово спасяване, което остави шансовете на отбора му. Петков обаче получи и контузия в лявото рамо и едва доигра срещата. За реванша след седмица белите ще бъдат без Александър Александров, който в 83-ата минута си изкара втори жълт картон за симулация.", "date": "2018.07.26", "title": "Геройски изяви на Георги Петков оставиха \"Славия\" в играта с \"Хайдук\" след минимална загуба"}
{"url": "https://www.dnevnik.bg/sviat/2018/07/26/3288019_oon_se_gotvi_za_ikonomii/", "text": "Генералният секретар на ООН Антониу Гутериш предупреди днес, че организацията му страда от недостиг на средства, и каза на служителите й, че готви мерки за икономии, предаде \"Франс прес\", цитирана от БТА. Този недостиг се дължи главно на факта, че държавите членки не плащат навреме дължимите вноски в бюджета на ООН, написа Гутериш в съобщение, публикувано на сайта на световната организация. ООН има два бюджета - един за функционирането на организацията на стойност 5.4 милиарда долара за две години и един за операциите за мир на стойност 6.7 милиарда за 12 месеца. Според сайта на ООН 122 страни са платили навреме вноските си през юли. В списъка не фигурират САЩ, които осигуряват 22 процента от бюджета за функциониране на организацията. \"Имаме нужда от мерки за намаляване на разходите, като започнем с тези, които не са свързани с плащането на заплати\", уточни Гутериш.", "date": "2018.07.26", "title": "ООН се готви за икономии"}
{"url": "https://www.dnevnik.bg/bulgaria/2018/07/26/3287678_veterinar_rabotil_po_ptichiia_grip_e_noviiat/", "text": "Министър-председателят Бойко Борисов назначи Янко Иванов за заместник-министър на земеделието, храните и горите, съобщи правителствената пресслужба. Иванов застава на мястото на Цветан Димитров, който беше освободен от поста на 18 юли след протести на стопани на овце и кози, евтаназирани заради диагнозата чума. Янко Иванов е завършил ветеринарна медицина във Висшия институт по зоотехника и ветеринарна медицина в Стара Загора, а по-късно работи като доцент в Централния научноизследователски ветеринарномедицински институт в София, съобщава пресслужбата. Бил е генерален директор на Националната ветеринарно-медицинска служба към министерството, а по-късно става и регионален координатор за Балканите по проект за \"Предотвратяване на пандемията от птичи грип\", финансиран от Организацията по прехрана и земеделие на ООН. Член е на Научната група към ЕК за борба с шапа и зам.-председател на Изпълнителния комитет на групата. Работил е в продължение на 10 години като ръководител на различни проекти, финансирани от ЕС за борба с болестите по животните в Сърбия, Турция, Косово и други държави. Той встъпва в длъжност в сложен момент, когато България се опитва да потуши огнища на чума по овцете и козите в Странджанско и да не допусне навлизането на африканска чума по свинете от съседна Румъния.", "date": "2018.07.26", "title": "Ветеринар, работил по шапа и птичия грип, е новият зам.-министър на земеделието"}
{"url": "https://www.dnevnik.bg/sviat/2018/07/26/3287684_velikobritaniia_vdigna_iztrebiteli_v_rumuniia_zaradi/", "text": "Намиращи се в Румъния самолети \"Тайфун\" на британските кралски военновъздушни сили са били вдигнати днес, за да съпроводят руски военен самолет, прелитащ в близост до въздушното пространство на НАТО в Черно море, съобщиха \"Ройтерс\" и ТАСС. Двата самолета \"Тайфун\" са излетели от румънската база \"Михаил Когълничану\" близо до черноморския град Констанца (на 150 км от Варна), след като получили сигнал, че руски самолет Су-24, намиращ се над акваторията на Черно море, се приближава до границата на въздушното пространство на НАТО. В съобщение на Кралските военновъздушни сили се уточнява, че руският самолет не е навлязъл във въздушното пространство на НАТО и че самолетите \"Тайфун\" са патрулирали в небето известно време като възпиращ фактор, след което са се върнали в базата. През април в базата \"Михаил Когълничану\" пристигнаха четири британски изтребителя, които имат задачата да патрулират въздушното пространство на източния фланг на НАТО, отбелязва ТАСС. /БТА", "date": "2018.07.26", "title": "Великобритания вдигна изтребители в Румъния заради руски Су-24 над Черно море"}
{"url": "https://www.dnevnik.bg/sviat/2018/07/26/3287617_kosovskite_surbi_veroiatno_niama_da_putuvat_bez_vizi_v/", "text": "Косовските сърби вероятно няма да могат да се възползват от евентуалното либерализиране на визовия режим на Косово, предава \"Болкан инсайт\". На 18 юли Европейската комисия потвърди, че Косово е изпълнило оставащите две изисквания в пътната карта за либерализиране на визовия режим. Те са свързани с ратифицирането на  споразумението за определяне на границата с Черна гора  и с постигането на трайни резултати в борбата с престъпността и корупцията. Предстои Европейския парламент и Европейският съвет да разгледат внесеното от нея предложение, съобщава официалният сайт на ЕК. Въпреки това за косовските сърби може да има пречки според Милица Андрич от местната неправителствена организация ЛИНК (LINK). Причината е, че много от тях не искат да си извадят косовски паспорти или нямат заради трудности при подаването на документи.  \"Появяват се всякакви проблеми, защото Косово не признава сръбски документи, издадени след подписването на Куманския договор през 1999 г., като сертификати за раждане, смърт или брак.\", разказва Андрич. Визира договора, който прекратява войната в Косово. Оттогава сръбски институции продължават да работят в райони с предимно сръбско население, въпреки че Косовското правителство счита тези органи за незаконни. Андрич допълва, че повечето от сърбите не са променили гражданския си статус след 1999 г. Броят на родените в страната, които не получават гражданство, е близо 200 хил., сочат проучвания на косовското НПО \"Актив\" през 2017 г. Андрич разказва, че от 2014 г. до 2017 г. за сърбите е било значително по-трудно да получат косовско гражданство. В този период властите били определили четири критерия за гражданство - даден човек или неговите родители да са родени в Косово преди 1998 г., да е живял поне пет години в страната преди 1998 г. или да докаже, че е бил принуден да я напусне по-рано. До 2017 г., когато законът е променен, за сърбите е било задължително да изпълняват и четирите критерия, а останалите малцинства - само един. Милица Андрич разказва, че получаването на гражданство в Косово, чиято независимост не е призната от Сърбия, все още е считано за табу от много косовски сърби.", "date": "2018.07.26", "title": "Косовските сърби вероятно няма да пътуват без визи в ЕС"}
{"url": "https://www.dnevnik.bg/biznes/2018/07/26/3287706_petkova_poluchi_mandat_da_tursi_sporazumenie_s_ek_po/", "text": "Министърът на енергетиката Теменужка Петкова получи мандат от парламента да се опита да постигне споразумение с Европейската комисия  по делото  срещу \"Булгаргаз\", \"Булгартрансгаз\" и Българския енергиен холдинг (БЕХ). Законопроектът беше внесен от група депутати от ГЕРБ. През 2017 година депутатите решиха тактиката на правителството да е непризнаване на вина, но постигнато споразумение между \"Газпром\" и Европейската комисия давали основание за промяна на позицията. Споразумение, дошло след 6-годишно разследване за монополното положение на руската компания на пазарите на Централна и Източна Европа, предвижда Газпром\" да не плаща санкции. Задачата на Теменужка Петкова е да опита да намали определената санкция,  която може да е над 300 млн. евро . Ако поставените цели не бъдат постигнати, ще бъде приложен старият вариант - да не се признава отговорността на енергийния холдинг. Проекторешението ще бъде обсъдено в парламентарната енергийната комисия още тази седмица. ЕК започна наказателна процедура  срещу България, след като през 2010 г. частната компания \"Овергаз\" подаде жалба, че държавните предприятия, които на практика имат монопол върху тръбите, са ограничили достъпа й до газовата инфраструктура и до пазара на газ. През 2015 г. проверката завърши с извод, че има нарушения, като на България беше предложено да представи план за прекратяването им под заплаха от санкции. Европейската комисия беше склонна да намали глобата значително, ако бъдат изпълнени определени мерки. Една от тях е признаването на вина, което би намалило санкцията до 70 млн. евро. Друга мярка бе държавата да приватизира мажоритарен дял в \"Булгартрансгаз\".", "date": "2018.07.26", "title": "Петкова получи мандат да търси споразумение с ЕК по делото срещу енергийния холдинг"}
{"url": "https://www.dnevnik.bg/bulgaria/2018/07/26/3287710_sait_pokazva_kak_instituciite_izpolzvat_lichnite_danni/", "text": "Всеки вече може да провери кои негови лични данни фигурират в публичните регистри и как те се използват от администрациите, съобщиха от правителствената информационна служба. Услугата e достъпна в  Системата за сигурно електронно връчване , поддържана от Държавна агенция \"Електронно управление\". Регистрация може да бъде направена с квалифициран електронен подпис или персонален идентификационен код на Националния осигурителен институт. Към настоящия момент са се регистрирали близо 10 000 физически лица, които имат достъп до данни от 50 регистъра. Продължава процесът по присъединяване на нови регистри, се уточнява в съобщението. Услугата е създадена по инициатива на вицепремиера Томислав Дончев и Държавна агенция \"Електронно управление\". Тя е в синхрон с разпоредбите на Общия регламент на ЕС за защита на личните данни, на Закона за електронното управление и на подзаконовите нормативни актове за неговото изпълнение.", "date": "2018.07.26", "title": "Сайт показва как институциите използват личните данни на българите"}
{"url": "https://www.dnevnik.bg/biznes/turizam/2018/07/26/3287681_chetirizvezdni_hoteli_se_okazaha_bez_usloviia_za_hora/", "text": "Хотел \"Палма\" в Златните пясъци и хотел \"Бяла лагуна\" край Каварна са с по 4 звезди, но не разполагат с условия за хора с увреждания. Това установи проверка на Министерството на туризма, съобщи пресцентърът на ведомството. Общо пет хотела с фрапиращо несъответствия между броя звезди и качеството на услугите са установили проверяващите по Черноморието. Министър Николина Ангелкова започва процедура за намаляване на звездите на хотел \"Палма\" след оплакване на горещия телефон. Категоризацията на хотела е извършена през 2011 г. и вече изтича, но управата не е подала заявка за подновяване. Проверяващите са установили, че хотелът няма лоби бар, бар на басейна, нито дори сифони в баните, които са сред изискванията за 4 звезди. Категоризираните стаи са 39, но по списък те са се оказали 42. В хотел \"Бялата лагуна\" край Каварна, също с 4 звезди, проверката също установила, че няма обособени помещения за хора с намалена подвижност.", "date": "2018.07.26", "title": "Четиризвездни хотели се оказаха без условия за хора с увреждания"}
{"url": "https://www.dnevnik.bg/sport/2018/07/26/3287717_parlamentut_prie_okonchatelno_zakona_sreshtu/", "text": "Парламентът прие на второ четене промените в Закона за опазване на обществения ред при провеждането на спортни мероприятия. Законопроектът беше внесен съвместно от ГЕРБ, \"Обединени патриоти\" и \"Воля\" след инцидентите по време на футболни срещи през последната година, предаде \"Фокус\". След измененията достъп до спортни мероприятия ще имат хора и превозни средства, които притежават документ за право на достъп или след сканиране на лична карта. Забраняват се и продажбата и предлагането на алкохолни напитки в спортните обекти в деня на мероприятието. Депутатите дефинираха и понятието  спортно хулиганство  - престъпление по смисъла на Наказателния кодекс, извършено в спортния обект или в спортната зона преди, по време или непосредствено след спортното мероприятие, както и на отиване или на връщане от спортния обект. Футболното хулиганство по смисъла на този закон се изразява в носене на знамена, плакати и транспаранти, на които са изобразени текстове, изображения, абревиатури и символи, подтикващи към омраза и насилие, съдържащи обидни квалификации или олицетворяващи идеологии, обявени за противозаконни. За футболно хулиганство ще се смята отказ на изпълнение на разпорежданията на отговорните за спортното мероприятие хора, нахлуването на спортния терен, паленето и поддържането на огън, хвърлянето на предмети, носенето на маски, отправянето на ругатни, други неприлични изрази, жестове и поведение, които са особено вулгарни, както и изрази и скандирания, насаждащи омраза на расова, етническа или религиозна основа. За спортно хулиганство ще се смята още носенето на оръжие и предмети, които могат да се използват като оръжие, боеприпаси, спрейове със защитен газ, с разяждащи или с оцветяващи вещества, сигнални ракети, взривни устройства, пиротехнически изделия и други общоопасни средства, отделни техни съставки, както и наркотични и други упойващи вещества. Предизвикване или участие в сбивания също се смята за футболно хулиганство. За тези противообществени прояви ще се налага глоба от 1000 до 2000 лв. и забрана за посещение на спортни мероприятия в страната и в чужбина за срок от 1 до 2 години. При повторно извършване се налага безвъзмезден труд в полза на обществото от 60 до 140 часа или глоба от 3000 до 5000 лв., както и забрана за посещение на спортни мероприятия в страната и в чужбина за срок от 3 до 5 години. При случаите на посегателство над състезатели, съдии, полицаи или други ангажирани с организацията на мероприятието или използване на носените опасни предмети ще се налага безвъзмезден труд в полза на обществото от 60 до 140 часа или задържане в териториална структура на МВР за срок от 5 до 15 денонощия, както и забрана за посещение на спортни мероприятия в страната и в чужбина за срок от 2 до 3 години. Когато деянието в тези случаи е извършено повторно, безвъзмездният труд е от 100 до 220 часа, а задържането за срок от 10 до 25 денонощия. Забраната за посещение на спортни мероприятия е между 3 и 5 години. В случай на извършване на противообществената проява от непълнолетен на възраст от 16 до 18 години се налага задържане в териториална структура на МВР за срок от 5 до 10 денонощия и забрана за посещение на спортни мероприятия в страната и в чужбина за срок от една до две години. Когато противообществената проява е извършена от лица, поставени под запрещение, на техните родители, съответно настойници или попечители, се налага глоба от 500 до 1500 лв.", "date": "2018.07.26", "title": "Парламентът прие закона срещу футболните хулигани"}
{"url": "https://www.dnevnik.bg/biznes/2018/07/26/3287748_oblekchava_se_stroitelstvoto_na_elektro-_gazo-_i/", "text": "При изграждане на линейни енергийни обекти - електропроводи, газопроводи, нефтопроводи и други вече няма да се изисква въз основа на учредено право на строеж, а само на сервитутно право. Това предвиждат промени в Закона за енергетиката одобрени от Народното събрание на първо четене без дискусия по предложение на Министерския съвет. Действащите в момента текстове на закона предвиждат учредяване на право на строеж както за изграждането на сгради и постройки, така и за прокарването на подводни, надземни и подземни линейни обекти на техническата инфраструктура. Тази липса на разграничение между видовете енергийни обекти утежнява осъществяването на инвестиционни намерения на енергийните предприятия, е посочено в мотивите за измененията. Въвежда се дефиниция на линейните енергийни обекти, като към тях се включват и принадлежащите им трайно прикрепени към земята конструктивни елементи (например стълбовете на електропроводите). Друга част от измененията въвеждат в българското законодателство европейски директиви. Въвежда се задължението при отказ от присъединяване на нови потребители, операторите на електропреносната, електроразпределителната, газопреносната и газоразпределителните мрежи да мотивират писмено решението си. Създава се правна рамка за операторите на публично достъпни зарядни точки за електрически превозни средства. С новите текстове се регламентират фигурите на оператор на публично достъпна зарядна точка и ползвателите на услуги за зареждане на електрически превозни средства. Предвиден е ред за присъединяване на зарядната точка към електроразпределителната мрежа.", "date": "2018.07.26", "title": "Облекчава се строителството на електро-, газо- и нефтопроводи"}
{"url": "https://www.dnevnik.bg/sport/2018/07/26/3287708_konstantin_papazov_ostava_trenyor_na_levski_lukoil_i/", "text": "Константин Папазов ще бъде старши треньор на баскетболния шампион \"Левски Лукойл\" и през новия сезон. 51-годишният специалист удължи днес договора си със сините за една година. През миналото лято Папазов се завърна към треньорската професия след двегодишно прекъсване. Той застана начело на \"Левски 2014\", който създаде през 2015 г. след срива на КТБ. След като клубът се обедини с \"Лукойл Академик\"  в началото на 2018 г., Папазов пое треньорския пост в новия баскетболен проект. Тази година сините направиха дубъл със  спечелването на титлата в България  и Балканската лига. \"Левски Лукойл\" заяви високи амбиции за новия сезон. Сините провлякоха двама от най-успешните български баскетболисти -  близнаците Калоян и Деян Иванови , и си поставиха за цел пробив в евротурнирите.", "date": "2018.07.26", "title": "Константин Папазов остава треньор на \"Левски Лукойл\" и през новия сезон"}
{"url": "https://www.dnevnik.bg/sviat/2018/07/26/3287618_futbol_i_predrazsuduci_ili_zashto_e_losho_kogato/", "text": "Макар и масовото  удовлетворение от организацията и еуфорията от зрелищните обрати на световното първенство  да представиха домакина му в положителна светлина, мащабното събитие постави Русия и в центъра на множество  дебати и противоречия . Една от темите, които предизвикаха бурни реакции от всички страни както на местно, така и на международно ниво, беше тази за правата на жените. Или по-точно за правата на руските жени да влизат в полови отношения с чужденците, дошли в Русия за финалите на Световната купа.  Още преди началото на първенството и пристигането на стотици хиляди почитатели на футбола жените в Русия станаха обект на остра критика и унизително отношение заради предполагаемото си \"леко\" поведение спрямо чужденците. През май Аржентинската футболна федерация беше принудена да се извини, след като публикува наръчник за съблазняване на рускини, който беше сметнат от мнозина за проява на сексизъм и възпроизвеждане на негативни стереотипи за руските жени. А само два дни преди официалното откриване на турнира руският депутат Тамара Плетньова призова сънародничките си да не спят с чуждестранните фенове, особено с представители на различна раса, за да не останат самотни майки. Депутатката заяви, че вместо това руските жени трябва да раждат руски деца.  Тези и подобни изявления предизвикаха вълна от реакции в руските социални мрежи, но далеч не всички бяха от възмущение. Мнозина се обявиха в подкрепа на противоречивите изказвания, а във \"ВКонтакте\" (руския еквивалент на Фейсбук) се появиха множество групи, в които потребители публикуваха снимки и видеоклипове на руски жени, които флиртуват, танцуват или по друг начин показват близки отношения с мъже, облечени във фланелките или носещи знамената на различни национални отбори.  Снимки и видео, в някои случаи заснети без знанието или съгласието на участващите, често биваха придружени от обидни коментари по адрес на жените, обвинявайки ги в пошлост, незачитане на руските ценности, \"разваляне на руските гени\" и посрамване на родината. \"Рускините на мондиала опозоряват себе си и страната\", пише за \"Московский комсомолец\" украинско-руският писател Платон Беседин, който дори нарича световното първенство \"времето на уличниците\".  Макар и въпросът за интимните отношения между рускините и чужденците да предизвика множество сексистки нападки, те бяха пресрещнати и с ответна реакция в социалните мрежи срещу предразсъдъците и унижението на жените заради избора им на сексуален партньор, която дори беше сравнена със западното феминистко движение срещу сексуалния тормоз #MeToo.  Buceta rosa и първата вълна от реакции Макар и  стереотипът за рускините , отчаяни да си намерят мъж чужденец, да е широко разпространен както в страната, така и на международно ниво още от разпадането на СССР, настоящият дебат за ролята и отношенията на жените получава широк отзвук след публикуването на един конкретен видеоклип,  разпространен в Туитър . На него група бразилски футболни фенове в центъра на Москва се забавляват за сметката на млада рускиня, окуражавайки я да скандира заедно с тях \"футболна песен\", като всъщност я карат да повтаря  , вулгарно словосъчетание на португалски, описващо женски гениталии. Господството на традиционния патриархален модел Негативно и осъдително отношение спрямо жените на Световната купа е свидетелство за преобладаващите и дълбоко вкоренени патриархални ценности в руското общество, смята руската феминистка писателка и журналист Олга Бешлей: \"Ако жена стане жертва на мъж под каквато и да било форма, тя е виновната\", обяснява младата авторка. \"Била е изнасилена? Тя го е искала и го е провокирала. Била е унижена от чуждестранни фенове? Така ѝ се пада на тази безсрамница!\" Според  проучване на руския център за анализ \"Левада\"  за половите стереотипи в Русия, провеждано периодично от 1993 г. насам, в руското общество съществуват строго определени социални роли на жените и на мъжете, които не са претърпели съществени промени през последните 25 години. Според последните данни от март 2018 г. най-високо ценените качества (и от двата пола) у мъжете са умът и умението да печелят пари, а у жените – външният вид и доброто домакинство. Именно доминиращият традиционен патриархален модел в половите роли и стереотипи е в сърцето на дебата за сексуалните отношения между руските жени и чуждестранните фенове. \"Съдейки по всичко, в съзнанието на руските мъже жената и нейното тяло все още са смятани за предмет\", пише за \"Космополитън Русия\" Снежана Грибацкая. \"Те смятат, че имат законното право на този ресурс, и когато жените \"не го дадат\" на условния руски Ваня, а \"го дадат\" на условния испански Хулио, руските Ваньовци изпадат в крайна степен на неудовлетвореност.\" \"Битка между половете\" в онлайн пространството Темата за интимните отношения по време на световното първенство беше коментирана от множество медии и високопоставени лица, включително и от говорителя на Кремъл Дмитрий Песков, който в отговор на изявлението на депутатката Тамара Плетньова, призоваващо рускините да не спят с чужденците, заяви, че \"руските жени могат сами да решават за своите връзки\". Въпреки това най-разгорещена дискусия се водеше в онлайн пространството, където дебатът прие формата на своеобразна \"битка между половете\".  Множество жени защитиха сънародничките срещу сексистките нападки в социалните мрежи и медиите и оправдаваха желанието им да имат романтични връзки с чуждестранните фенове на мондиала, посочвайки като главна причина некомпетентността на руските мъже като партньори. В сравнение с тях чужденците са често представяни като по-уверени, привлекателни и дори \"по-здрави\" и \"по-поддържани\". Според Марина, цитирана от списание \"Зима\", с чуждестранните мъже се комуникира по-лесно, тъй като те са по-общителни. \"Те обичат да разговарят, да се разхождат, да флиртуват, споделя тя, а когато съм на среща с руснак, често се чувствам сякаш съм на конкурс за красота.\"  Сексизмът – най-голямото предизвикателство? Получилите широк обществен отзвук интимни отношения между рускините и чужденците далеч не бяха единственият обект на дебати, свързани с проява на сексизъм по време на тазгодишното световно първенство. Още в първите дни на турнира няколко  жени репортери се оплакаха от неприемливо поведение към тях от страна на фенове  и в интернет бяха разпространени видеозаписи, в които минаващи наблизо мъже се опитват насилствено да целунат журналистките в ефир.  Макар и съпроводени от противоречиви коментари и остра критика, отделни събития от Световната купа отбелязаха известен напредък в борбата срещу сексизма и за равноправието на половете. За пръв път в историята мач на най-големия футболен турнир беше коментиран от жена – британската спортна журналистка Вики Спаркс, за Би Би Си. Като част от стратегията си за борба със сексизма  ФИФА призова за ограничаване на стереотипното показване на привлекателни жени по трибуните . Ако първоначалните опасения на FARE – органът, който следи за дискриминацията по време на световното първенство, бяха най-вече свързани с възможни прояви на расизъм и ксенофобия, най-сериозният проблем се оказа половата дискриминация. Що се отнася до въпроса за рускините и чужденците, макар и да беше маркиран от грозни прояви на женомразство и сексизъм, някои ангажирани феминисти в Русия са оптимисти, че голямото медийно внимание, което хвърли светлина върху проблема, би могло да доведе до продуктивна дискусия и разчупване на половите стереотипи в руското общество. ", "date": "2018.07.26", "title": "Футбол и предразсъдъци, или защо е лошо, когато рускиня \"даде\" на Хулио, а не на Ваня"}
{"url": "https://www.dnevnik.bg/skorost/2018/07/26/3287816_fotogaleriia_noviiat_nai-kompakten_sedan_na_mercedes/", "text": "Мерцедес\" A-класа седан ще е една от премиерите на марката през есента на автомобилното изложение в Париж (4 - 14 октомври.). Компактната лимузина е дълга 4.55 метра, или с 13 сантиметра повече от  . Ширината, височината и междуосието са идентични.", "date": "2018.07.26", "title": "Фотогалерия: Новият най-компактен седан на \"Мерцедес\""}
{"url": "https://www.dnevnik.bg/politika/2018/07/26/3287699_parlamentut_podkrepi_vetoto_na_prezidenta_i_otmeni/", "text": "След разгорещени дебати по всички теми депутатите подкрепиха  ветото на президента Румен Радев  върху промените в приватизационния закон, с които ангажиментите на купувача по приватизационни договори намаляват от 10 на 5 години и това важи и за вече сключени договори. Оспорените от държавния глава текстове под параграфи 3 и 4 бяха отхвърлени със 184 гласа, т.е. те отпадат от закона. Във вторник Румен Радев наложи вето на промените, а ГЕРБ обяви, че е  планирала редакция на текстовете заради съмненията за лобизъм . Миналата седмица внесените от депутати от \"Атака\" и ВМРО нови текстове в приватизационния закон бяха подкрепени от ГЕРБ, ДПС и \"Воля\" и приети на второ четене с мълчаливото съгласие на БСП. Обвинения в лобизъм Миналата сряда вицепремиерът Валери Симеонов (НФСБ) прозря застъпничество за частни интереси у вносителите на промените ВМРО и \"Атака\", които са негови коалиционни партньори в \"Обединени патриоти\", и заплаши да напусне управлението. Според него поправката се прави в полза на дружество, собственост на братята Кирил и Георги Домусчиеви, които не са изпълнили задълженията, поети при приватизацията на Български морски флот (БМФ) през 2008 г., и сега би трябвало да бъдат санкционирани с 58 млн. лева. Той обяви, че става въпрос за \"спасяването на редник Киро\". Освен този случай обаче измененията облагодетелстват всички участници в приватизационни сделки между 2008 и 2013 г. В мотивите на ветото на президента Румен Радев се казва, че намаляването на срока на ангажиментите по приватизационни договори на 5 г. ще облагодетелства и неизправни купувачи, които имат непогасени плащания за неустойки за този период. Посочено е още, че няма никаква обществена необходимост да бъдат преуредени вече сключени приватизационни договори, а измененията нарушават принципа за правната сигурност, изискващ стабилност на правните сделки и предвидимост на правните последици от различните юридически факти. \"Спасяването на ген. Борисов\"  В дебата пръв се изказа депутатът от \"Обединените патриоти\" и зам.-председател на НСФБ Борис Ячев, който приветства действията на президента и изказа удовлетворение от променената позиция на ГЕРБ, която сега постъпвала национално отговорно. Депутатът от \"БСП за България\" проф. Румен Гечев \"изнесе лекция\" що е приватизация пред колегите си и разясни, че ако купувачът фалира, не фалира БМФ. \"Не става дума за спасяването на редник Райън, а за спасяването на генерал Борисов\", обяви Гечев, а после допълни, че редниците са пили напразно шампанско онази вечер, тъй като сега щели да пият една студена вода. Колегата му от ГЕРБ Данаил Кирилов му обясни, че говори правни неистини, и намекна, че хора от БСП са се облагодетелствали от приватизацията преди време. От \"Обединени патриоти\" пък напомниха на БСП, че само 20 депутати от групата им са били в пленарната зала при гласуването на текстовете и никой не се е изказал критично срещу тях. Депутатът от гражданската квота на ВМРО Емил Димитров-Ревизоро, който е вносител на текста намаляването на срока на ангажиментите на купувачи по приватизационни договори да важи и за вече сключени такива, разясни, че на няколко пъти е искал да оттегли подписа си и предложението си, но депутатите го гласували. Тогава той не бил лобист, а - те. \"Президентът не може да бъде пиар на нито един от вас\", обърна се Димитров към БСП. \"Президентът - неформален лидер на БСП\" \"Явно президентът Радев е вашият неформален лидер\", обърна се депутатът от ГЕРБ Тома Биков към БСП. Той обяви, че ГЕРБ има разум да се вслуша в президента. Депутатът от \"БСП за България\" Валери Жаблянов обяви, че Румен Радев \"ще спре всички мизерлъци на ГЕРБ\". Той прогнозира предсрочни парламентарни избори, след които ГЕРБ щяла да има 15 депутати в Народното събрание. Зам.-председателят на ГЕРБ Цветан Цветанов призова БСП да спрат с противопоставянията и обясни, че всички трябва да подкрепят ветото на президента, за да покажат, че не се търпят спекулации, че депутатите са зависими от икономически кръгове. Според лидера на БСП Корнелия Нинова в България има бизнес прослойка, която си купува политици. Тя обяви, че законът, на който е наложено вето, доказва, че коалицията ГЕРБ - \"Обединени патриоти\" е създадена заради власт и пари. Тя призова парламентът да се разпусне и да се върви към предсрочни избори. \"Едни се малко били, едни са малко пили\", каза депутатът от ГЕРБ Спас Гърневски. Той обяви, че линейката ще изчака до края на дебатите. Дебатът мина през теми като фалитите на банки през 1996 г. и имотното състояние на Цветан Цветанов.", "date": "2018.07.26", "title": "Парламентът подкрепи ветото на президента и отмени спорни текстове от приватизационния закон"}
{"url": "https://www.dnevnik.bg/biznes/2018/07/26/3287810_british_amerikan_tabako_zaiavi_tri_bezdimni_produkta/", "text": "Пазарният лидер по продажба на цигари в България – British American Tobacco (БAT), който е с дял от около 40% след покупката на брандовете на \"Булгартабак\", ще пусне бездимни продукти през есента, съобщи  \"Капитал\". В регистъра на Министерството на икономиката има заявки за вписване на три бездимни продукта с бранда Dunhill. Процедурата по регистрацията, през която вече минаха първите участници на пазара на бездимни продукти – Philip Morris, продължава до шест месеца. От ВАТ България не коментират точната си прогноза кога очакват да са готови с регистрацията, на какви цени и къде ще се разпространяват продуктите им. За разлика от други европейски страни, в които бездимните изделия се предлагат с бранда им Kent, който е от средния ценови сегмент, в България изборът е с вкус на \"високата\" им марка Dunhill и вероятно ще бъде близо до 6 лв. Устройството, което е конкурентно на IQOS, се нарича glo. Ако се съди по регистъра, третият световен концерн, който произвежда бездимни изделия – Japan Tobacco International, все още не проявява интерес да предложи на пазара в България своя продукт.", "date": "2018.07.26", "title": "\"Бритиш американ табако\" заяви три бездимни продукта \"Дънхил\" в България"}
{"url": "https://www.dnevnik.bg/bulgaria/2018/07/26/3287150_dnes_obshtinskiiat_suvet_shte_ima_po_35_minuti_za_kup/", "text": "На днешното си последно заседание преди лятната ваканция, Столичният общински съвет ще вземе редица важни за града решения - от отдаването на спирките на градския транспорт на концесия,  през ограничения за билбордовете и рекламата ,  разширяването на зелената зона , до замяна на имоти. Решенията обаче ще се вземат бързо, защото дневният ред е двойно по-дълъг от останалото време през годината - 120 точки. Според общински съветници дължината е нарочно търсен от управляващата партия ГЕРБ ефект - така не остава почти никакво време за дискусия, въпроси, поправки, сериозни анализи и консултации с експерти, от каквито почти винаги има нужда. Сред другите важни точки са разширяването на зелената зона за паркиране, продажби и  замяна на имоти , обявяване на търгове за активи,  вземане на кредит за 14.7 млн. евро , сключване на  извънсъдебно споразумение за 5 млн. лева ,  промени в бюджета , разпределяне на пари за проекти, промени в управлението на общински дружества, разпределяне на дивидент, увеличаването на капитали на едни и намаляването му на други. Сред по-малко значимите, но любопитни, е, че бившият главен архитект ще напусне борда на директорите на общинското дружество \"Метрополитен\" 2 години, след като подаде оставка. В това време за участието си борда Диков е получил общо 72 хил. лева, показва справка в Търговския регистър. Традициите не са това, което бяха \"Винаги последната сесия е била много натоварена, именно заради предстоящата лятна ваканция. В противен случай общинският съвет трябва да работи и през август\", каза пред \"Дневник\" Малина Едрева, председател на групата на ГЕРБ. Тя даде пример с районните кметове, които внасят много и различни точки, за да могат да си свършат работата през почивния месец. Едрева отбеляза и че точно на тази сесия съветниците са особено внимателни, защото в миналото \"точно по това време е раздавана София по времето на Стефан Софиянски и Тошко Добрев със \"Софийски имоти\". Целта на дългия дневен ред е друга, според Войслав Тодоров (Нормална държава): Идеята според мен е да може в цялото бързане обществото да пропусне повечето теми. Да няма време за обсъждане в комисии и зала, а само съветниците да кажат дали са \"за\" или \"против\". Без задълбочени обсъждания и поправки. Така мнозинството си взима гласовете\", казва той. Проблемът обаче не е само за заседанието, а в комисиите, където се гледат точките. Иван Велков (Зелените) казва, че през тази седмица дневният ред в комисиите е бил два пъти по-дълъг, времето си останало същото и така се изгубила възможността за сериозни и конструктивни дискусии и решения, които да са по-различни от предложените. По тази причина той казва, че на тази сесия нещата не се решават, а се финализират процеси и преговори, които са текли месеци, а някои даже години, а които на нас ни е съобщено едва в края. Най-много нещо да бъде отложено, ако се нуждае от доработка, посочва Велков. Той също е на мнение, че нарочното претоварване на заседанието се използва, за да се притъпи вниманието на обществото и медиите и така някои теми да останат \"скрити\". Така например предложението за започване на конкурс за избор на концесионери за спирките за градския транспорт беше внесено като допълнителна точка на повечето комисии. В цялото бързане Войслав Тодоров така и не получил икономическия анализ за процедурата, който бил на диск и се раздавал \"почти апокрифно от ръка на ръка\". Може да бъде различно Ефектът от всичко това е, че така се допринася съветниците да вземат неинформирани и грешни решения, които не защитават интереса на софиянци, смята Иво Божков (ДБС). Според него установената практика е недопустима, като вижда нуждата от промяна в целия процес на обработване на доклади. \"Първо всеки проектодоклад, както и мотивировката му трябва да са достъпни онлайн както за съветниците, така и за гражданите на София. Второ, всеки проектодоклад трябва да бъде предоставен на съветниците и гражданите не по-малко от една седмица преди да бъде гласуван\", иска Божков. Според Иван Велков е напълно възможно процесът на планиране на заседанията да се организира по друг начин, така че, да не се получава този \"конвейер\" за гласуване. Според него самата система - с докладчик и няколко съвносители, е твърде остаряла практика, наложена през социализма и трябва промяна - например докладите да влизат за гласуване, ако вече са събрали подкрепа от 20% от съветниците от различни групи. \"Традиционно администрацията в България започва да гони сроковете в последния възможен момент, но това е и навик за българското общество - да се отлага до последния момент вършенето на някаква работа\", допълни Велков. И една концесия Така днес съветниците ще могат да работят до 17 часа най-късно, като заседанието започва в 10:00 часа. Така те ще имат по 3.5 минути за решение, като изказванията по някои от точките ще отнемат 10 пъти повече време. И тази обстановка съветниците ще трябва да гласуват концесията за спирките - процедура, която се опитват да пуснат за 5-ти от поне 6 години. Предлагат се 2600 спирки, разделени в четири лота, като кандидатите ще трябва да предложат на колко спирки ще поставят навеси. Максималният брой е 1800, като с по-големия брой намалява и годишната концесионна такса, което може да е между 21 и 41 хил. евро. Срокът за концесиите ще е 15 години с опция за продължаване с още 5. Концесионерите ще могат да поставят рекламни обекти на 100 от спирките за всеки пакет. Общият брой на новите павилиони, които могат да се изградят е 300. Има възможност точката отново да не бъде приета, заради остарели становища в документацията, спорове по много от условията в предложението и съмнения, че така ще се навреди на пазара на външната реклама в столицата.", "date": "2018.07.26", "title": "Днес общинският съвет ще има по 3.5 минути за куп важни решения за София"}
{"url": "https://www.dnevnik.bg/video/2018/07/26/3287148_kak_izkustveniiat_intelekt_shte_promeni_hadja_video/", "text": "Усилията за модернизация в Саудитска Арабия са привествани от едни и поставяни под съмнение от други. Те обаче достигат и центъра на духовния живот в страната и в целия мюсюлмански свят - Мека - или поне ежегодните поклонения до него, известни като хадж. Това планира да направи саудитското министерство на хаджа и умрата (извършването на ритуала съответно в определени дати или по всяко време на годината), което наскоро публикува клип с визията си за бъдещето. Известният ритуал с милиони участници, задължителен за всеки мюсюлманин поне веднъж в живота му, започва на 19 август и тази година няма да е високотехнологичен, но до 2030 г. промяната ще е факт. Тогава всеки, който кандидатства, за да бъде одобрен за хадж, ще може да го направи чрез мобилно приложение, а ако молбата му е успешна - ще получава пакет с електронна карта, гривна и слушалки. Устройствата ще помагат на посетителите по време на посещението - включително на митниците, във високоскоростния влак, който трябва да превозва поклонници (линията между Мека и Медина би трябва да започне работа през септември тази година) и по пътя до хотелите, записани на картата на всеки. Багажът им бъде доставян в хотелските стаи без тяхно участие. Няма да им се наложи да помнят подробности като кои молитви трябва да се произнасят в отделни етапи (тази информация ще е достъпна чрез слушалките и гривните), нито колко пъти са обиколили свещения камък Кааба (ритуала \"тауаф\", при който поклонниците го правят седем пъти). Видеото показва, че ще изчезне вероятността приятели и роднини да се изгубят от групата поклонници - изкуствен интелект и GPS система ще проследяват местонахождението им. Слушалките ще превърнат езиковата бариера в проблем от миналото поне по време на хаджа, тъй като ще предоставят превод в реално време на онези, които не знаят арабски, се твърди във видеото.", "date": "2018.07.26", "title": "Как изкуственият интелект ще промени хаджа (видео)"}
{"url": "https://www.dnevnik.bg/sport/2018/07/26/3287372_cska_i_slaviia_se_izpraviat_pred_vtorite_si/", "text": "Сребърният медалист в Първа лига ЦСКА и носителят на Купата на България \"Славия\" започват тази вечер участието си във втория квалификационен кръг на Лига Европа. Червените посрещат австрийския \"Адмира\", а белите гостуват хърватския \"Хайдук\" в Сплит. Мачът на стадион \"Българска армия\" започва в 20.00 часа и ще бъде предава пряко по \"Диема спорт\".  ЦСКА има сериозни проблеми  преди мача с петия в австрийската Бундеслига. Старши треньорът Нестор ел Маестро няма да може да разчита на четирима основни играчи. Плеймейкърът Тиаго Родригес беше изгонен в редовното време на  драматичния реванш с \"Рига\" , централният защитник Николай Бодуров и опорният халф Кристиан Малинов получиха червени картони след края на дузпите срещу литовците, а Енрике Рафаел е контузен. \"Ако имах възможност да отменя наказанието на един от футболистите ни, със сигурност това би бил нашият капитан (Бодуров). Борис (Секулич) е добра опция за тази позиция. Привлякохме го в отбора, защото може да играе на различни постове в защитата\",  заяви Ел Маестро преди мача.   Добрата новина за сръбския треньор е, че ще може да използва новите попълнения в атака Мауридес и Жоржиньо, които се включиха много добре в  шампионатния мач с \"Локомотив\" (Пловдив) . Очакванията на Ел Маестро са \"Адмира\" да играе на първо място с идеята да не загуби. \"Надявам се да победим, а как ще стигнем до успеха не ме интересува. Няма да е изненада, ако спечелим. Няма да е голяма изненада, и ако \"Адмира\" победи. От тази гледна точка каквато и да е победа за нас ще е много добър резултат\", добави той. \"Обикновено моите отбори играят второто полувреме по-добре от първото. Имат физическо превъзходство и са по-динамични. Трябва да сме агресивни на точното ниво. Познавам отлично \"Адмира\" от миналия и от този сезон. Млад отбор са, а нивото на първенството им е по-високо от това на българското\", каза още треньорът на ЦСКА. В 21.00 часа на стадион \"Полюд\" в Сплит излизат бронзовия медалист в хърватската Първа лига \"Хайдук\" и носителя на Купата на България \"Славия\". Футболистите на \"Славия\" трябва да играят агресивно и да се влагат на върха на възможностите си, ако искат да постигнат положителен резултат,  заяви старши треньорът Златомир Загорчич  при заминаването за Сплит. \"Напрежението все още не се вижда. Със сигурност ще го има. Важното е, когато излезем да загряваме преди мача, то да изчезне\", каза сърбинът. Президентът на \"Славия\" Венцислав Стефанов посочи, че в момента в клуба мислят за футбол, а не за трансфери. \"Момчетата знаят каква отговорност поемат. Вярвам в нашите футболисти\", заяви той. \"Искам да видя, че момчетата се раздават и се борят. Ние много добре знаем какви са нашите възможности, но аз съм убеден, че с нищо не сме по-малко от другите. Смятам, че повече отбори трябва  да разчитат на български футболисти , за да имаме някакъв тил за националния и за младежкия отбор, а също така, за да имаме по-добър футбол\", добави Стефанов.", "date": "2018.07.26", "title": "ЦСКА и \"Славия\" се изправят пред вторите си препятствия в Лига Европа"}
{"url": "https://www.dnevnik.bg/bulgaria/2018/07/26/3286753_aisun_ismail_uchitel_grajdanskoto_obrazovanie_pomaga/", "text": "- От доста време очаквах възможността да работя по тази тематика, защото мога смело да кажа, че ми е слабост. Гражданското образование е област, която обхваща всички аспекти на нашия живот и е неизменна част от ежедневието, като заедно с това има и качеството да влияе пряко на развитието на личността, що се отнася до това как тя вижда себе си в обществото, възприятието й за процесите, които се случват около нея и изграждане на ценности, но за съжаление не се изучава като учебен предмет. Въпреки, че това е една много широка област, която няма как да бъде покрита за месеци, за този период все пак учениците могат в основни линии да бъдат въведени в тематиката и така да се предизвика интереса им, за да продължат да се занимават с това и вбъдеще. - През последните години се наблюдава все по-голям интерес към гражданското образование в училищата. Проекти  като \"Твоят час\" , които обезпечават финансово и материално различни инициативи, извънкласни дейности дават възможност на учители и ученици да работят по тази тематика. Нещата се развиват лавинообразно, постепенно интереса става все по-голям и обхваща все по-голям брой училища. - Причините са много и може да се говори за тях не с часове, а с дни. Гражданското образование е много широка област и обхваща много широк спектър от подтеми, които са неразривно и пряко свързани с живота ни, като се започне от нашите права, задължения и свободи, премине се през здравна, социална, потребителска, екологична, дигитална други култури и се продължи със запознаване с основните институции на демократичното общество, местна власт, съд и т.н, и се завърши с по-съвременни проблеми като изграждане на навици и умения за извличане на информация, анализирането й, отсяване на доказуемата и обективна истина от фалшивите новини. Всички тези изброени подтеми са част от нас, независимо от нашата възраст, като рано или късно ние се сблъскваме с тях. Тук въпросът е как тази информация да бъде поднесена по разбираем и интересен начин на децата. Аз искрено се радвам, че хората, които имат думата що се отнася до налагането на гражданското образование като учебен предмет вече правят нужните законодателни стъпки в тази посока и се надявам това да продължи и с прогимназиалния курс. В наше време вече е немислимо да говорим за пълноценна образователна система, без в нея да е включено гражданското образование. - Не мисля, че има някаква съпротива в българското общество срещу гражданското образование или поне аз нямам такова усещане. Разбира се много от нещата се свеждат до субективното разбиране, защото за някои хора тази тематика продължава да е абстрактна, далечна, \"въздухарска\". Като цяло обаче мисля, че никой не би се възпротивил във времена, в които ролята на всяка отделна личност става все по-голяма в едно общество, вниманието да се насочи върху изграждане на активни, отговорни и самокритични млади хора. Основната тъкан на всяка работеща демокрация, на всяка развита държава е именно силното и активно гражданско общество, изградено от будни, критични, целеустремени граждани. Разбира се с оглед на специфичността на публичната, медийната, обществената среда в страната е нормално да има различни мнения, някои от които доста крайни. За мен обаче точно гражданското образование е панацеята, за решаване на проблемите свързани с тези области. Просто е немислимо в едно нормално, демократично общество ние да не се стремим към това. Винаги в хода на историята е имало специфични конюктурни особености, които обаче са временни и те не би трябвало да са определящи за посоката на развитие на гражданското образование. - Случвало ми се е да прочета, да чуя или да бъда свидител на разговори, в които гражданското образование се смята за сложна тематика, която не би трябвало да се изучава в началния и прогимназиалния етап. Да, но дори и в момента много от подтемите му са застъпени в различни учебни предмети по един или друг начин, и дори и да не е под шапката на отделен предмет, децата получават знания свързани с тази тематика. Гражданското образование трябва да започне да се изучава като предмет в прогимназиалния етап, а в началния – да продължи да бъде застъпвано в отделни уроци и предмети. Тук трябва да се изтъкне и един проблем, най-вече свързан с недостатъчната обезпеченост с учебна литература, пособия и материали по темата. Днес вече всичко може да се намери в интернет, но не винаги това е правилният подход. Особено за по-малките ученици е по-удачно да работят с кратки текстове, да вникват в нещата чрез игри или изработване на различни неща – постери, макети и др. При тях е по-застъпена емоционалната част, докато в по-горните класове вече учениците са умствено по-зрели и там вече материята може да е по-сложна. - Всеки ученик има свои интереси, свои виждания относно нещата и мога смело да кажа, че между тях има немалък брой, които са горе-долу добре запознати с понятията, които вие изредихте. Разбира се трудно е да се говори за разбиране на тези понятия що се отнася до тяхното устройство, функциониране, а по-скоро за тяхното познаване от лични преживявания, или такива свързани с техните родители, близки, приятели. Децата в моя клуб са от различни етноси и честно казано, в началото имах притеснения доколко нещата ще потръгнат, дали ще им бъде интересно, доколко ще се включат с желание. Когато ме питаха какво ще правим точно в клуба им казах, че нашите дейности няма да са свързани с уроци, учебници, писане, решаване на задачи, а по-скоро ще бъдат застъпени неща, с които те се срещат всеки ден. Постепенно те вникнаха в тематиката, като тук трябва да отбележа, че с различни инициативи и срещи разнообразихме нашата работа. - Двете най-ценни инициативи, в които участвахме през тази година бяха осъществени със съдействието на Българския институт за правни инициативи и Детския омбудсман на град Силистра. С БИПИ проведохме по-скоро тренинг в началото на годината, който най-общо казано обхващаше запознаването с институциите, тяхната роля, доколко децата са наясно какви са функциите им. Най-интересната част за мен беше свързана със задачата да създадат своя собствена държава. Бяха разделени в три групи, като всяка трябваше да създаде държава, да очертае границите й и да създаде закони, по които се управлява. Законите, които се измислиха бяха най-различни, от възможно най-невинните, които защитават всеки един в държава, до такива, които задължаваха хората да работят само за един човек. Така че имахме предложения и в двете крайности. Инициативата на Детския омбудсман беше свързана с интернет. В рамките на един учебен час децата се запознаха с рисковете и възможностите, които предлага мрежата. Най-ценното за мен от тази среща беше знанията, които те получиха относно това как да си пазят личните данни, доколко да се доверяват на хората онлайн, особено в социалните мрежи. Много от нещата, които се изказаха децата ги знаят, но не бяха вникнали в темата толкова внимателно. Отделно от това отбелязахме Денят на Европа, особено актуална дата в контекста на европредседателството, като в рамките на тази инициатива с децата създадохме минивариант на присъединителния процес към Европейския съюз. Разбира се тук нямахме претенции за голяма точност, по-важното е учениците да вникнат и да разберат, че една държава трябва да отговаря на различни критерии, като тук се застъпиха теми най-вече като законност, корупция, толерантност, развитие. Много от темите, по които работихме с децата бяха свързани с интересни ситуации. Едно от занятията ни беше свързано със запознаване с Конституцията на България. Децата знаят, че това е основния закон на страната, имат представа от уроците за българската история. За това занятие раздадох всяко от децата получи умален вариант на Конституцията. Най-фрапиращата реакция беше когато едно от децата каза, че си е мислило, че основният закон е една голяма книга, която стои в София и не мърда оттам. И ако някой иска да я разгледа трябва да отиде на място. И факта, че сега държеше копие на тази \"голяма книга\" беше доста впечатляващо за него. Имаше много емоции, когато коментирахме темата за равноправието и свободата на личността. В света на децата всички хора са равни, но това се изкривява с времето. Беше много интересно да се чуят техните доводи защо това се случва – богатство, цвят на кожата, религия, пол. Идеята на такова занятие е да се чуе мнението на децата по тази тема и след това с доказателства да се покаже, че наистина това да делиш хората по различни показатели е несправедливо. Тук децата даваха примери от своя живот, и всъщност бяха мотивирани да се поставят в положението и на другата страна. Занятието мина под надслова \"Не прави на другите това, което не искаш да направят на теб.\" - През последните години училището работи все по-активно в тази насока. Разбира се, всичко което правим в училище обаче би увиснало във въздуха, ако тези деца не виждат подкрепа в тази насока и в своите семейства. Дори и най-елементарните разговори свързани с тези понятия в семейството е полезно за децата, защото едно е детето да слуша за тези неща, друго е да ги види от първо лице или да му бъде разказано от родителите. В тази насока през последната година проведохме заедно с представители на Българския институт за правни инициативи срещи с децата и техните родители впоследствие, насочени точно към значението и функциите на тези институции. Разбира се всеки родител има мнение по тези въпроси, което се пречупва през неговата ценностна система, и това се отразява и на отношението на детето. Досега обаче не сме срещнали съпротива или недоволство от страна на родителите в тази насока, поне в нашето училище. Като цяло все още, гражданското образование се приема за абстрактна зона и налагането му в българското образование като задължителен предмет, а и в обществото като неизменна част от него ще отнеме още време. Искрено се надявам, че постепенно все повече хора ще подкрепят това и в скоро време гражданското образование ще се превърне от извънкласна тематика в неразривна част от българска образователна система. - Няма конкретен повод за това. Като всеки трезво мислещ човек в тази държава и аз виждам какви са проблемите, защо нещата се случват по един, а не по друг начин, какво може да се направи. Най-притегателната черта на гражданското образование е това, че всъщност е тясно свързан с всеки аспект от живота. Разбира се вече в зависимост от мирогледа и ценностите на човек той обръща по-сериозно внимание на едни неща, на други – по-малко. За мен лично най-ценното е децата да са наясно със своите права и задължения и ясно да различават границата между тях. В тях да се създаде култура на спазване на законите, на толерантност към различните. Тези неща може да звучат клиширано, но ако се погледне реално точно изкривяването на ценностите, насочени към пренебрегване на законите и безсмислената омраза, само за да се подражава на някой или защото масата така казва, са основните подривни дейност, поставящи динамит под основите на свободното гражданско общество.", "date": "2018.07.26", "title": "Айсун Исмаил, учител: Гражданското образование помага на децата да виждат границата между права и задължения"}
{"url": "https://www.dnevnik.bg/sviat/2018/07/26/3287075_zaradi_natiska_ot_sasht_mladite_iranci_sa_razdeleni_za/", "text": "Изправени пред засилващия се натиск от страна на Вашингтон и пред икономически санкции, някои млади иранци са решени да модернизират страната си, но част от образования елит предпочита да емигрира, разочарован от отговора на правителството. На сенчест балкон в Техеран група предприемачи правят видеозапис, давайки съвети на бъдещото поколение, в учудващо оптимистична атмосфера предвид притеснителния икономически контекст. \"Ние знаем как да се адаптираме към трудни периоди\", заявява Реза Гиаби, председател на управителния съвет на консултантска фирма, фокусираща се върху технологиите. \"В миналото много иранци постигнаха успех в Берлин, в Силициевата долина и в Лондон, но на нашето поколение му писна да емигрира и просто да работи за други. Отсега нататък ще се опитаме да създадем нещо за себе си\", каза той пред АФП. В очите на всички обаче препятствията са огромни: безработица, ръст на цените, сриване на валутата и връщането на американските икономически санкции от следващия месец, след като Вашингтон  реши да изостави ядреното споразумение от 2015 г.,  предизвиквайки опасения от най-лошото. \"Ние разбираме, че ситуацията не е добра, но не можем да чакаме нещата да се подобрят, трябва да действаме\", обяснява Алиреза Ходая, 30-годишен производител на обувки от висок клас. Той е един от организаторите на първата седмица, посветена на стартиращи компании в Техеран, която ще започне на 3 август. Няколко примера дават повод за надежди на най-образованата част от младежта като огромния успех на приложението за таксита Snapp или откриването на нови модерни кафенета и ресторанти. Правителството на президента Хасан Рохани гледа на тези повлияни от Запада иновации не толкова негативно, колкото предшествениците си. \"В миналото се опитахме да бъдем независими, но не можем да пренебрегваме правителството. Сега има хора, които разбират и слушат и искаме да участваме в определянето на политиките\", обяснява Ходая. \"Няма работа\" Този полъх на оптимизъм обаче е по-слаб сред средната и висшата класа, които виждат малко перспективи за политически и икономически промени. Вашингтон се надява, че тази блокада ще доведе до масови антиправителствени прояви. Но  бруталният отговор на протестите  и опасенията, че ще предизвикат хаос като в Сирия, доведоха до нещо като примирение. Мнозина дори искат да напуснат страната. \"Младите са загубили всякаква надежда за бъдещето си\", твърди Париса, 21-годишна студентка по право. \"От три години търся работа, за да платя за образованието си и да помогна на баща си, но знам, че след като приключа учението, няма да намеря работа.\" \"Мнозина искат да заминат и имат право, защото ще могат да се надяват на прилична заплата\", казва тя. През този уикенд САЩ засилиха натиска си върху Техеран. Американският президент  Доналд Тръмп заплаши Иран в \"Туитър\" , а държавният секретар Майк Помпео обяви засилване на пропагандната кампания срещу ръководителите на Ислямската република. Но иранската младеж, свикнала с дипломатическите сблъсъци между Вашингтон и Техеран - две трети от иранците са родени след революцията през 1979 г. - гледа преди всичко какво става вътре в страната. За мнозина блокирането на  платформата за електронни съобщения \"Телеграм\"  през април беше решението, което се оказа прекалено. \"Прекарах два дни в стаята си, толкова бях потиснат\", признава главен редактор, който миналата година е агитирал за  преизбирането на Рохани . Иранският президент беше обещал да не  прибягва повече до цензура . Дотогава \"бях ядосан на всички мои приятели, които потегляха, но за първи път си помислих, че може би е време да замина\", уверява той. Някои аспекти на всекидневния живот са се подобрили от гледна точка на младежите, но недостатъчно бързо, за да отговорят на очакванията им. Днес те критикуват открито правителството и системата по начин, който беше немислим само преди няколко години, но се усещат пренебрегнати. \"Лидерите не слушат младите, те пренебрегват надеждите им, мненията им за живота, обществото, религията и политиката\", оплаква се Ехсан, 24-годишен студент. /БТА", "date": "2018.07.26", "title": "Заради цензурата и натиска от САЩ младите иранци са разделени за бъдещето"}
{"url": "https://www.dnevnik.bg/sport/2018/07/26/3286995_frenskite_geroi_predateliat_iozil_i_licemerieto_na/", "text": "Расизъм, дискриминация и ксенофобия. Тези думи стряскаха съня на хората от ФИФА и на организаторите на световното първенство по футбол в Русия преди началото му. След това обаче всичко тръгна и протече по мед и масло. Скоро след мондиала темите за расизма, дискриминацията и ксенофобията \"изплуваха\" в Европа. В центъра на вниманието се оказаха две от водещите сили във футбола - Франция и Германия, но темата вече излизаше от пределите на спорта. Става дума за подмятания към френските футболни герои, свързани с произхода им, както и остри критики срещу  германския национал Месут Йозил . Проблемът вече беше надскочил спортно-злободневните теми и се пренесе към обществено-политическия спектър. За да покаже лицемерния поглед в Европа. Къде са ви корените Покрай заслужените и бурни тържества във Франция след световната титла се прояви темата за \"произхода\" на отбора. В социалните мрежи се появиха стотици коментари и снимки, изтъкващи, че голяма част от всичките 23-ма футболисти в състава на Дидие Дешан са или имигранти, или деца на такива. Много международни издания, хора в спортните среди и любители изтъкнаха този факт. Изказването на един от известните водещи и хумористи в САЩ Тремър Ноа, в което поздравява Африка за успеха на Франция, дори доведе до  напрегната дискусия с френския посланик във Вашингтон  Жерар Аро. \"Разнообразният произход на тези играчи отразява разнообразието на Франция. За разлика от САЩ Франция не се позовава на гражданите си по признак на раса, религия или произход. Като ги наричате африкански отбор, създавате впечатлението, че отричате френската им идентичност. Дори като шега това легитимира идеологията, според която да си бял е единствената дефиниция на френската идентичност\", заяви Аро. От своя страна Ноа попита защо Франция трябва да \"отнема\" африканското от играчите. \"Тогава, за да сте французин, трябва да заличите всичко африканско? Ще продължа да ги хваля като африканци, защото смятам, че идват от Африка - родителите им са африканци - и същевременно могат да са французи. А ако французите казват, че те не могат да бъдат и двете, смятам, че проблемът е в тях, а не в мен\", каза водещият. И даде пример с  имигранта, който получи френско гражданство, след като спаси дете, висящо от тераса . \"Спасява дете и става французин. Когато е долу, е имигрант, когато е горе - става французин\", заяви Ноа. А триумфът на Франция в действителност даде повод на много африканци да празнуват. Президентът на Кения Уилям Руто определи \"петлите\" за \"единствения африкански отбор в заключителната фаза\". Ту германец, ту имигрант \"За тях аз съм германец, когато побеждаваме, и пришълец, когато губим. Защото, въпреки че плащам данъци в Германия, правя дарения в училища в Германия и спечелих световната титла с Германия, все още не съм приет от обществото\",  написа Месут Йозил в пространното си обръщение . 29-годишният играч, който е от турски произход, но е роден в Гелзенкирхен,  се отказа от националния отбор на Германия  заради нападките, които е получил в страната след  снимката с турския президент Реджеп Тайип Ердоган през май . Йозил обясни, че срещата му с държавния глава няма общо с политиката и обвини Германския футболен съюз и медиите в Германия в \"расизъм и неуважение\". Футболистът се оплака, че към него е имало големи критики след срамното отпадане на Бундестима в групите на световното, защото е имигрант или \"германец втора ръка\". Историята около Йозил беше бомба с политически заряд, която чакаше за избухне. С изказването си за усещане на ксенофобия към себе си футболистът разбуни духовете за играчите с чуждестранни корени, които от години се смятат за най-красивото лице на интеграцията в Германия. Германското правителство побърза да отговори, като заяви, че  Йозил е получил уважение , а всички турци или хора, които са от мигрантски семейства, се радват на добро отношение в страната. \"По-голяма част то близо 3-те милиона души с турски корени, които живеят в Германия, са добре интегрирани\", каза говорителят на канцлера Ангела Меркел. Обръщението на Йозил предизвика международен отзвук, като  думите му бяха подкрепени от Ердоган  и медиите в Турция. Някои дори определиха, че той е жертва на нацистко отношение. Президентът на \"Байерн\" Ули Хьонес се изказа остро и обвини играча, че прикрива слабата си форма зад цялата история около снимката с Ердоган. \"Радвам се, че този цирк най-после приключи. Той от години вече е един мърляч на терена. Последният шпагат, който направи, беше преди световното през 2014 г., оттогава само се крие и оправдава слабото си представяне с тази снимка\", каза Хьонес, който също е спорна фигура заради укриването на данъци, за което беше в затвор. Въпросите около лоялността на Йозил към Германия и опитите за отхвърляне на африканската идентичност за сметка на \"френското\" в световните шампиони показаха, че проблемът с приемането на \"чуждите\" е там и на европейските общества им е трудно да свикнат.", "date": "2018.07.26", "title": "Френските герои, \"предателят\" Йозил и лицемерието на футболна Европа"}
{"url": "https://www.dnevnik.bg/photos/2018/07/26/3286371_fotogaleriia_mik_djagur_na_75_g/", "text": "Фронтменът на британската рок група \"Ролинг стоунс\" Мик Джагър празнува днес своя 75-и рожден ден.", "date": "2018.07.26", "title": "Фотогалерия: Мик Джагър на 75 г."}
{"url": "https://www.dnevnik.bg/sport/2018/07/26/3287383_kris_frum_e_bil_suboren_ot_policai_sled_17-iia_etap_v/", "text": "Четирикратният шампион  Крис Фрум  загуби 44 секунди от основните си конкуренти в 17-ия етап на \"Тур дьо Франс\" и имаше първия си лош ден. Британецът вече е трети в генералното класиране и шансовете му за пета титла във Франция намаляват, но това не са били единствените му проблеми от етапа в сряда. Френската телевизия предаде, че Фрум е бил съборен от велосипеда си от полицай, спускайки се от финалната височина Кол дю Порте. След края на етапа колоездачите се спускаха към автобусите на своите отбори, които бяха в подножието на изкачването. Униформен служител от Националната жандармерия обаче не е разпознал Фрум и го е хванал за ръката, с което го е свалил. Британецът е бил с личния си охранител, но е бил облечен със сиво яке, заради което полицаят твърди, че не го е разпознал. От \"Скай\" съобщиха, че британецът няма наранявания. Състезателите имаха право да се спуснат по шосето с велосипедите си, но да не пречат на тези, които пристигат с изоставане на височината. Полицаите пък са следяли зрители да не навлизат на пътя. Снимки на очевидци обаче показват, че Фрум не остава доволен от действията на полицая и разменя остри реплики с него. По-късно колоездачът се връща на велосипеда си и се отправя към автобуса на своя отбор. След 17-ия етап Фрум не даде никакви изявления. Той беше  спечелен от Найро Кинтана , а съотборникът на Фрум Герант Томас увеличи преднината си за жълтата фланелка и се доближава до първа победа в Тура. \"Чувствах се много добре и единствената цел беше да защитавам преднината, която имам. Успях да натрупам още няколко секунди спрямо Дюмулен и Роглич, което е още по-добре\", каза Томас. Уелсецът добави, че още не мисли за крайната победа в Париж. Томас похвали и ездата на целия си отбор, която му помага. \"Аз съм пръв, защото отборът кара много стабилно. Позволявам си да мисля само ден за ден, защото в Тура никога не можеш да си сигурен в нищо\", каза още Томас. Той също е имал проблеми на финалното изкачване, които не бяха уловени от телевизионното излъчване. В последните 500 метра Томас направи атака, с която се откъсна от Том Дюмулен и Примож Роглич, но е бил хванат за ръката от фен зад предпазните прегради. След 17 етапа Герант Томас води с 1.59 минути пред Дюмулен, а Фрум е трети на 2.31.", "date": "2018.07.26", "title": "Крис Фрум е бил съборен от полицай след 17-ия етап в \"Тур дьо Франс\""}
{"url": "https://www.dnevnik.bg/sviat/2018/07/26/3287396_v_iaponiia_biaha_ekzekutirani_poslednite_osudeni_na/", "text": "Япония екзекутира последните шестима осъдени на смърт членове на сектата \"Аум Шинрикьо\", която извърши смъртоносното обгазяване със зарин на метрото в Токио през 1995 г., съобщава БТА. Преди това, на 6 юли, бяха обесени лидерът на сектата Шоко Асахара, чието истинско име е Шидзуо Мацумото, и други шестима нейни членове. Асахара и другите 12 обвиняеми бяха осъдени на смърт на поредица от престъпления, в които бяха убити общо 27 души, в това число 13 при атаката на метрото, при която пострадаха от отравяне още над 6 хил. души. Сектата планираше да свали правителството на Япония и бе натрупала арсенал от химически, биологични и конвенционални оръжия. Името й \"Аум Шинрикьо\" означава \"върховна истина\". Сектата твърдеше, че е имала 10 хил. последователи в Япония и 30 хил. в Русия. Тя се е разпуснала, но близо 2000 души продължават да спазват ритуалите й в три откъснали се групи, които се следят от властите. Япония заедно със САЩ са едни от малкото развити страни, които прилагат смъртното наказание.", "date": "2018.07.26", "title": "В Япония бяха екзекутирани последните осъдени на смърт членове на сектата \"Аум Шинрикьо\""}
{"url": "https://www.dnevnik.bg/na_put/2018/07/26/3286466_markirovkata_na_kamino_de_santiago_se_falshificira/", "text": "Северният испански град Понферада се изправи срещу измама, обхванала и други общини по популярния поклонически път \"Камино де Сантяго\", който десетки хиляди хора от цял свят преминават от година на година, пише \"Ел Паис\". Става дума за фалшиви табели, с които поклониците се отклоняват към места за настаняване и заведения за хранене встрани от същинския поклонически път към Сантяго де Компостела. Така пешеходците си създават неблагоприятно впечатление от самия \"Камино\", както е известен маршрутът в цял свят., коментира председателят на асоциацията на приятелите на \"Камино де Сантяго\", обхващаща общините по маршрута, Роже де ла Круз. Понферада е един от пунктовете по най-популярния \"френски\" 800-километров път към Сантяго де Компостела, където се намират мощите на св. Яков, един от учениците на Исус Христос. Пътят е в листата на световното културно наследство на ЮНЕСКО. Маршрутът е маркиран с изображенията на жълти лъчи, излизащи от една точка, на син фон, но някои хитреци фалшифицират табелите и отклоняват поклонниците буквално към нищото, възмущават се активистите. През лятото на 2016 г. членовете на службите за гражданска защита и студентите от Испанската езикова школа са проверили трасето и са заличили фалшивите маркери, но те се появяват отново и отново. Така например, собственик на бар отклонявал пилигримите към заведението си, но така те се налагало да прекосяват промишлена зона с огромен брой камиони. \"Сигнализацията на \"Камино\" е свещена и не трябва да се променя за търговска или лична облага, твърдят членовете на асоциацията. Намерението е маркировката по целия поклонически маршрут да се стандартизира, така че преминаващите да са сигурни, че се движат по правилната пътека. Провинция Кастиля и Леон е първата, която опитва да сложи ред в официалните символи на \"Камино\"-то, но членовете на асоциацията настояват държавата също да се активизира и да налага санкции на нарушителите. Туристическият офис на Галиция отчита, че през първата половина на тази година броят на поклонниците е с 10% по-голям спрямо същия период на миналата и очаква до края на годината да посрещне общо 300 хил. души.", "date": "2018.07.26", "title": "Маркировката на \"Камино де Сантяго\" се фалшифицира"}
{"url": "https://www.dnevnik.bg/bulgaria/2018/07/26/3287399_kratki_novini_izcheznalo_predi_20_dni_momiche_beshe/", "text": "Съдът остави в ареста мъжа, който стреля в столичен подлез  Собственикът на магазин в подлеза на столичния булевард \"България\" - Иван Тонев, който простреля човек заради кучето му, остава за постоянно в ареста, информира БНР. Софийският градски съд (СГС) отхвърли твърденията на защитата, че Тонев е действал в условията на самоотбрана. Определението подлежи на обжалване. До стрелбата се стига, защото кучето на пострадалия се изходило пред магазина на обвиняемия. Той и адвокатът му твърдят, че скандалът бил предизвикан от собственика на кучето. Версията на задържания е, че бил заплашен с думите \"Ако не са камерите, досега да си мъртвец\". Съдът обаче цитира доказателствата по делото, от които се разбра, че след като пистолетът му засякъл, Тонев стрелял втори път и уцелил жертвата в корема. Тонев има регистрация за побой и пистолетът му е законно притежаван. Според останалите продавачи в подлеза, не бил конфликтен. Служител на НСО е намерен мъртъв на плажа край Отманли Около 9 ч. на плажа в Отманли е намерено тялото на 37-годишен служител на Националната служба за охрана (НСО), съобщиха от пресцентъра на институцията. Към момента на инцидента служителят не е бил на работа. Извършен е оглед на местопроизшествието. Не са открити първоначални данни за насилствена смърт. По случая е образувано досъдебно производство. Със заповед на началника в службата е назначена служебна проверка. Близо 40 хил. клиенти на ЧЕЗ в София останаха без ток При нерегламентирани изкопни работи на строителна фирма за втори път за по-малко от 10 дни бе скъсан кабел 20 киловолта на \"ЧЕЗ Разпределение\" в кв. Горубляне, съобщиха от електроразпределителното дружество. Без електрозахранване за 4 минути бяха 37 500 клиенти на дружеството в кварталите \"Младост\" 1, 2, 3, 4, Горубляне, Панчарево, Герман, Враня, 7-ми километър, Дружба 2 и Бистрица, а 3000 клиенти на ЧЕЗ в кв. Горубляне останаха без ток за около 30 минути. Преведени са 2 050 000 лв. по помощта de minimis за Ямбол и Бургас Държавен фонд \"Земеделие\" извърши плащания по помощта de minimis за общините в Ямболско и Бургаско, засегнати и ограничени поради заболяването чума по дребните преживни животни, общо на 364 стопани от седемте общини с въведени ограничения заради чумата (PPR) за близо 2 050 000 лв., съобщиха от държавен фонд \"Земеделие\". Обезщетения ще получат не само стопаните на евтанизираните животни, но и всички останали, които подлежат на възбрана за реализиране на млечни и месни продукти извън ограничената зона. Бойко Борисов се срещна със зам.-генералния директор на \"Росатом\" Премиерът Бойко Борисов се срещна с първия заместник-генерален директор и директор на Блока за бизнес развитие и международен бизнес на държавната корпорация \"Росатом\" Кирил Комаров. Двамата отбелязаха успешното сътрудничество между българската и руската страна в изпълнението на проекта за удължаване живота на V и VI блок на АЕЦ \"Козлодуй\". По време на срещата министър-председателят информира руската страна за възобновяването на дейностите по търсене на възможност за изграждане на АЕЦ \"Белене\". Вчера  Кирил Комаров се срещна и с енергийния министър Теменужка Петкова. Момче на 13 години се удави в язовир Момче на 13 години се е удавило в язовир край село Зорница, съобщиха от бургаската полиция. Инцидентът е станал вчера по обяд. Момчето, което е от селото, влязло в язовира да се къпе, но на около 50 м навътре, започнал да вика за помощ и изведнъж потънало под водата. 65-годишен мъж се опитал да го спаси, но успял само да извади тялото му на брега. Изчезнало преди 20 дни момиче беше открито в тежко състояние в апартамент в Добрич Полицията в Добрич откри 18-годишно отвлечено момиче, което е било в неизвестност от 20 дни. Тя е била намерена в апартамент, където е живеел 32-годишен мъж, който е задържан, съобщиха от ОДМВР - Добрич. До откриването ѝ се стигнало, след като полицията извършила проверка на улицата на арестувания. У него бил открит канабис. След това било проверено и жилището му, където е открито 18-годишното момиче.То е било в неадекватно състояние, като се предполага, че е било упоено. По тялото ѝ има множество следи от насилие. Мъжът е задържан за 72 часа. Повдигнати са му две обвинения. По-късно през деня съдът наложи най-тежката мярка за неотклонение на мъжа - \"задържане под стража\".", "date": "2018.07.26", "title": "Кратки новини: Служител на НСО е намерен мъртъв на плажа край Отманли"}
{"url": "https://www.dnevnik.bg/sport/2018/07/26/3287391_selekcionerut_na_braziliia_poluchi_nov_dogovor_s/", "text": "Селекционерът на бразилския национален отбор Тите получи нов договор. Контрактът е удължен с четири години и половина и завършва с края на световното първенство в Катар 2022. Въпреки че  \"селесао\" отпадна още в четвъртфиналите на мондиала в Русия след загуба от Белгия , Тите получава доверие да продължи работата си. От бразилската конфедерация (CBF) посочиха, че инвестират в дългосрочен проект. \"Вярваме, че внимателното планиране и изпълнение ще отведат бразилския футбол до резултатите, които очакваме\", каза изпълнителният директор на CBF Рожерио Кабокло. Тите застана на поста през юни 2016 г., когато зае мястото на Дунга. Идването му бързо даде резултати и бразилският отбор подобри представянето си в квалификациите за световното в Русия, като след това стана първият отбор, класирал се за мондиала. \"От моя гледна точка CBF ни дава условия, в които да градим атмосфера на обединение и професионализъм и това е пътят, по който ще продължим. Това е голямо предизвикателство и ние сме радостни да го посрещнем с поглед, насочен към предстоящите мачове и турнири\", каза Тите.", "date": "2018.07.26", "title": "Селекционерът на Бразилия получи нов договор с поглед към световното в Катар"}
{"url": "https://www.dnevnik.bg/bulgaria/2018/07/26/3287401_stroim_nai-evtinite_magistrali_no_ne_za_smetka_na/", "text": "Строим най-евтините магистрали, но не за сметка на качеството. Основен приоритет на този мандат ще е инфраструктурата на Северна България. Това каза министърът на регионалното развитие Николай Нанков в ефира на Би Ти Ви. До три години и половина магистрала \"Хемус\" ще свързва София и Велико Търново , каза още той. По думите му до края на 2024 г. аутобанът ще е готов напълно. \"Времето е много, но има тежки процедури, самото строителство е по-лесната част\", каза той. Планирано е да има и тунел под Шипка, който ще е най-дългият в страната - 3 километра и 200 метра. \"Има много голям интерес от страна на чуждестранни компании и инвеститори за тунела. Дори и да не се стигне до чужди инвестиции, държавата ще отпусне средства за строежа му\", добави министърът. Нанков засегна и една от актуалните теми в момента –  запазването на древното селище Скаптопара , което беше открито при строителството на магистрала \"Струма\". \"Никога няма да се сблъскаме с археологията. Не искам да се меся в археологическата експертиза\", допълни той. Министърът коментира и последните наводнения в Тетевенско. \"Положението е тежко. Най-хубавото е, че вече няма бедстващи хора. Поели сме обещание - веднага щом водата се отдръпне, започваме възстановяване на инфраструктурата. Средствата ще дойдат от комисията по бедствията. Така направихме и в Мизия. Най-важното е бързо и адекватно да се справим със ситуацията\", каза още Нанков.", "date": "2018.07.26", "title": "Строим най-евтините магистрали, но не за сметка на качеството, твърди регионалният министър"}
{"url": "https://www.dnevnik.bg/sviat/2018/07/24/3286102_koi_se_gotvi_za_brekzit_bez_sdelka/", "text": "Великобритания и ЕС-27 имат 13 седмици да се споразумеят какви ще са отношенията им след Брекзит – поначало трудна задача, която вече изглежда непостижима за правителството на премиера  Тереза Мей . За целта Брюксел и Лондон трябва да постигнат съгласие, което да бъде одобрено поотделно от всички останали 27 страни до 29 март 2019 г. 17 месеца след като обяви началото на процеса, Мей с мъка успя да обедини правителството си около преговорна позиция. Консенсусът трая само два дни, преди в знак на несъгласие министрите за Брекзит и на външните работи  Дейвид Дейвис и Борис Джонсън  да напуснат. Перспективата Обединеното кралство да напусне Европейския съюз  \"без сделка\"  става все по-реална. Излизане без сделка означава, че в деня на Брекзит всички споразумения между двете страни престават да действат, без да има какво да ги замести. Това ще остави в правен вакуум търговията, пътуванията и комуникациите. Ето кои бизнеси и институции вече се готвят за този сценарий, който ще хвърли отношенията между Острова и континента в хаос. Бизнесът \"Еърбъс\" активира резервните си планове за Брекзит, заявиха от компанията миналата седмица. Самолетостроителят ще започне действия, които да гарантират, че производството му може да продължи независимо от това как Великобритания ще напусне. Преди това компанията предупреди, че о бмисля да изтегли инвестициите си  от Великобритания. Европейският производител на самолети обясни, че е направил оценка на рисковете, свързани с Брезкит. Ако страната напусне \"едновременно единния пазар  и митническия съюз  незабавно и без преходно споразумение\", това ще предизвика големи смущения в производството ѝ във Великобритания и загуби за милиарди долари. \"Еърбъс\" има 25 обекта в Обединеното кралство, където произвежда крила на самолети. Компанията дава работа на 14 хил. души на Острова и поддържа по веригата още 100 хил. работни места. От автомобилната компания \"Ролс-Ройс\" също обявиха, че са готови да складират свои стоки, за да смекчат проблемите през март догодина, но вероятно ще започнат това в края на 2018 г. Опасения изказват публично и  \"Ягуар Ленд Роувър\", БМВ и \"Сименс\" . От \"Амазон\" са казали в прав текст на министъра за Брекзит Доминик Рааб, че страната ще се изправи пред \"гражданско неподчинение\" при Брекзит без сделка, писаха \"Гардиън\" и \"Таймс\", позовавайки се на източници, присъствали на срещата. Авиокомпанията \"Райънер\" също коментира, че шансът за подобно развитие е значителен. \"Макар да се смята, че преходният период в срок от 21 месеца - от март 2019 г. до декември 2020 г., ще влезе в сила и ще бъде удължен, скорошните събития в политическата сфера във Великобритания засилиха несигурността. На мнение сме, че опасността от твърд Брекзит се подценява.\" Фармацевтичната фирма AstraZeneca обяви, че ще увеличи запасите си от лекарства в Европа с 20%, подготвяйки се за труса, след като европейският регулатор предупреди бизнеса за опасността. За тази индустрия  Брекзит без сделка  означава, че тестовете и издаването на лицензи ще трябва да се правят на два пъти – по британските и по европейските правила, за да може да се търгува с тях. Досега тестове, направени в едната страна, бяха валидни и в другата. Службата за здравеопазване също се готви \"усилено\", за да си гарантира снабдяване на екипировка и лекарства. \"Никой не може да се преструва, че тази ситуация е желана\", коментира директорът ѝ Саймън Стивънс. По време на агитацията за Брекзит едно от най-шумните обещания на активистите бе, че вноската към ЕС ще може да бъде пренасочена към британското здравеопазване. Бюджетът на службата обаче не се е увеличил значително. Какво казва ЕС Главният преговарящ на Европейския съюз по въпроса за напускането на Великобритания  Мишел Барние  предупреди Лондон, че разполага с 13 седмици за постигане на споразумение. \"Открити сме за всякакви предложения, стига да бъде възможно да бъдат наистина приложени. Трябва да бъдем готови за всякакво развитие\", предупреди той. Европейската комисия призова държавите членки да ускорят подготовката за всички възможни последици от преговорите за Брекзит. Тъй като все още не е сигурно дали на тази дата ще има ратифицирано споразумение за оттегляне и какво то ще включва, в момента се провеждат действия в опит да се гарантира, че институциите на ЕС, държавите членки и частните субекти са подготвени за оттеглянето на Обединеното кралство, отбелязва комисията. Предвижда се през октомври Европейският съвет да оцени хода на преговорите и ако те са успешни, да разреши продължаване на разговорите за бъдещите отношения на Великобритания с ЕС, както и въвеждане на преходен срок преди същинската раздяла. По искане на Лондон и с единодушие държавните и правителствените ръководители от ЕС могат да удължат преговорния срок, който изтича наесен. Британските финансови компании, които ще имат нужда от база в Европейския съюз, трябва да подадат молби за лиценз този месец, предупреди  Европейският орган за ценни книжа и пазари  (ESMA) в опит да подготви фирмите за възможността Великобритания да напусне ЕС без  сделка за Брекзит. \"Тъй като няма гаранции, че ще се стигне до споразумение за преходния период, институциите трябва да обмислят сценария за  \"твърд\" Брекзит  на 30 март 2019 г.\", посочи органът в свое изявление. При липса на преходна сделка връзките с клиентите в ЕС може да бъдат прекратени. \"На 30 март 2019 г. компаниите трябва да имат напълно оторизирано юридическо лице, намиращо се в ЕС-27, за да продължат да доставят услуги в съюза\", предупреди ESMA и посочи, че някои от националните регулатори вече са затрупани с молби. Ирландия Как границата между Ирландия и Северна Ирландия да остане отворена е един от най-важните въпроси за двете държави – и може би най-трудният за решаване. За двете Ирландии е важно да гарантират, че контрол няма да бъде наложен както заради пресните спомени за въоръжения конфликт, така и поради чисто практическата причина, че границата понякога минава през задните дворове на хората. След Брекзит обаче тя ще се превърне във външна граница на съюза, също както тази между България и Турция например, което означава, че на нея трябва да има проверки. Ирландското правителство вече обяви, че ще наеме 1000 митнически и ветеринарни служители, които да се занимават с новите търговски правила след края на преходния период. Премиерът  Лео Варадкар  все още смята, че има надежда Лондон и Брюксел да се разберат, но е скептичен относно възможността британския парламент да одобри споразумението. \"Ирландия трябва да забърза подготовката си за сценария \"без сделка\", каза той.", "date": "2018.07.26", "title": "Кой се готви за Брекзит без сделка"}
{"url": "https://www.dnevnik.bg/bulgaria/2018/07/26/3287405_ochakva_ni_dujdoven_avgust/", "text": "До средата на август времето ще е дъждовно. На Балканите ще има чести следобедни превалявания. Възможни са и значителни валежи. Това заяви Анастасия Стойчева от Института по метеорология и хидрология в ефира на БНТ. Тя допъпни, че окончателната месечна прогноза за август ще бъде готова съвсем скоро. До края на юли дъждовното време ще се задържи, като най-вече в следобедните часове ще има краткотрайни валежи, но няма да има валежи като тези от началото на седмицата. В Тетевен, където беше обявено бедствено положение, са паднали за по-малко от 2 денонощия около 150 литра на кв. метър. В друга критична точка - Пирдоп, ще има нови валежи в следващите 3-4 дни. Температурите бавно ще започнат да се повишават.", "date": "2018.07.26", "title": "Август също ще бъде дъждовен, предупреждават синоптици"}
{"url": "https://www.dnevnik.bg/sport/2018/07/26/3287403_salah_i_mane_se_zavurnaha_s_golove_pri_pobeda_sreshtu/", "text": "Само няколко секунди бяха необходими на Мохамед Салах да вкара след завръщането си в игра за \"Ливърпул\". Египетският нападател отбеляза при победата с 2:1 срещу \"Манчестър сити\" в мач от  приятелския турнир Интернешънъл чемпиънс къп . Шампионът от Висшата лига поведе с гола на Лерой Сане в 57-ата минута, след което Салах изравни. В добавеното време Садио Мане, който също се завърна в игра за \"Ливърпул\" след получената почивка, вкара от дузпа. Програмата от турнира включи още двубои, противопоставили водещите европейски отбори. Без новата си звезда Кристиано Роналдо \"Ювентус\" спечели с 2:0 срещу \"Байерн\", а \"Манчестър юнайтед\" се наложи с 9:8 срещу \"Милан\" след дузпи, като в редовното време срещата завърши 1:1.  Пред около 52 000 зрители в Ню Джърси мачът между \"Сити\" и \"Ливърпул\" се игра на тежък терен, което предизвика забележките на мениджъра на червените Юрген Клоп. През първата част двубоят беше равностоен, а до голове не се стигна. След почивката бяха направени много промени и в двата състава. В игра влязоха Сане и Мане. В 57-ата минута Сане получи извеждащо подаване, надбяга защитата и с удар по земята вкара. Малко след това Клоп пусна в игра и Салах. Египтянинът изравни почти веднага, като получи подаване от Камачо отдясно и с глава отбеляза. \"Ливърпул\" създаде повече възможности през второто полувреме, но не успяваше да стигне до гол. В добавеното време червените получиха дузпа и Мане вкара. Във Филаделфия \"Байерн\" игра в познатия си стил и владееше дълго топката. Германският шампион отправи много повече удар, но въпреки това не можа да вкара. \"Ювентус\" стигна до победата с два гола на 21-годишния нападател Андреа Фавили, който се разписа в 32-ата и 40-ата минута. Най-напред \"бианконерите\" използваха груба грешка на вратаря на съперника Улрайх, Фавили получи на празна врата и вкара. След това той беше изведен сам срещу стража и отбеляза.", "date": "2018.07.26", "title": "Салах и Мане се завърнаха с голове при победа срещу \"Сити\", \"Ювентус\" сломи \"Байерн\""}
{"url": "https://www.dnevnik.bg/sviat/2018/07/26/3287456_sasht_nalojiha_novi_sankcii_zaradi_himicheskoto_orujie/", "text": "Американското министерство на финансите наложи санкции на пет юридически и осем физически лица, свързани с програмата за химическо оръжие на Сирия, съобщи министерството, цитирано от \"Ройтерс\". Санкционираните физически и юридически лица са играели изключително важна роля в мрежа, която купувала електроника за нуждите на сирийската структура, разработваща оръжията, посочи ведомството. \"Ужасяващата употреба от Сирия на химически оръжия, включително атаките срещу невинни жени и деца, остави трайни следи в нашето съзнание\", заяви американският заместник-министър на финансите по въпросите на борбата с тероризма Сигъл Манделкър. \"Днес е продължението на нашата кампания да спрем безмилостните нападения на режима на Асад, като атакуваме логистичните мрежи, подпомогнали програмата на режима за химическо оръжие\", добави заместник-министърът. САЩ са координирали санкциите с Франция, която по-рано тази седмицата поднови замразяване на авоарите на 24 организации и лица за подкрепа към сирийката структура. Сред засегнатите е ливанската фирма за електроника Electronics Katrangi Trading (EKT), която според Вашингтон е основен доставчик.", "date": "2018.07.26", "title": "САЩ наложиха нови санкции заради химическото оръжие на Сирия"}
{"url": "https://www.dnevnik.bg/sviat/2018/07/26/3287458_venecuela_premahva_pet_nuli_ot_bolivara/", "text": "Президентът на Венецуела  Николас Мадуро  обяви, че скоро ще се махнат пет нули от номиналите на националната валута боливар, предаде агенция \"Франс прес\". По оценка на Международния валутен фонд инфлацията в обхванатата от икономическа и политическа криза Венецуела може да достигне  1 000 000 процента тази година . \"На 20 август влиза в действие планът за икономическо съживяване с промяната на валутата ни, с пет нули по-малко\", обяви Мадуро на заседание на правителството. Първоначално бе предвидено да се печатат банкноти с три нули по-малко и тази мярка да влезе в сила от 4 август. Пускането в обращение на нови пари трябваше да стане на 4 юни, но бе отложено по искане на централната банка. Обявената днес от Мадуро мярка според него ще улесни финансовите транзакции и ще защити боливара. \"Пет нули по-малко за нова стабилна финансова и валутна система\", заяви президентът. Мадуро твърди, че икономическата криза и хиперинфлацията във Венецуела са резултат от водената от десницата и САЩ икономическа война за свалянето му.", "date": "2018.07.26", "title": "Венецуела премахва пет нули от боливара"}
{"url": "https://www.dnevnik.bg/sviat/2018/07/26/3287464_sasht_razmraziha_195_mln_dolara_voenna_pomosht_za/", "text": "Администрацията на Доналд Тръмп реши да размрази военна помощ за Египет в размер на 195 милиона долара, която бе задържана заради безпокойства за състоянието на човешките права в Египет, съобщи пожелал анонимност представител на Държавния департамент, цитиран от агенция \"Ройтерс\". Средствата са предвидени за купуване на произведено в САЩ военно оборудване. Със сегашното решение се признават \"стъпки, които е предприел Египет през последната година в отговор на конкретни безпокойства на САЩ\", и в дух на укрепване на партньорството с Египет, каза източникът. Един от поводите за безпокойството на Вашингтон беше  нов закон  за регулиране дейността на неправителствените организации, който бе сметнат за средство за  смълчаване на инакомислещи . Служителят на Държавния департамент не уточни какви мерки е взел Египет да успокои безпокойствата на САЩ за човешките права, но посочи, че причината за деблокиране на помощта е отчасти да се запази двустранното сътрудничество в областта на сигурността. В последния си доклад за състоянието на човешките права в света, който бе публикуван през април, Държавният департамент изрежда редица нарушения на  правата на човека в Египет  като изтезания, ограничения над свободата на словото, правителствен контрол над неправителствените организации и използването на военни съдилища за съдене на цивилни./ БТА", "date": "2018.07.26", "title": "САЩ размразиха 195 млн. долара военна помощ за Египет"}
{"url": "https://www.dnevnik.bg/skorost/2018/07/26/3287497_parlamentut_odobri_vuvejdaneto_na_tol-sistemata_i/", "text": "С приемане на първо четене на промени в Закона за пътищата парламентът днес одобри въвеждането на тол-система и електронните винетки като начин за плащане на ползването на републиканските пътища. \"За\" гласуваха 113 народни представители, 1 беше \"против\", а 69 се въздържаха, обобщава агенция \"Фокус\". Според промените леките автомобили и превозните средства с обща допустима маса до 3.5 тона ще плащат за ползването на пътищата чрез електронни винетки, които ще бъдат въведени от началото на следващата година. Както досега, те ще са годишни, тримесечни, месечни и седмични, които ще запазят цените си. Въвежда се уикенд винетка, която ще важи от петък на обед до неделя в полунощ, но колко ще струва тепърва ще се уточнява. Електронните винетки ще могат да се купуват на терминали за самотаксуване или с картово плащане. Има и възможност за събиране на вземанията чрез т.нар. карти за гориво, издавани от различни търговци, чрез които се осъществяват безкасови регистрации на разплащанията, с карти или чипове, които отчитат транзакцията. Тол-системата трябва да заработи на 16 август догодина Камионите, автобусите и всички превозни средства с допустима маса над 3.5 тона ще използват тол-система на база изминатото разстояние. То ще се изчислява с монтирано в превозното средство бордово устройство, което регистрира данните за изминатото разстояние и позицията с помощта на глобална навигационна сателитна система. За превозните средства, които нямат такова устройство, законът предвижда използването на маршрутна карта. За изминаването на едно и също разстояние ще се плаща различна сума в зависимост от състоянието на пътя. Предстои уточняване ползването на кои пътища ще е платено, като за момента сигурно е, че такива ще бъдат магистралите и републиканските шосета първи и втори клас. По предварителни данни става въпрос за около 16 хиляди километра пътна мрежа. Не е изключено да бъдат обхванати и част от третокласните пътища. Тол-системата трябва да заработи от 16 август 2019 година. Предстоят обсъждания на цените При дебатите преди гласуването от БСП обявиха, че искат в залата да присъства министърът на регионалното развитие Николай Нанков, тъй като имат много въпроси към него. \"Вчера той наговори куп неистини. Считам, че министърът е този, който трябва да обясни каква е политиката и как ще постигне заложените в програмата на ГЕРБ цели\", каза Драгомир Стойнев от левицата. От ГЕРБ контрираха, че не може мотивите за или против законопроекта да бъдат на база присъствието на министъра. Заместник-председателят на Комисията по транспорт Станислав Иванов уточни, че цените на тол-таксите не са ясни, тъй като законът дава рамката. \"Дава се рамката на стартирането на тол-системата. След това септември месец ще бъдат направени обществени обсъждания. Ще се дискутират цените, ще се дискутират обхватите\", допълни той. Съгласно  подписания в началото на годината договор  тол-системата ще се изгради от к онсорциума \"Капш трафик солюшънс\"  с водещ партньор австрийската Kapsch. Стойността на договора е 150 млн. лева без ДДС, които фирмата ще си върне, като започне събиране на таксите.", "date": "2018.07.26", "title": "Парламентът одобри въвеждането на тол-системата и електронните винетки"}
{"url": "https://www.dnevnik.bg/sviat/2018/07/26/3287495_beliia_dom_ne_dopusna_na_subitie_reporterka_zadala/", "text": "Коресподентката на Си Ен Ен Кейтлан Колинс не е била допусната до събитие на президента Доналд Тръмп в сряда, защото по-рано е задала неудобен за президента въпрос. По време на снимките на Тръмп с председателя на Европейската комисия  Жан-Клод Юнкер  Колинс е повдигнала две теми - защо  Владимир Путин  не е приел поканата му за посещение в Белия дом и за аудиозаписа, на който президентът обсъжда с адвоката си как да плати на модела на \"Плейбой\"  Карън Макдугъл  да мълчи за аферата им. От Белия дом са уведомили Си Ен Ен, че въпросите са били \"неудачни\" и че ѝ се забранява да посети пресконференцията на Тръмп и Юнкер. По време на подобни събития журналистите задават въпроси и извън конкретния повод, тъй като това обикновено е единствената им възможност да получат от президента реакция на тема, която не му е удобна. Не за пръв път Тръмп се опитва да пречи на работата на телевизията, тъй като е недоволен от това как тя се отнася към него. Още на първата си пресконференция след като встъпи в длъжност,  той отказа да отговаря  на техни въпроси, същото направи и по време на посещението си във Великобритания, обвинявайки ги, че са \"фалшиви новини\". По времето на Барак Обама президентът също се опита да обясни, че критичната към него телевизия \"Фокс\" \"не е новинарска организация\" и тогава други журналисти защитиха медията. Сега президентът на \"Фокс нюз\" Джей Уолъс изрази солидарност със Си Ен Ен и настоя журналистите ѝ да имат пълен достъп. От Асоциацията на кореспондентите в Белия дом осъдиха решението на администрацията на Тръмп като \"неудачно, погрешно и израз на слабост\".", "date": "2018.07.26", "title": "Белият дом не допусна на събитие репортерка, задала неудобни въпроси"}
{"url": "https://www.dnevnik.bg/kultura/2018/07/26/3285205_otkus_ot_pogrebani_v_nebesata/", "text": "Когато Едмънд Хилари става първият човек, качил Еверест, до него стои шерпът Тенсинг Норгей. Така е било открай време – откакто западният свят обръща поглед към Хималаите, шерпите остават героите в сянка. През август 2008 г. единайсет катерачи губят живота си на най-опасния връх на света – К2, но двама шерпи все пак оцеляват. Преодолели и бедност, и политически вълнения, те се превръщат в едни от най-умелите планински катерачи на Земята. Базирана на безпрецедентни проучвания и интервюта, \"Погребани в небесата\" за първи път разкрива изумителната им история. Издателство \"Вакон\" сега преиздава книгата. Питър Зукерман и Аманда Падоан разказват за пресечната точка в живота на Чиринг Дордже Шерпа и Пасанг Лама, проследявайки пътя им от високопланинските села в Хималаите, през бедняшките квартали на Катманду, ледниците на Пакистан, чак до базовия лагер на К2. Ето откъс от едно смразяващо приключение. \"Гърлото на бутилката\" на К2, Пакистан Зона на смъртта: около 8200 метра над морското равнище. Увиснал от скалата, стиснал пикела, който единствен го разделя от смъртта, шерп на име Чиринг Дордже се оттласква наляво. Масивен леден къс се откъсва някъде горе и полита към него. Къс с размерите на хладилник. Основата му засича, а останалата част неудържимо процепва въздуха надолу. Профучава покрай Чиринг, ожулва рамото му и изчезва от погледа. Трррр. Разбива се в нещо, пръсва се на парченца. Планината потръпва от удара. Стълбове от прах, лед и сняг. Около полунощ е, първи август, 2008. Чиринг има смътна представа къде се намира – при или близо до \"Гърлото на бутилката\" на К2, най-гибелния участък на най-опасната планина. Приблизително на полетната височина на Боинг 737 \"Гърлото на бутилката\" се губи в тъмнината под шерпа. Под светлината на звездите и заради мъглата, сипеща се в пропастта, жлебът изглежда бездънен. Над него, като гребен на разбиваща се вълна, е застинал къс лед. Недостигът на кислород е замъглил съзнанието на Чиринг. Гладът и изтощението са пречупили тялото му. Отваря уста, а езикът му замръзва. Иска да си поеме дъх, а въздух без капчица влага изгаря гърлото и пари очите му. Чиринг се чувства като робот, премръзнал, твърде изморен, за да мисли какво е пожертвал за К2. Вече няколко десетилетия планината изпълва съзнанието на шерпа, покорил Еверест десет пъти. Далеч по-труден от Еверест, К2 е сред най-престижните награди във високопланинския алпинизъм. Чиринг е тръгнал въпреки сълзите на жена си. Въпреки това, че експедицията струва повече, отколкото баща му е заработил за четирийсет години. Въпреки предупреждението на неговия будистки лама, че богинята на К2 няма да е благосклонна към изкачването. Тази вечер Чиринг е достигнал билото на К2 без кислородна бутилка, което го нарежда сред най-успешните алпинисти, но слизането не върви според плановете. Мечтал е за успеха, за посрещане, достойно за герой, за слава дори. Сега тези неща нямат значение. Чиринг има съпруга, две дъщери, процъфтяващ бизнес и дузина роднини, които разчитат на него. Всичко, което иска, е да се прибере у дома. Жив. По правило слизането е по-безопасно. Алпинистите обикновено се спускат в светлата част на деня, когато е по-топло и пътят се вижда добре. Обезопасени с двойни въжета, те се оттласкват от леда, като в същото време са прикрепени към други въжета – застопорени, с цел контрол на скоростта. В лавиноопасните зони около \"Гърлото на бутилката\" те се спускат възможно най-бързо. Така се съкращава времето, в което са изложени на опасност, и възможността да останат заровени. Тъкмо такова бързо спускане е планирал Чиринг, на него е разчитал. Тъмно, безлунно. Въжетата са изчезнали, прерязани от падащи късове лед. Няма как да се обръща назад. Само пикелът може да го спаси от падане. И не само него – за ремъка на кръста му е закачен друг алпинист. Мъжът, висящ под него, е Пасанг Лама. Преди три часа Пасанг се е разделил с пикела си, за да помогне на катерачи в крайно незавидно положение. Решил е, че ще оцелее и без него. Също като Чиринг Пасанг е разчитал на фиксираните въжета, за да се спусне. Когато въжетата в \"Гърлото на бутилката\" изчезват, Пасанг решава, че му е дошло времето. Без въжетата и пикела няма мърдане нито нагоре, нито надолу. Освен ако някой не му помогне. Но кой и защо? Всеки, който прикачи Пасанг към себе си, ще полети надолу с него. Да удържиш дори и едно тяло само с помощта на пикел – това в \"Гърлото на бутилката\" е почти невъзможно. Да удържиш две е два пъти по-трудно, два пъти по-рисковано. Опитите да го спасят биха били равностойни на самоубийство, мисли си Пасанг. Алпинистите по правило са си самодостатъчни. Всеки здравомислещ човек би го оставил да умре.", "date": "2018.07.26", "title": "Откъс от \"Погребани в небесата\""}
{"url": "https://www.dnevnik.bg/sport/2018/07/26/3287521_baiern_privleche_kanadski_tineidjur_v_rekordna_sdelka/", "text": "Байерн\" (Мюнхен) счупи трансферния рекорд на Мейджър лийг сокър (МЛС), след като плати 13.5 милиона долара (11.5 млн. евро) за крилото на \"Ванкувър уайткепс\" Алфонсо Дейвис. С различните бонуси трансферната сума за 17-годишния канадец може да нарасне до 22 милиона. Досега най-скъпият изходящ трансфер в историята на МЛС беше на Джоузи Алтидор от \"Ню Йорк ред булс\" във \"Виляреал\". През 2008 г. испанският клуб плати 11.6 милиона долара за нападателя, който тогава беше на 18 години. Преминаването на Морис Еду от \"Торонто\" в шотландския \"Рейнджърс\" през 2008 г. (6.6 млн.), на Мат Миазга от \"Ню Йорк ред булс\" в \"Челси\" през 2016 г. (5.8 млн.) и на Джанкарло Гонсалес от \"Кълъмбъс крю\" в \"Палермо\" през 2014 г. (5.6 млн.) са другите най-големи продажби в МЛС. Алфонсо ще играе за \"Ванкувър\" до края на 2018 г. Роденият в Гана футболист, който е считан за най-големия талант в Северна Америка, ще се присъедини към \"Байерн\" през януари. \"Алфонсо Дейвис е много голям талант. Само на 17 години, той дава заявка за бляскаво бъдеще. Алфонсо вече притежава огромни възможности и затова много големи клубове го искаха. Радвам се, че той избра \"Байерн\", заяви спортният директор на баварците Хасан Салихамиджич. Алфонсо дебютира в мъжкия футбол през 2016 г. Фланговият нападател има седем гола в 68 мача за \"Ванкувър\" и още две попадения в 11 срещи за втория тим на канадците. Трансферът на Алфонсо Дейвис в \"Байерн\" е вторият най-голям изобщо за американското първенство. По-рано тази година \"Атланта юнайтед\" купи Езекиел Барко от аржентинския \"Индепендиенте\" за 15 милиона долара.", "date": "2018.07.26", "title": "\"Байерн\" привлече канадски тийнейджър в рекордна сделка за МЛС"}
{"url": "https://www.dnevnik.bg/politika/2018/07/26/3287529_volen_siderov_obiavi_che_deputat_na_simeonov_go_e/", "text": "Напрежението в коалицията \"Обединени патриоти\" се разрасна до личен конфликт между лидера на \"Атака\" Волен Сидеров и депутата от Националния фронт за спасение на България (НФСБ) Валентин Касабов в парламента днес. За него се разбра малко след 10 ч. сутринта, когато репортер на партийната телевизия на \"Атака\" - \"Алфа\", започна да гони Касабов в кулоарите на Народното събрание с въпрос: \"Вие защо си позволявате да удряте г-н Сидеров?\". Отговор нямаше. Репортерите бяха поканени на изявление на Касабов пред стаята на парламентарната група на \"Обединени патриоти\", което впоследствие бе отменено от пиарите на групата. Малко по-късно депутатът от \"Обединени патриоти\" Миглена Александрова, която преди бе пиар на партия \"Атака\", обяви пред журналисти, че в стаята на групата тази сутрин Валентин Касабов е бутнал Волен Сидеров, но не съобщи подробности. Касабов на няколко пъти мина по кулоарите на парламента, но избягваше репортерите. \"Но той е болен човек\" Лидерът на \"Атака\" първо отказа да отговаря на журналистически въпроси с аргумент, че отива на заседание на коалиционния съвет при премиера Бойко Борисов, на което по думите му да се направела крачка назад, за да се върви напред и да има разбирателство в коалицията. Попитан дали Касабов го е бутнал, той все пак отвърна: \"Бутна ме, да. Няма нужда да се потвърждава. Изнервен е нещо. Държи се неадекватно.\" \"Аз ако го бутна, той точно за 5 секунди ще бъде в състояние на нокдаун. Но той е болен човек. Аз ще си сложа грях на душата, ако трябва да му отговарям. От моя страна нищо няма да последва\", разказа Сидеров за конфликта с Касабов. После обяви, че до спречкването се е стигнало, след като той попитал депутата от НФСБ защо оспорва лидерството му начело на парламентарната група. Ден по-рано  Касабов обяви, че Сидеров влиза от филм във филм  и вече не го имат за лидер. Според разказа на Сидеров Касабов не отговорил, а започнал да го обижда, заради което трябвало да напусне парламентарната група. В разказа си лидерът на \"Атака\" потвърди тезата си от сряда, че управлението може да е стабилно и кабинетът да продължи да работи дори и Валери Симеонов да не е вицепремиер. \"Пак някакви такива сънища\"  При опит да бъдат зададени въпроси на Валентин Касабов коментар пред медиите направи лидерът на \"Воля\" Веселин Марешки, които се обяви в защита на Волен Сидеров. \"Ей така ще се разгърнем пред стаята и няма да допуснем никакви нападатели да го тормозят физически\", каза Марешки. В сряда той поиска оставките на вицепремиерите Валери Симеонов и Красимир Каракачанов. После от парламентарната трибуна лидерът на \"Воля\" призова за извинение от всички. Накрая Валентин Касабов излезе от пленарната зала и се запъти към една от стаите на парламентарната група, а негови колеги от НСФБ го пазеха от журналистите с думите \"Нищо няма да коментираме\", \"Оставете ни да минем\", както и с ръце. На въпрос \"Вярно ли е, че сте блъснал г-н Сидеров? Какво се случи?\" Касабов каза: \"Няма такова нещо. Това са измислици. Това са пак някакви такива сънища. Той много неща може да твърди. Спокойно. Спокойно.\" А негов колега извика на журналистите: \"Хайде, моля ви се. Пуснете ни да минем.\" В момента в Министерския съвет тече заседание на коалиционния съвет на ГЕРБ и \"Обединени патриоти\". В него влизат премиерът Бойко Борисов, зам.-председателят на ГЕРБ Цветан Цветанов и тримата съпредседатели на \"Обединени патриоти\" Волен Сидеров, Валери Симеонов и Красимир Каракачанов.", "date": "2018.07.26", "title": "Волен Сидеров обяви, че депутат на Симеонов го е бутнал в парламента"}
{"url": "https://www.dnevnik.bg/sport/2018/07/26/3287528_alisher_usmanov_e_gotov_da_prodade_akciite_si_v_arsenal/", "text": "Руският милиардер  Алишер Усманов  проучва възможността да продаде дела си в  \"Арсенал\" , твърди източник, близък до бизнесмена, пред \"Файненшъл таймс\". Той притежава 30% от акциите на английския клуб, но се е примирил, че мажоритарният акционер Стан Крьонке няма да му позволи да придобие \"Арсенал\". В продължение на няколко години Усманов опитваше да придобие по-голям дял от клуба, но в крайна сметка през 2011 г. взе властта. \"Господин Усманов е наистина разочарован, че Крьонке не иска да продава. Той вече е готов да излезе от управлението и да се раздели с дела си\", коментира запознат с делата на руснака. През октомври 2017 г.  Усманов  отхвърли оферта на Крьонке на стойност 525 милиона паунда за 30-те процента акции. Няколко месеца по-рано обаче руският бизнесмен получи отказ на своето предложение от 1.3 милиарда паунда за акциите на американеца, които са 67%. Усманов е готов да продаде на всеки, само не и на Крьонке. Руснакът е склонен да се раздели с акциите си, ако намери човек, \"който споделя неговата визия за развитието на \"Арсенал\".", "date": "2018.07.26", "title": "Алишер Усманов е готов да продаде акциите си в \"Арсенал\""}
{"url": "https://www.dnevnik.bg/analizi/2018/07/26/3287537_kratka_piesa_za_edno_patriotarstvo/", "text": ".  ( ). Какви ги вършите, бе? Кой сега ще сърба попарата заради поправката на Киро?    ( ). Не ми дръж такъв език, господинчо! Аз докато отстоявах българските национални интереси, ти се въртеше като фурнаджийска лопата. С дявола ортак ставаше, стига да пада по някоя пара. С турците гората сечеше. Тръгнал да ми дири сметка!  ( ). А ти, когато си увеси в Москва купените от битака ордени тенекета, пак ли бранеше националните интереси? И пак ли \"на ползу роду\" събираше парички от г-на Решешетникова? И то не рублички, ами все евра и доларчета. И кой ти плащаше за скандалите по изборите? Ами за другите там въздушни акробатики? ( ).   ). Ти ли, бе, тапир с тапир, ще ми петниш името? Не беше ли точно ти, дето разправяше, че ние единствено сме хора с акъл, щото поне от Русия вземаме, докато другите балами в България само ѝ снасят? С какви пари са ти построени СПА хотелите? И кой те внедри във властта, кажи де? Вземай си думите назад! Иначе развалям съглашението.  ( ). Ще вдигна голям скандал, тъй да знаеш. Пунгаш! Аз като български патриот не приемам такива клевети без докачение! Пък и съм скътал някои документчета за теб, че и за В.2. Медиите ще им налетят като мухи на мед. Тогава ще видим кой кум, кой сват, кой на г-на Путина брат.  ( ). Ама и ти сега, Карасекиров. Какво пак се правиш на Македонски, дай да се разберем като мъже. ( ). Седни, да си чуем приказката. Какво искаш?  (по ). Искам да не правите глупости, това искам. Станахме за резил. Онзи пак се изметна и даде заден ход, другият серсем изкукурига от кеф, че може да бламира поправката. Сега ще пуснат по дирите ни разбойниците в тоги. А там – душа ни яка. Ще ни дерат, ще плащаме, ще ни дерат, ще плащаме, докато ни ошушкат изцяло.  ( ). Никой не може да изнудва един признат родолюбец и патриот като мене. Аз... ( ). Не сме на митинг, остави тия приказки. Не може, ама може. Я на \"белградския крадец\" как му свиха сармите. Имаше го, няма го. Сега Корпулентния движи нещата, а що пари се завлякоха! Мале мила! Яко се краде в България, пък сме били бедни!  ( ). Мислиш, че е наш ред? Че ще ни отпочнат? ( ). Да звъннем на Решешетников? ( ). На никого няма да звъним. Времето на обединения патриотизъм не е отминало. България се нуждае от смели мъже, от личности с идеали. Без нас не могат.  ( ). А бе така си е, ама човек знае ли.  ( ). Национални предатели, ще ви видя сметката веднъж завинаги. С вас съюз не ща! На решето ще ви направя с таз шашка, с която дядо ми е трепал руснаците на Кубадин! И Решешетников няма да ви помогне. Ей тъй, на ( ). Руски подлоги! Измекяри! Сега ще ви прережа гръкляните мръсни!  ( ). Стига бе, хаплю! Стига си вдигал шумотевици!  ( ). Свърши се твоята! Пратил съм те на съдебните джелати! Там всичко ще си кажеш! Как гониш враговете на твоите приятелчета, че вдигали гюрултия, как си пълниш гушката Ще се разплете далаверата от игла до конец. ( ). Ти ли, бе, ти ли ще ми говориш! ( ). Дето те вдигнах от пода, когато се влачеше по килима на онази медийна чучулига и ѝ целуваше чепиците. Човек те направих, трибуна ти дадох, създадох те, а ти още тогава таеше змия в пазвата си. Аз ли не те знам, що чиниш? Ти всекиго ще продадеш за пет лева! Я кажи колко измъкна от Киро?  ( ). Ами ти от Цеко?  ( н). Не, ти за Киро кажи.  (у ). За Цеко!  ( ) За Киро!  ( ) За Цеко! ( ).  ( ). Какво правите, бе? Хванали сте се за гушите, а влиза за разглеждане нов закон за концесиите.  ( т). Как? Кой е разпоредил? Никой не ме е питал!  ( ). Тия за какви ни вземат? Ние патриоти ли сме, или сме лукови глави?  ( ). Да идем да им покажем кон боб яде ли! Текстът е публикуван в  портала \"Култура\"", "date": "2018.07.26", "title": "Кратка пиеса за едно патриотарство"}
{"url": "https://www.dnevnik.bg/sport/2018/07/26/3287498_manchestur_junaited_se_nasochi_kum_novi_platformi_za/", "text": "Манчестър юнайтед\" ще развие телевизионния си канал, като предложи онлайн излъчване в платформите Amazon Fire TV, Apple TV, Roku и Xbox. Целта на \"червените дяволи\" е предлаганото съдържание да достигне до повече хора по света. Абонираните за канала ще могат да гледат на живо всички двубои от лятната подготовка на \"Юнайтед\", както и интервюта след мачовете с играчите и мениджъра Жозе Моуриньо. \"Продължаваме с разрастването на MUTV и тя бъде достъпна до тези платформи, което ще отвари врати към нова публика и ще достави на нашите фенове лесен достъп до съдържанието на телевизията\", каза директорът по медиите в \"Юнайтед\" Фил Линч. Той добави, че все повече млади хора използват подобни платформи, за да достигат до видеосъдържание. В момента \"Юнайтед\" е на подготовка в САЩ, където играе в  международния приятелски турнир International Champions Cup . \"Червените дяволи\" са клубът, който се радва на най-голям интерес в надпреварата. През 2014 г. срещата между \"Юнайтед\" и \"Реал\" постави рекорд по посещаемост за футболен мач в САЩ, като на стадиона в Мичиган имаше 109 хиляди зрители.", "date": "2018.07.26", "title": "\"Манчестър юнайтед\" се насочи към нови платформи за онлайн излъчване"}
{"url": "https://www.dnevnik.bg/photos/2018/07/26/3287465_fotogaleriia_seks-kukli_s_izkustven_intelekt/", "text": "WMDOLL е сред най-големите китайски производители на секс кукли, задвижвани от AI (изкуствен интелект). От края на 2016 г. те предлагат функции, вариращи от обикновен разговор до движещи се очи, ръце и тяло.", "date": "2018.07.26", "title": "Фотогалерия: Секс кукли с изкуствен интелект"}
{"url": "https://www.dnevnik.bg/bulgaria/2018/07/26/3287591_cvetan_vasilev_viarva_na_srubskoto_pravosudie_poveche/", "text": "В интервю за сръбския  вестник \"Курир\"  бившият мажоритарен собственик на фалиралата Корпоративна търговска банка Цветан Василев заявява, че вярва на сръбското правосъдие повече, отколкото на българското. Добавя, че работи за привличането на частни инвестиции в Сърбия от благодарност, че страната е спасила живота му. Интервюто е преразказано в  \"КлубZ\" Издирваният от българските власти чрез \"Интерпол\" Василев пребивава в Сърбия от 4 години и оттам следи  развитието на съдебния процес , в който е обвинен за организатор на престъпна група, фалирала банката и довела до щета за данъкоплатците от над 4 млрд. лв. Съдът в Белград на първа инстанция разреши екстрадицията му още през март 2015 г. Апелативният съд обаче отмени решението и върна делото. По-късно - през април 2016 г. първоинстанционният съд отново разреши предаването на Василев на българските власти, но втората инстанция пак върна процеса за представяне на още доказателства към искането за екстрадиция. Междувременно българската прокуратура промени обвинението и това още повече забави процеса, който и до днес не е приключил. Тема на интервюто в сръбската медиа е съдбата на завода за стъкло в Парачин, чийто собственик беше Василев чрез фирмите си \"Рубин\" и \"Глас индъстри\". Българинът твърди, че предприятието е затънало в дългове заради атаката срещу КТБ в България и сега прави всичко възможно, за да го спаси.", "date": "2018.07.26", "title": "Цветан Василев вярва на сръбското правосъдие повече, отколкото на българското"}
{"url": "https://www.dnevnik.bg/bulgaria/2018/07/26/3287597_grajdanski_organizacii_sezirat_prezidenta_da_naloji/", "text": "Правозащитни и екологични организации ще сезират президента да наложи вето на н овоприети изменения в Административнопроцесуалния кодекс , които според тях ограничават и нарушават фундаментални правата на гражданите и демокрацията. Това съобщи на пресконференция Тома Белев от Асоциацията на парковете в България.  Според приетите текстове редица съдебни дела ще могат да се обжалват само на една инстанция и се вдигат драстично таксите за делата, в които може да се обжалва на втора инстанция, или т.нар. касационно производство. За първи път такса за втора инстанция по дела за оценка на въздействието върху околната среда (ОВОС) ще се изчислява пропорционално спрямо имуществения интерес, като таванът е 4500 лв. Тези суми ще важат и за общините, както и други обществени институции, които биха обжалвали ОВОС.  Според Ивайло Попов от \"За Земята\" поправките имат една-единствена цел и тя е да не позволят или да затруднят гражданите да обжалват решения за оценка за въздействието на околната среда. Вносителите на промяната не крият, че основната цел на увеличените такси по екодела е ограничаване възможността за обжалване на инвестиционни проекти и ускоряване реализирането им. Новите такси са непропорционални на средната брутна месечна заплата в страната, която през първото тримесечие за 2018 г. е 1077 лева, изтъкна Тома Белев от АПБ. Според тях вносителите на промяната без основание твърдят, че увеличението на таксите на втора инстанция не възпрепятства достъпа до правосъдие на гражданите, тъй като на първа инстанция те остават непроменени. Те не коментират, че инвеститорът може обжалва първото решение на втора инстанция, следователно да представлява ефективна бариера пред граждани и организации. При неблагоприятен изход от делото високите такси могат да им бъдат присъдени и така да служат като пречка за обжалване на решения по дела изобщо. Промените не уточняват и начина, по който ще се определя материалният интерес, върху който ще се изчисляват таксите. Това ще доведе до спорове и несигурност в процедурите по обжалване и допълнително ще увеличи натоварването на съда. Същевременно вносителите твърдят, че искат намалят тежестта върху съда.  Според еколозите с новите такси за втора инстанция българският данъкоплатец ще плаща най-скъпо за правосъдие. Противниците на промените определиха като неверни мотивите за поправките, сред които тезата, че съдебната система е претоварена с дела. По думите им българските граждани масово не вярват на съда, действат извън него. Делата пък не се бавят и продължават не повече от една година за едно средно административно дело. Според изнесените данни броят на нерешените дела нарежда страната ни в \"златната среда\".", "date": "2018.07.26", "title": "Граждански организации сезират президента да наложи вето на новите високи такси за обжалване"}
{"url": "https://www.dnevnik.bg/sport/2018/07/26/3287622_stiliian_petrov_shte_obleche_otnovo_ekipa_na_seltik_v/", "text": "Рекордьорът по мачове за националния отбор на България Стилиян Петров организира благотворителен мач на 8 септември в Глазгоу. Бившият халф ще играе отново с екипа на \"Селтик\", а другият отбор ще бъде воден Джеймс Милнър, който беше съотборник на Петров в \"Астън Вила\". Срещата се организира от фондацията на Стилиян Петров, която помага на болни от левкемия. Бившият футболист беше диагностициран с остра левкемия през март 2012 г., но успешно се излекува. Двубоят е обявен под надслов \"Среща срещу рака\" и ще бъде на 8 септември, точно  пет години след като Петров направи бенефиса си на \"Селтик парк\"  пред 60 хиляди души. Засега участие в мача са потвърдили бившите съотборници на Петров при \"детелините\" Хенрик Ларсон и Любомир Моравчик, както и Христо Стоичков и Стивън Джерард. \"Организирал съм много благотворителни инициативи, но всяка една изява пред феновете на \"Селтик\" е нещо специално. Много се радвам, че и хора, които никога не са се докосвали до магията на този клуб, като Джеймс Милнър, ще бъдат част от мача\", коментира Петров. Билетите за срещата са на цена от 14 паунда, а за деца под 16 години и възрастни над 65 г. - 6 паунда.", "date": "2018.07.26", "title": "Стилиян Петров ще облече отново екипа на \"Селтик\" в благотворителен мач"}
{"url": "https://www.dnevnik.bg/sviat/2018/07/26/3287592_iranskata_revoljucionna_gvardiia_do_trump_voinata_shte/", "text": "Война с Иран би унищожила всичко, притежавано от американския президент Доналд Тръмп, и той трябва да има предвид способностите на Техеран в асиметричната война. Тези думи отправи към Тръмп командирът на Революционната гвардия на ислямската република, отговарящ за външните ѝ операции, според арабскоезичния телевизионен канал \"Ал Алам\", цитиран от \"Ройтерс\". Те следват размяната на остри реплики между президента на САЩ и иранския му колега  Хасан Рохани  преди няколко дни. В неделя Тръмп се обърна към Рохани с предупреждение ( в \"Туитър\" и с главни букви ) да не заплашва САЩ, за да не понесе \"последствия, каквито малцина са понасяли в историята\". \"Знаете, че тази война ще унищожи всичко, което притежавате. Ще започнете войната, но ние ще сме тези, които ще наложат края ѝ. Затова трябва да сте внимателни с обидите към иранския народ и президента на републиката\", продължава Солеймани. Той освен това призовава Тръмп, когато иска да отправи заплаха към Техеран, да се обръща към него. \"Заплашвате нас, които обичаме смъртта?\" \"Познавате властта ни в региона и способностите ни в асиметрична война\", добавя той. \"Близо сме до вас, там, където не можете да си представите, че сме... Елате. Готови сме.\" Съединените щати в момента имат военно присъствие в Североизточна Сирия, което според американски представители е необходимо както за справяне с все още действащите в региона бойци от \"Ислямска държава\", така и за възпиране на иранско присъствие в региона. Поделението \"Кудс\", което Сюлеймани оглавява, отговаря и за иранските дейности в Сирия. Солеймани вече се обърна веднъж към Тръмп, макар и задочно, в началото на месеца, когато предупреди, че  гвардията е готова да блокира  регионалните доставки на петрол, ако САЩ забранят иранската търговия с него.", "date": "2018.07.26", "title": "Иранската революционна гвардия до Тръмп: Войната ще унищожи всичко, което имате"}
{"url": "https://www.dnevnik.bg/gradska_sreda/2018/07/26/3287598_sofiia_shte_otdava_spirkite_na_gradskiia_transport_na/", "text": "Столичната община ще отдаде 2600 спирки на градския транспорт на концесия. Това решение  взеха днес общинските съветници , като това е пети и първи успешен опит за пускането на процедурата в последните години. След гласуването кметът Йорданка Фандъкова изказа мнение, че това е правилното решение за града, но очаква серия от дълги обжалвания - първо на документацията, а след това и по самата процедура. Срокът за концесия е 15 години с опция за удължаване с още 5. Преди три години общината пусна търг за избор на концесионер, който да разположи стоянки за отдаване на велосипеди под наем в града, върху които да може да се поставят реклами. След поредица от обжалвания сега процедурата е в начален стадий, защото Върховният административен съд отмени избрания изпълнител заради неточности в условията. По тази причина кметът смята, че същият сценарий очаква и концесията за спирките. По време на гласуването съветници от опозицията посочиха, че в условията и документите за процедурата има редица юридически неточности, включително и становища от министерства, Министерския съвет и Държавна агенция \"Национална сигурност\", които са от 2013 г. и са направени по старите условия на процедурата. Когато провалът е мотив Повечето от спирките на градския транспорт са в лошо състояние, особено тези с навес. Това е основният мотив за концесията, който беше повторен няколко пъти както от Йорданка Фандъкова (която е на път да завърши втори пореден мандат като кмет), така и от съветници от ГЕРБ. Милка Христова (БСП) на няколко пъти попита какво е състоянието на спирките, колко от тях са в лошо състояние и колко - в добро, защото в документите такива числа липсват. \"Едва около 200 от спирките с навес са в добро състояние\", отговори уклончиво Зафир Зарков (ГЕРБ). Според изчисленията за подмяната на всички спирки и поставянето на между 400 и 800 нови навеса - каквато възможност ще даде концесията, ще са необходими 19 млн. лева. Според Николай Стойнев (ГЕРБ) общината не разполага с тези пари. Смисъла на концесията е, че ще спести този разход за общината. Същевременно днес по предложение на зам.-кмета по финанси събраните 10 млн. лева повече от данъци ще отидат за ремонти и осветление, но тепърва ще се решава за кои обекти. Освен това общината ще плати и 5.2 млн. лева неустойка  по извънсъдебно споразумение с фирмата \"Юнион Ивкони\" , собственост на бившия депутат на ГЕРБ и ръководител на партията в Дупница Ивайло Константинов. По тази причина концесията нямала за цел да носи особено висок приход. Началната концесионна такса в търга за един модул ще е между поне 21 хил. евро, в зависимост от броя навеси, които кандидатът обещае да постави. Добре, че беше Орешарски \"Радвам се, че групата на ГЕРБ в общината се осланя на становища на правителството на Орешарски\", каза иронично Милка Христова (БСП). Според Иво Божков (ДСБ) с процедурата се създават условия за създаване на монопол на външната реклама в София.  Причината е, че върху 400 от спирките ще може да се разполага реклама, както и върху 300 от будките, които ще могат да се разполагат до тях. Освен това един кандидат ще може да участва най-много за два от модулите, което според Божков е напълно достатъчно. Като допълнение днес общината ще приеме наредба, с която ще се  ограничи възможният брой и места за билбордове и други обекти на външната реклама в града . Така местата за реклама по спирките ще са от по-сериозно значение и ще носят по-голям дивидент за концесионерите.", "date": "2018.07.26", "title": "София ще отдаде спирките на градския транспорт на концесия, кметът очаква обжалвания"}
{"url": "https://www.dnevnik.bg/politika/2018/07/26/3287635_sled_sprechkvaneto_v_parlamenta_borisov_obiavi/", "text": "Коалицията е достатъчно стабилна и осъзната не заради властта и постовете, а за да не настъпи хаос в страната. С тези думи премиерът Бойко Борисов успокои опозицията след като по-рано днес раздорът в по-малкия коалиционен партньор - парламентарната група \"Обединени патриоти\", придоби формата на  физически сблъсък  между лидера на групата Волен Сидеров (\"Атака\") и депутата Валентин Касабов (НФСБ). Последва спешно заседание на коалиционния съвет в Министерския съвет. \"Междуличностните отношения нямат значение. Благодаря на колегите, че загърбиха своето его. Всички признахме за това, което сме сгрешили или не сме били достатъчно организирани, за да поддържаме нормалния диалог между коалиционните партньори, и в голямата и в по-малката коалиция. Те сега са изгладени\", заяви премиерът Борисов пред журналисти след края на срещата, цитиран от \"Фокус\". Според него в управляващата коалиция няма спорна тема, която да не може да се решим с необходимия компромис в интерес на обществото. \"Имаше някои неразбрания между парламентарните групи, главно по законопроекти. Мога да кажа, че по начина, по който се разбирахме да функционира коалицията, това ще бъде избегнато\", допълни той. Изготвен е график за срещи между парламентарните групи и правителството, така че занапред да не се налага \"обяснителен режим\". \"Параметрите, по които държавата работи в момента - финансови и икономически, БВП са най- добрите за всички времена на тази държава\", \"Безработицата е рекордно ниска, инвестициите са в индустрията. Всички програми и еврофондове работят. Имахме изключително успешно европредседателство. От срещата 16+1 произлязоха доста европейски инициативи\", напомни Борисов. Напрежението в патриотичната формация, съставена от три партии, довело до взаимни обвинения в лобизъм, се подклажда както от законодателните инициативите на вицепремиера Валери Симеонов (НФСБ) за  борба с шума  и с рекламата на хазарта, така и с проектите за промени в законите за приватизацията и за горивата, внесени от депутати от ВМРО и \"Атака\", на които Симеонов рязко се противопостави. След срещата в Министерския съвет председателят на парламентарната група на Патриотите  обясни конфликтите с европредседателството и интензивните пътувания през последната половин година. Добави, че размяната на реплики чрез медиите не трябва да се тълкува като нещо разрушително и увери, че с поведението си занапред патриотичната коалиция няма да даде повод за съмнения, че иска предсрочни избори. Вицепремиерът и лидер на ВМРО  призова опозицията да отиде на почивка през август без да се притеснява от падане на кабинета. \"Спокойно да излизат в почивка, да си правят тена и да събират сили за новия сезон от септември нататък\", иронизира той. ", "date": "2018.07.26", "title": "След спречкването в парламента Борисов обяви коалицията за стабилна и осъзната"}
{"url": "https://www.dnevnik.bg/sviat/2018/07/26/3287669_kak_zapochvat_gorskite_pojari/", "text": "Десетки загинали, бедствено положение, тридневен траур – до това доведоха горските пожари, започнали в Гърция в понеделник. Би Би Си обясняват как възникват те и как пожарникарите се борят с тях. Как възникват пожарите Огънят се нуждае от три неща: гориво, кислород и висока температура. В горещите летни дни и трите са налични, и често е необходима само една искра от колелата на преминаващ влак, паднала мълния или дори горещината на слънцето. Въпреки това повечето пожари се дължат на човешка небрежност – недозагасени лагерни огньове, хвърлени горещи цигари или невнимателно боравене с кибрит или фойерверки. Защо се разпространяват толкова бързо Веднъж започнал, огънят може да се разрасне благодарение на вятъра, на наклона на земята или на горивото – дървета, храсти, суха трева или дори сгради. \"Ако пожарът е възникнал върху 10% наклон, това ще удвои скоростта на разпространението му; ако е 20% - това ще я учетвори\", обяснява техническият съветник на британската Комисия по горите Роб Газард. \"Това е така, защото огънят затопля предварително горивото, което се намира по-нагоре. Така че пожар в планина ще се разпространи много бързо.\" Ако огънят се намира само на повърхността на земята, той ще се разпространява бавно и може да бъде контролиран по-лесно. Такива пожари могат да бъдат дори полезни, обясняват експерти, защото обновяват растителността. Опасно става, ако пламъците подхванат ниските клони на дърветата и се качат нагоре. Опасностите Някои материали, от които са изградени автомобилите, могат да пламнат дори преди пламъкът да ги е достигнал – включително когато той е на десетки метри. Сухите храсти около пътищата и домовете също могат да се подпалят лесно, а почистването им ще спре или поне ще забави приближаването на огъня. Често хора загиват в задръствания, когато се втурнат да бягат, а това може да бъде предотвратено с добри планове за евакуация. Димът също е опасен, особено за хора с проблеми с белите дробове. Този от изгорените растения се разнася бързо, но особено страшни са парите на изгорелите пластмаси в домовете. Какво общо има времето Недостатъчните валежи причиняват суша, а високите температури и вятърът способстват за възникването и разпространението на огъня. Сухите шубраци и дървета се нагряват много от слънцето и понякога могат да се самозапалят – ето защо много от пожарите започват през следобедите, когато е най-горещо. Борбата с огъня При положение че времето не може да бъде контролирано, хората могат само да спрат достъпа на огъня на гориво. Експертите по горски пожари могат да преценят скоростта и посоката на вятъра, склоновете на земята и посоката, в която се движат пламъците, за да решат как точно те да бъдат сдържани. Създаването на голяма \"канавка\" от разчистена растителност около огъня ще го спре и ще позволи той да бъде загасен. Но това няма как да се случи без екипи на терен.", "date": "2018.07.26", "title": "Как започват горските пожари"}
{"url": "https://www.dnevnik.bg/bulgaria/2018/07/26/3287675_s_identichen_tekst_nova_firma_spria_turga_za_dostavka/", "text": "На 24 юли в Комисията за защита на конкуренцията е постъпила жалба от фирма \"Амбулс илк иардим ве хастахане чихазларъ ве тисислеръ санай тик\" срещу  възобновената в началото на месеца от Министерството на здравеопазването поръчка за доставка на 400 линейки , съобщиха от ведомството. Оттам отбелязват, че прави впечатление, че текстовете в жалбата на фирмата са структурирани по идентичен начин с текстовете в жалбата на \"Вайнман технолоджи\" ЕООД, която  два пъти спира търга за линейките . \"Буди съмнение и доколко жалбата е подадена от \"Амбулс илк иардим ве хастахане чихазларъ ве тисислеръ санай тик\" и действително налице ли е представителна власт на лицето, подписало жалбата\", отбелязват от здравното министерство в съобщението. Дружеството със 100 лв. капитал  \"Вайнман технолоджи\" ЕООД на два пъти спира търга , който беше обявен първоначално през април.  Комисията за защита на конкуренцията остави без уважение искането на компанията  и поръчката беше подновена през юни. Последва нова жалба от същата компания. Обществената поръчка за купуването на линейките е част мащабния инвестиционен проект за  модернизация на системата за спешна медицинска помощ  в цялата страна. Общият бюджет по проекта е над 163 млн. лв., като включва и модернизация на 237 обекта от системата за спешна медицинска помощ. Поръчката беше възобновена, след като на 6 юли Върховният административен съд остави без уважение искането за спиране й. Сроковете за подаване на оферти са удължени в съответствие със Закона за обществените поръчки и такива ще се приемат до 10 август. Планираната дата за отваряне на офертите е 13 август тази година. С новата жалба е поискана именно временна мярка \"спиране на процедурата\", като мотивът за обжалване е \"недостатъчен срок за изготвяне на оферти\". Съгласно новите изменения на Закона за обществените поръчки, когато с жалбата е поискана временната мярка, процедурата спира от уведомяване на възложителя за образуване на производство от Комисията за защита на конкуренцията (КЗК), каквото в момента все още не е образувано. В тази връзка процедурата може да продължи, като същата следва да бъде спряна, в случай че КЗК образува производство по жалбата.", "date": "2018.07.26", "title": "С идентичен текст нова фирма спря търга за доставка на 400 линейки"}
{"url": "https://www.dnevnik.bg/analizi/2018/07/26/3287772_vlastta_usmiriava_korumpiranata_vlast_-_absoljutno/", "text": "Напрежението сред тях се разрасна и стигна до разкол, след като Валери Симеонов, вицепремиер и лидер на НФСБ, нарече \"спасяване на редник Киро\" лобистките промени в приватизационния закон, с които на приватизатора на Български морски флот Кирил Домусчиев се опрощаваха неустойки за над 50 млн. лв., а поправките щяха да облагодетелстват и Пеевски и негови евентуални бъдещи бизнес съдружници. От съседната страна - лидерът на \"Атака\" Волен Сидеров обвини Симеонов в... същото, тоест пак в спасяване, но на друг в безнес редицата - \"редник Цеко\", визирайки концесионера на ски пистата в Банско Цеко Минев, за промяна на чийто договор в негова полза се застъпвал Валери Симеонов. В разгара на техните разправии и взаимни обвинения в лобизъм президентът наложи вето над приетите промени, медиите се разшумяха повече от очакваното и Борисов изкомандва \"крачка назад\". Същите депутати, които ден по-рано защитаваха скандалните поправки, на бърза ръка ги оттеглиха, а със замазването за пред публиката се зае Цветанов с речитативите си по телевизиите. След като в четвъртък напрежението стигна до физически конфликт (депутатът от НФСБ Валентин Касабов бутнал или блъснал Волен Сидеров пред вратата на парламентарната им стая), започна Волен Сидеров с половин уста не отрече, като оправда нападателя си Касабов, че бил \"нещо изнервен\". Но ще се направела крачка назад, за да се върви напред и да има разбирателство в коалицията...", "date": "2018.07.26", "title": "Властта усмирява, корумпираната власт - абсолютно"}
{"url": "https://www.dnevnik.bg/bulgaria/2018/07/26/3287871_predsedateliat_na_obshtinskiia_suvet_v_peshtera_e/", "text": "Председателят на общинския съвет в Пещера Цветана Лепарова е отстранена от длъжност след внесено искане от опозицията, съобщи за радио \"Фокус\" Никола Пенев, общински съветник от ВМРО. По думите му мотивите, внесени с искането, не засягат нейните лични качества или качеството на изпълнение на нейната работа, а защото тя не присъства 4 часа дневно на работното си място в общинския съвет. Цветана Лепарова е свалена от поста си с 11 гласа \"за\" и 10 \"против\". Двама са новите кандидати за овакантения пост – Петър Хамамджиев, който ще бъде подкрепен от опозицията, и Красимир Киров, който е инженер и е предложен от групата на ВМРО. \"Новият председател трябва да бъде избран в рамките на днешното заседание\", уточни Пенев.", "date": "2018.07.26", "title": "Председателят на общинския съвет в Пещера е отстранена"}
{"url": "https://www.dnevnik.bg/sport/2018/07/26/3287819_sur_aleks_furgjusun_e_vuzstanoven_i_se_zavrushta_na/", "text": "Легендарният мениджър на \"Манчестър юнайтед\" сър Алекс Фъргюсън направи първата си публична изява, откакто в началото на май  претърпя спешна операция заради мозъчен кръвоизлив. 76-годишният шотландец благодари за грижите и подкрепата в последните месеци. Той обяви, че през новия сезон ще се завърне на \"Олд трафорд\", за да гледа мачовете на любимия си отбор. \"Първо искам да благодаря на медицинските екипи на \"Макълсфийлд\" и болниците \"Солфорд роял\" и \"Алекзандра\". Тези хора се грижиха за мен по страхотен начин. Ако не бяха те, днес нямаше да стоя пред вас\", заяви Фъргюсън във видеообръщение. Шотландецът благодари за голямата подкрепа и добрите пожелания, които е получил от цял свят. По думите му те са му помогнали да продължи да бъде силен в трудните моменти. \"И последно, ще се завърна през новия сезон, за да гледам отбора. Пожелавам всичко най-добро на Жозе и отбора\", завършва мениджърът, който изведе \"Манчестър юнайтед\" до 38 трофея за 26 години и го превърна в един от най-успешните футболни клубове.", "date": "2018.07.26", "title": "Сър Алекс Фъргюсън обяви, че скоро се завръща на стадиона"}
{"url": "https://www.dnevnik.bg/video/novinite_na_bnt/2018/07/26/3287887_video_drugite_novini/", "text": "Утре ни очаква най-дългото лунно затъмнение.", "date": "2018.07.26", "title": "Видео: Другите новини"}
{"url": "https://www.dnevnik.bg/bulgaria/2018/07/26/3287874_panov_objalva_otkaza_na_suveta_da_nakaje_sudeben_shef/", "text": "Председателят на Върховния касационен съд (ВКС) Лозан Панов подаде до Върховния административен съд жалба срещу отказа на  съдийската колегия да образува дисциплинарно производство  на съдия Даниела Дончева - председател на Софийския апелативен съд (САС), с мотив че е изтекла давността от 6 месеца от извършване на нарушенията. Нарушенията на Дончева станаха известни от открито заявление в края на 2017 г. на съдията от Търговското отделение Милен Василев до всички съдии от Апелативния съд, че председателят е иззела делата му и ги е възложила на себе си. Сред тях и дело, свързано с КТБ с материален интерес от около 102 млн. лв. Предложението на Лозан Панов за образуване на дисциплинарно производство срещу шефа на САС бе мотивирано с констатациите от извършена проверка на Инспектората към ВСС за спазването на принципа на случайното разпределение на делата. Той се позова и на доклад, изготвен от комисията, назначена с негова заповед от 16 октомври 2017 г., за извършване на проверка на организацията на дейността в Софийския апелативен съд. Дали да наложи или не дисциплинарно наказание преценява съответната колегия на съдебния съвет, но когато е надлежно сезиран, дисциплинарно наказващият орган няма право да отклонява предложението, мотивира се председателят на ВКС. Панов определя като неоснователни съображенията на съдийската колегия, че не са налице предпоставките за образуване на дисциплинарно производство поради изтичането на шестмесечния срок. Той обръща внимание, че дисциплинарното производство се образува със с решение на наказващия орган в срок от 6 месеца от откриване, но не по-късно от 3 години от извършване на нарушението. \"Цитираната разпоредба е свързана с упражняването на правомощие на дисциплинарно наказващия орган, който в случая е Съдийската колегия на ВСС, а не председателят на ВКС, който е упражнил правомощието си да сезира наказващия орган за налагане на дисциплинарно наказание\", мотивира се председателят на ВКС. Той констатира, че не е приложена правилно разпоредбата на чл. 310, ал. 1 от Закона за съдебната власт, доколкото в случая дисциплинарното нарушение следва да се счита за открито от момента на сезиране на наказващия орган - с предложение, внесено от председателя на ВКС в съдийската колегия на ВСС на 24 април 2018 г.", "date": "2018.07.26", "title": "Лозан Панов обжалва отказа на съвета да накаже съдебен шеф заради дело, свързано с КТБ"}
{"url": "https://www.dnevnik.bg/biznes/2018/07/26/3287892_deputatite_vdignaha_akciza_na_nagrevaemite_cigari_ot_1/", "text": "Народното събрание одобри на второ четене промени в Закона за акцизите и данъчните складове, с които се увеличава акцизът на нагреваемите тютюневи изделия. От 1 октомври ставката за тях ще е 233 лв. за килограм, а не 152 лв./кг, както е сега. Единствен изказване на прави депутатът от БСП Георги Търновалийски, който се изказа срещу измененията. Левият депутат подчерта, че с промяна в данъчен закон в средата на годината управляващите нарушават Закона за публичните финанси, който повелява промени единствено в началото на фискалната година. След като измененията влязат в сила, облагането на т. нар. бездимни цигари ще е 40% от традиционните. Така от всяка продадена кутия държавата ще събира вместо 0.93 лв., колкото е сега, по 1.43 лв. От \"Филип Морис\" коментираха пред  \"Капитал\" , че все още не са готови с цените при новия акциз. Така все още е в сферата на предположенията дали компанията ще намали маржа си и ще остави цената на една кутия 5.50 лв., или ще увеличи цената до 6-6.50 лв.", "date": "2018.07.26", "title": "Депутатите вдигнаха акциза на нагреваемите цигари от 1 октомври"}
{"url": "https://www.dnevnik.bg/sviat/2018/07/26/3287865_feisbuk_se_srina_s_nad_120_mlrd_dolara_i_otbeliaza/", "text": "Компанията - собственик на социалната мрежа \"Фейсбук\", може да пренапише учебниците след безпрецедентно събитие и в историята на финансите. Причината е, че 124 млрд. долара се изличиха от стойността на пазарната ѝ капитализация, след като акциите ѝ се сринаха с 20%, съобщи \"Блумбърг\". Акция на компанията се търгуваше за 179 долара в 9.41 ч. нюйоркско време (16.41 българско). Заради срив вчера бяха заличени и над 16 млрд. долара от личното богатство на изпълнителния директор Марк Зукърбърг, който притежава около 17% от компанията. Така той  падна от трето на шесто място  в списъка на най-богати хора в света. Причината е в разочарованието на инвеститорите от продажбите и ръста на броя потребители. Това е най-голямата единична загуба на пазарна стойност за ден за компания, търгувана на американските борси (предишният рекорд на \"Интел\" от 91 млрд. долара е от 2000 г.). Вчера американски издания писаха, че и печалбата на компанията за второто тримесечие, около 13.2 млрд. долара, е с около 100 млн. под очакваната от инвеститорите. Според някои анализатори повечето от приходите вероятно идват не от едноименната социална мрежа, а от притежаваната от \"Фейсбук\" \"Инстаграм\". Преди да изтрие милиарди от стойността си, \"Фейсбук\" бе петата по големина американска компания по пазарна капитализация след \"Епъл\", \"Амазон\", \"Алфабет\" и \"Майкрософт\", изпреварвайки през второто тримесечие на годината няколко компании като китайските гиганти \"Алибаба\" и \"Тенсент\". Удар, макар и по-малък, понесе и \"Туитър\" - с 3% надолу от началото на търговията днес. В последните дни американският президент Доналд Тръмп нападна социалната мрежа, защото по думите му дискриминира високопоставени републиканци, без да предостави доказателства. Предупреждения Откакто се разрасна скандалът със злоупотребата с лични данни на над 87 млн. души и работата на британската компания \"Кеймбридж аналитика\", само в Европа потребителите на \"Фейсбук\" на ежедневна основа са намалели с над 3 млн. души - от 282 на 279 млн. души. Данните дойдоха от самата \"Фейсбук\", която по-рано тази седмица предупреди инвеститорите да са подготвени за спада в потребителите и за тенденцията резултатите ѝ да не се подобрят до края на годината. Дейвид Уенър, финансов директор на \"Фейсбук\", каза вчера, че решението да се даде \"по-голям избор за поверителност\" на потребителите може да \"повлияе и на ръста на приходите\", пише \"Гардиън\". Според него ръстът на печалбата ще продължи да се забавя и през третото и четвъртото тримесечие на годината. \"Мисля, че много инвеститори трудно приемат това забавяне\", казва анализаторът от консултантската компания Jefferies LLC за \"Блумбърг\", попитан за срива. \"Просто, изглежда, мащабът (на забавянето) надхвърля всичко, което сме виждали, особено сред многото компании в технологичния сектор, които покриваме.\" Проблемите на компанията с новите европейски правила за личните данни, скандалите с политиките ѝ за съдържанието (от Запада до Азия, където дезинформацията доведе до случаи на насилие) и хода на \"руските разследвания\" в САЩ обаче се усложняват от това, че \"Фейсбук\" се изправя пред трудна за приемане истина. Социалната мрежа с 2.23 млрд. активни месечно потребители не може да се разраства вечно, добавя агенцията.", "date": "2018.07.26", "title": "\"Фейсбук\" се срина с над 120 млрд. долара и отбеляза рекорд в историята на САЩ"}
{"url": "https://www.dnevnik.bg/politika/2018/07/26/3287935_geri-nikol_niama_da_pee_za_bsp_goran_bregovich_shte/", "text": "Певицата Гери-Никол се отказа да пее на концерта на младежкото обединение на БСП в Казанлък утре вечер, съобщиха пред \"Дневник\" от \"Позитано\" 20. В концерта за младежите социалисти ще пеят Дара, Дани Милев и Мариана Попова. Според разпространените афиши участие е трябвало да вземе и Гери-Никол, която по информация на БСП е получила хонорара от 3500 лева за участието. \"Гери-Никол се отказа от участие. Парите за заплатения хонорар ще ни бъдат върнати\", обясниха от \"Позитано\" 20. В средите на БСП има съмнения, че отказът е след натиск от страна на ГЕРБ. От екипа на Гери-Никол казаха пред \"Дневник\", че такова участие няма да има. В традиционния събор на историческата поляна на Бузлуджа в събота на обяд ще свири и пее известният музикант Горан Брегович, на когото от \"Позитано\" 20 са платили 10 000 евро за участието. Хонорарите на другите трима изпълнители в младежкия концерт са сходни с този на Гери-Никол, обясниха от БСП. Мотото на събора тази година е \"За по-добър живот - нашата кауза е България\".", "date": "2018.07.26", "title": "Гери-Никол няма да пее за БСП, Горан Брегович ще участва в концерта на Бузлуджа"}
{"url": "https://www.dnevnik.bg/bulgaria/2018/07/26/3287231_stolichnata_obshtina_napravi_izkljuchenie_za_da/", "text": "На днешното си последно заседание преди ваканцията столичните общински съветници промениха регулацията на имот в \"Мусагеница\" така, че собственикът - дружество, управлявано от главния редактор на в. \"Труд\" Петьо Блъсков, да може да построи в него 3 сгради. Решението се взе малко повече от месец преди цялостният устройствен план за района, с който да се определи какви и колко нови сгради да има в него, да бъде подложен на обществено обсъждане с живеещите там. Одобряването на частични изменения на терени преди одобряване на цялостен план не е честа практика в общинския съвет. За последните 8 години той е одобрявал такъв тип процедури - на \"план - извадка\" 2 пъти, и то само през 2018 г., една от които е за създаване на пешеходна алея в \"Дружба\", се вижда от сайта на направление \"Архитектура и градоустройство\". Докладът за имота на Блъсков се отлага от общинските съветници от края на декември миналата година, но се прие по време на  най-натоварената сесия на Общинския съвет, в която по традиция от 90-те години се прокарват спорни решения Така например днес съветниците одобриха две  сделки за замени на имоти  - едната беше отхвърляна 4 поредни пъти от съветниците, а втората е с дружество, чийто краен собственик е бащата на областния управител на София. Също така днес съветниците приеха устройствен план за \"Дружба 2\", който се бави от 10 години поради обжалвания. От него обаче бяха изключени два имота на частни собственици с инвестиционни намерения, като плановете за тях ще се гледат допълнително. Със \"за\" гласуваха 33-ма от съветниците при необходими 31. Подкрепилите бяха от ГЕРБ, Реформаторския блок, ВМРО и \"Атака\". В края на миналата година съветниците замениха общински имот за терен на Блъсков  в близкия до \"Мусагеница\" квартал \"Дианабад\" . Жилища, жилища и офис Имотите, за които се прие изменението, са три, като общата им площ е 1.6 дка. Те са урегулирани през 1988 г. като терени за застрояване на сгради за обществено обслужване. Това е потвърдено с решение на общинския съвет на последното му заседание преди ваканцията през 2003 г. Пет месеца по-рано общината е продала един от терените на сегашния главен редактор на в. \"Труд\". Днес и трите имота са собственост на дружеството \"ЮГ 14\", в което управител е Петьо Х. Блъсков, а акционери са синът му Петьо П. Блъсков и дружеството му \"Южен кръст\". Синът на Блъсков е и собственик на вестник \"Труд\". Видно от Търговския регистър е, че финансовите отчети са качени от адвокат Петър Петров - член на съвета на директорите на дружеството, концесионер на ски зоната над Банско - \"Юлен\", и на \"Витоша ски\". Държавните такси пък са платени през Първа инвестиционна банка. С промяната, допусната днес, дружеството \"ЮГ 14\" ще може да построи две жилищни, една офис сграда, както и да се отвори достъп на улица пред неговите имоти до булевард \"Св. Климент Охридски\".  Пръв преди всички Процедурата е започната още през 2013 г. и е разрешена от бившия главен архитект Петър Диков. Така имотите са изключени от процедурата по изработване на цялостния план за \"Мусагеница\". По тази причина днес главният архитект на града Здравко Здравков каза, че имотите нямат отношение към този план, поне не и юридически. Застрояването обаче ще засегне живеещите в близките сгради и ще увеличи трафика в квартала, посочи съветникът Войслав Тодоров (\"Нормална държава\"). Според него докладът не е спешен и би трябвало общината да изчака поне общественото обсъждане през септември, преди да одобри желанието на инвеститора. \"Допълнително отлагане няма да промени конфигурацията. Планът е стартирал като план извадка, за да изпревари цялостния план\", отговори Здравков. Той отбеляза и че двата плана са преминали през едни и същи процедури по получаване на становища. Въпреки това обаче ще бъдат гласувани отделно. Срещу проекта на Блъсков има 33 негативни становища от граждани, се вижда от доклада. Освен застрояване с него се иска и отваряне на нова улица, като живеещите в квартала се опасяват, че това ще увеличи трафика и ще превърне района в транзитна зона за заобикаляне на бул. \"Г. М. Димитров\". По думите на Здравков на района е направено транспортно проучване, като от общината на район \"Студентски град\" са дали положително становище за проекта. Напрегнатите граждани Преди гласуването в зала докладът беше гледан в комисиите по екология и градоустройство няколко пъти в последния месец. На заседанията присъстваше журналистът и управител на дружеството собственик - Петьо Блъсков. На последните две от тях освен него се появиха и десетина граждани, които се представяха за живеещи в близките блокове. Те защитаваха проекта на Блъсков. \"Те изчакаха много търпеливо, като бяха изключително напрегнати по отношение на спирането на тази процедура\", каза днес Михаил Владов (ГЕРБ), който защити проекта. Общински съветници, с които \"Дневник\" разговаря, описаха представените като граждани като \"особено атлетични\", като им е направило впечатление, че \"при първото идване някои от тях се бъркаха в кой блок живеят\". Потърсен от \"Дневник\", Петьо Х. Блъсков не отговаря на мобилния си телефон. ", "date": "2018.07.26", "title": "Столичната община направи изключение, за да разреши на Петьо Блъсков да строи"}
{"url": "https://www.dnevnik.bg/sport/2018/07/26/3287796_shefut_na_germanskiia_futbol_otreche_obvineniiata_v/", "text": "Президентът на Германския футболен съюз (DFB) Райнхард Гриндел отхвърли обвиненията в расизъм, насочени към него и към организацията. Той призна, че е допуснал грешки покрай разгара на скандала \"Йозил\". В обръщение, публикувано от Германския футболен съюз, Гриндел заяви, че е наранен от личните атаки срещу него. \"Ценностите на DFB са и мои ценности. Разнообразие, солидарност, антидискриминация и интеграция са все ценности и убеждения, близки до сърцето ми\", посочи Гриндел. Преди дни  Месут Йозил обяви в пространно писмо, че повече няма да играе за германския отбор . Полузащитникът заяви, че е огорчен от расистко отношение от страна на футболния съюз и в частност на Гриндел. Президентът на DFB призна, че е трябвало да заеме по-ясна позиция, след като Йозил и съотборникът му в националния отбор Илкай Гюндоган бяха подложени на расистки и дискриминационни атаки след  снимката си с турския президент Реджеп Ердоган . \"Като президент трябваше ясно да кажа това, което за мен и за футболния съюз е очевидно: всяка форма на расова враждебност е неприемлива\", добави Гриндел. По думите му футболният съюз трябва да увеличи усилията си да засили интеграцията, а в същото време да намери причините за неуспеха на националния отбор на световното първенство в Русия. Гриндел погледна и към Евро 2024, за домакини на което  се кандидатираха Германия и Турция . \"Турнирът може да напише футболна история, да доведе нови деца в клубовете и да обедини хората.\" УЕФА ще реши през септември коя държава ще приеме европейското след шест години.", "date": "2018.07.26", "title": "Шефът на германския футбол отрече обвиненията в расизъм около казуса \"Йозил\""}
{"url": "https://www.dnevnik.bg/bulgaria/2018/07/26/3287882_v_bulgariia_nedostigut_na_kadri_skoro_shte_obezsmisli/", "text": "През последните една-две години заетостта в България расте и безработицата намалява, но нов анализ на Института за пазарна икономика показва, че в предходната част от десетилетието общата тенденция е била бизнесът все по-трудно да открива подходящите кадри и в същото време да се увеличават хората без работа. Това е структурен компонент на безработицата, който е бил особено видим в продължение на около 40 месеца през 2011-2013 г., когато и безработица, и недостиг на служители растат едновременно, макар във втората половина на периода да има умерен икономически растеж. След това дефицитът на работници бързо се увеличава и в средата на миналата година безпрецедентните 36.1% от работодателите казват, че това е фактор, който ограничава производството им. Преди да избухне глобалната криза, този дял не е надхвърлял 24.1%. Най-новите данни за заетостта сочат наближаване на момента на ново равновесие, при което острият недостиг на служители практически ще обезсмисля ръста на заетост, смятат от ИПИ. Докладът , възложен от Европейския икономически и социален съвет и разпространен тази седмица, е посветен основно на разминаването между нуждите на бизнеса в ЕС и уменията на хората на пазара на труда, както и как това се отразява на конкурентоспособността на компаниите в Европа. Освен общата част специално внимание е отделено на пет държави, представени като база за сравнение - Австрия, България, Финландия, Германия и Испания. В частта за България е обърнато внимание на състоянието в мини и кариери, транспорт и складова дейност, туризъм и хранене, здравеопазване, информационни технологии и производство. В   например недостигът на служители (най-вече на шофьори на камиони) е особено отчетлив. Въпреки бума от гости заради нискоразходните полети до България  - в значителна степен заради недекларирана заетост и заплащане - продължава да страда от бягство на квалифицирани кадри към съседни дестинации, най-вече към Гърция. Най-системният и значителен недостиг изпитва   за целия период 2009-2017 г., където заплащането е еквивалентно на средното за страната, но търсенето в чужбина е толкова високо, че България постоянно страда от липса на желаещи да работят в сектора. Дефицитът в частното здравеопазване е по-остър и той съвпада с изтичането на служители от общественото здравеопазване заради по-бавния ръст на заплатите там. През последните години често се говори за компаниите за   в България и с основание - от края на 2010 г. насам броят на заетите там се е увеличил с 27%, като само при информационните технологии скокът е от 25 на над 40 хиляди души. От ИПИ се позовават на публикувано през ноември миналата година проучване в сектора, според което почти всички (91%) планират наемане на нови хора в следващите 12 месеца, а една трета (32%) трудно намират подходящи служители. Последното е възможно обяснение защо 68% от анкетираните изнасят част от дейността си към работещи на свободна практика. Секторът почти не се ползва от услугите на агенции за набиране на персонал - под 10% търсят HR компании, докато почти три четвърти (72%) сами си издирват кого да наемат. Що се отнася до  , тя губи над 2% от производителността си (или 80 евроцента на работен час) заради разминаването между уменията на хората и незаетите работни места. Ако не се предприемат реформи, положението ще се влошава заради демографските тенденции и технологичния напредък. Недостигът вече се изостря не само сред професионалисти като лекари, инженери и софтуерни специалисти, но и сред служители в свързващи звена като шофьори на камиони, готвачи или заварчици. Петте референтни държави, сред които е България, показват като   недостатъчните традиции в обучението през целия живот и преквалифицирането. Проблемът засяга особено хората във възрастовите групи под 24 и над 65 години.  това включват реформиране на образованието към повече практически умения, дерегулиране и модернизиране на системите за намиране на работа/служители, по-добро оценяване на това какви способности ще са нужни скоро на пазара на труда, намаляване на прекаленото облагане на разходите за труд и премахване на механизмите, позволяващи произволно определяне на заплатите.", "date": "2018.07.26", "title": "В България недостигът на кадри скоро ще обезсмисли ръста на заетостта, твърди ИПИ"}
{"url": "https://www.dnevnik.bg/sviat/2018/07/26/3287769_shte_ostanat_li_demokratite_iastrebi_i_sled_trump/", "text": "С намесата си в изборите през 2016 г. руският президент Владимир Путин постигна нещо, което никой от кръвожадните му съветски предшественици не успя да направи: превърна демократите в \"ястреби\" по отношение на Русия. Само месеци след разпадането на Съветския съюз през 1992 г. Роналд Рейгън държа реч пред националния конгрес на Републиканската партия, в която отбеляза: \"Чух едни оратори на един друг конгрес да казват \"Ние спечелихме студената война\" и не спирам да се питам кого точно имат предвид те под \"ние\".\" Той имаше основание. Днес демократите може да са дълбоко загрижени за заплахата, която представлява Русия за нашата демокрация, но по време на студената война, когато Съветският съюз представляваше екзистенциална заплаха за демокрацията ни, те не бяха чак толкова притеснени. Повечето демократи бяха против политиките на Рейгън, довели да рухването на съветската империя. Те воюваха срещу исканото от Рейгън увеличаване на отбранителния потенциал и срещу неговата Инициатива за стратегическа отбрана (която сенатор Едуард М. Кенеди отхвърли с омаловажаващото определение \"Звездни войни\", а сенатор Джон Ф. Кери нарече \"илюзорна мечта\"). Те подкрепиха поддържаното от Съветите движение за замразяване на  ядреното въоръжаване  и се противопоставиха на плановете на Рейгън за разполагане на ядрени ракети със среден обсег в Западна Европа. Те критикуваха усилията на Рейгън за въоръжаване на борците за свобода, опитващи се да свалят съветските марионетни режими, както и подкрепата за проамериканските правителства, воюващи с комунистическите бунтове. Демократите не само се противопоставяха на Рейгъновите политики, но и се отнасяха с пренебрежение към неговата безкомпромисна антикомунистическа риторика. След като Рейгън призова Съветите \"да разрушат\" Берлинската стена, председателят на демократите в Камарата на представителите Джим Райт заяви, че \"безкрайно презира Рейгън\", понеже е \"провалил шанса за драстичен пробив в отношенията между двете страни\". Докато Рейгън осъждаше Съветския съюз като  \"империя на злото\"  и се заканваше да го запрати на \"бунището на историята\", демократи като Кенеди критикуваха Рейгън за \"заблуждаващата му тактика за червената заплаха\". Имаше и изключения, разбира се. Легендарният сенатор демократ Хенри \"Скуп\" Джаксън беше ожесточен антикомунист. Хората като него бяха известни като \"Скуп-Джаксънови демократи\". Те получиха това прозвище с цел - за да ги различават от повечето други демократи, които не споделяха твърдия подход на Джаксън. Старите навици за политически отстъпки умират трудно, така че, след като студената война свърши, демократите запазиха меката си  линия към Москва . Демократическата съпротива срещу оттеглянето на президента Джордж У. Буш от Договора за ограничаване на системите за противоракетна отбрана тогава беше по-остра, отколкото тази на Владимир Путин. Демократите на практика запазиха мълчание, когато президентът Барак Обама коравосърдечно предаде съюзниците Полша и Чехия, като анулира споразуменията ни за ракетна отбрана, опитвайки се да успокои Москва. През 2012 г., когато  Мит Ромни  нарече Русия наш \"геополитически враг номер едно\", демократите жестоко му се присмяха. Обама каза на Ромни: \"Хората от осемдесетте години на миналия век издигат глас, за да поискат тяхната външна политика да се върне\", а вицепрезидентът Джо Байдън отбеляза, че \"Ромни действа сякаш мисли, че студената война продължава\". Повечето демократи смятаха фокусирането на републиканците върху Русия за смехотворно. Сега обаче, четвърт век след рухването на Съветския съюз, демократите със закъснение решиха, че Русия е заплаха. Десетилетия наред, докато Съветският съюз сееше тирания по цял свят, изпращаше милиони да гният в ГУЛАГ и заплашваше Америка с ядрено унищожение, демократите бяха за разведряване и мирно съвместно съществуване. Дори когато Путин запази шаблона на  авторитарна агресия на Русия , подкопавайки демокрацията в страната и завладявайки съседите си, те се обявиха за \"рестарт\" на отношенията. Чак когато Русия нахлу в личното пространство на (шефа на предизборния щаб на Хилари Клинтън) Джон Подеста, демократите най-сетне - най-сетне! - се възмутиха. Преди обаче републиканците да злорадстват над двуличието на демократите, те трябва да бъдат внимателни и да не отразяват огледално трансформацията на демократите по отношение на Русия, превръщайки се в апологети на Кремъл. Фактът, че демократите внезапно дават глас на \"вътрешния си Рейгън\", не е извинение за онези вдясно да дават глас на \"вътрешния си Кенеди\". Консерваторите не бива да приемат закъснелия гняв на демократите към Русия сериозно. Русия обаче те трябва да приемат наистина сериозно. Колкото до демократите, да се надяваме новооткритата им антипатия към Русия да не е удобен начин да пипнат президента Тръмп. Русия е заплаха не само защото се е намесила в изборите през 2016 г. Русия е заплаха, защото убива критици на Путин с химически оръжия, сваля пътнически самолети, въоръжава талибаните, подкрепя Иран, нарушава договорните си задължения, насочва ядрени ракети срещу съюзници на НАТО и анексира територията на свои съседи. Тази заплаха ще остане и след като Тръмп си иде. Въпросът е: Ще се отнасят ли демократите и тогава като \"ястреби\" към Русия?", "date": "2018.07.26", "title": "Ще останат ли демократите \"ястреби\" и след Тръмп"}
{"url": "https://www.dnevnik.bg/sport/2018/07/26/3287878_ronaldo_se_sporazumia_s_ispanskite_vlasti_za_19_mln/", "text": "Испанската прокуратура прие и потвърди споразумението между Кристиано Роналдо и данъчните власти в страната. 33-годишният футболист трябва да плати близо 19 млн. евро и получава  двегодишна присъда . Португалската звезда няма да влезе в затвора, тъй като според испанското законодателство първа присъда до две години затвор се заменя с пробация. Роналдо се призна за виновен по четири обвинения за данъчни злоупотреби. Той обвинен в укриването на 14.7 милиона евро данъци. Сумата е дължима върху имиджовите права на играча в периода между 2011 и 2014 г. Според прокурорите португалецът е измамил данъчните власти с 1.4 милиона евро през 2011 г., 1.7 милиона през 2012 г., 3.2 милиона през 2013 г. и 8.5 милиона през 2014 г. След девет години в \"Реал\" Роналдо премина в италианския шампион \"Ювентус\" в най-голямата сделка за лятото. Трансферът беше на стойност 100 милиона евро, като  привличането на петкратния носител на \"Златната топка\" предизвика голям интерес в Торино. След сделката президентът на испанската футболна лига Хавиер Тебас заяви, че  високото облагане с данъци в Испания е една от причините за трансфера . Според Тебас Роналдо иска да печели повече пари в Италия, където данъците са 46.29% от приходите спрямо 52% в Испания. ", "date": "2018.07.26", "title": "Роналдо се споразумя с испанските власти за две години затвор и плащане на 19 млн. евро"}
{"url": "https://www.dnevnik.bg/politika/2018/07/26/3287974_potrebitelskite_i_zastrahovatelnite_dela_shte_se/", "text": "Единодушно и без дебати депутатите приеха окончателни изменения в Гражданско-процесуалния кодекс, с които потребителските и застрахователни дела ще се разглеждат в съдилищата в цялата страна, информира \"Фокус\". С промените се въведе принципът, че исковете се подават по настоящ/постоянен адрес на потребителите и застрахованите. Досега исковете се подаваха по адрес/седалище на ответника и тъй като повечето търговски вериги, застрахователи, Гаранционният фонд и Националното бюро на българските автомобилни застрахователи са със седалище в София, делата се гледаха само от столичните съдилища. За да се избегне възможността ищецът да си избира съд чрез смяна на адреса си, беше записано, че подсъдността се определя според това, къде е бил адресно регистриран към момента на настъпване на застрахователното събитие. Вносител на промените е Крум Зарков и група народни представители от БСП. До законопроекта се стигна след призив на столични съдии заради свръхнатовареността им. Проектът беше подкрепен от Висшия съдебен съвет. С изменението отпадна и приетият в края на миналата година текст, според който сроковете по делата спираха да текат по време на съдебната ваканция, която е от средата на юли до началото на септември. Промяната за сроковете ще важи от следващата година, тъй като заварените производства се довършват по досегашния ред. Повече за промените четете  тук .", "date": "2018.07.26", "title": "Потребителските и застрахователните дела ще се гледат в цялата страна"}
{"url": "https://www.dnevnik.bg/sviat/2018/07/26/3287973_sauditska_arabiia_spria_iznosa_na_petrol_po_kljuchov/", "text": "След атака по два танкера, извършена от шиитските бунтовници в Йемен, Саудитска Арабия обяви, че спира доставките на петрол през пролива Баб ал Мандеб до \"разясняване на ситуацията\", предаде \"Ройтерс\". Подкрепяните от Иран хути са част от войната с посредници между Рияд и Техеран, която тече в Йемен (от южната страна на пролива) вече три години. Според енергийния министър Халид ал Фалих ситуацията ще продължи, докато \"транзитът през Баб ал Мандеб не е безопасен\". Това е един от най-важните търговски пътища за танкери, които пътуват към Европа от Близкия изток. По този маршрут Саудитска Арабия доставя между 500 и 700 хил. барела дневно, оттук минава по-голямата част от продукцията на страните от Персийския залив, сочат данни на \"Ройтерс\". Саудитска Арабия същевременно има петролопровод до град Янбу на Червено море, по който също минават част от доставките и който е с капацитет 5 млн. барела дневно. По-рано Иран предупреди, че може да спре  собствените си и други доставки  на петрол през Ормузкия проток заради заплахите на САЩ. Днес след инцидента командирът на външните операции на Революционната гвардия на Иран  ген. Касем Солеймани каза , че \"Червено море, което беше безопасно, вече не е заради американското присъствие.\" Засега мярката важи само за саудитски танкери, но властите в Кувейт също разгледат възможността да преустановят транзита през Баб ел Бандеб, съобщи телевизия \"Ал Арабия\". Подобна заявка даде и председателят на компанията, която управлява петролните танкери в страната. Според изследвания на американски институции общо около 4.8 млн. барела са минавали дневно през пролива през 2016 г. Хутите, които в последните месеци често извършват  ракетни нападения срещу Саудитска Арабия , днес казаха, че са атакували с дрон и летището в Абу Даби, но информацията нямаше официално потвърждение. Летището в Абу Даби съобщи по-рано в \"Туитър\", че е станал инцидент с летищна машина, който обаче не е засегнал работата на аерогарата и отрече това да е свързано с хутите. Обединените арабски емирства са част от коалицията срещу бунтовниците в Йемен.", "date": "2018.07.26", "title": "Саудитска Арабия спря износа на петрол по ключов маршрут през Червено море"}
{"url": "https://www.dnevnik.bg/bulgaria/2018/07/26/3287979_julen_zabavliava_turistite_v_bansko_s_plastmasov_batman/", "text": "Туристите, които посетят района на Бъндеришка поляна над Банско, попадат на пластмасова фигура на филмовия герой Батман, който държи щека. На Шилигарника има още един скиор със суперсили – Супермен. Това съобщава електронното издание \"Площад Славейков\". Пред изданието Иван Обрейков, маркетинг директор на концесионера на ски зоната в района на Банско, обяснява, че фигурите са поставени като атракция за зимния сезон от \"Юлен\" АД. Обрейков обяснява, че статуите не са паметници, а просто фигури от пластмаса. По думите му, хората се радват на двамата герои и се снимат пред тях. И уточни, че Батман и Супермен са временна атракция – в неопределен момент в бъдещето можело да бъдат премахнати. За фигурите се разбра от публикации във \"Фейсбук\".", "date": "2018.07.26", "title": "\"Юлен\" забавлява туристите в Банско с пластмасов Батман"}
{"url": "https://www.dnevnik.bg/sport/2018/07/26/3287987_francuzin_specheli_18-iia_etap_v_tura/", "text": "Арно Демар (FDJ) спечели 18-ия етап в Обиколката на Франция, надделявайки в един от последните масови спринтове в състезанието. Двукратният френски шампион взе втори етапен успех в Тура в своята кариера, след като преди година беше най-бърз в четвъртия етап. Демар измина дистанцията от 171 км между Три сюр Без и По за 3:46.50 часа и средна скорост от 45.23 км/ч. Французинът взе 50-а победа в своята кариера и едва трета през 2018 г. Спринтьорът на FDJ надви сънародника си Кристоф Лапорт и Александър Кристоф на финалната линия, след като беше изведен отлично от Якопо Гуарниери. Носителят на зелената фланелка Петер Саган нямаше шансове да спори за етапната победа, след като ден по-рано падна тежко в едно от спусканията. Той опита да бъде в челото, но завърши осми. \"Беше трудно, не само днес, но и през последните дни. Аз обаче не спирах да вярвам, че ще спечеля. Сега останаха по-малко спринтьори и знаех, че моите шансове са по-големи. Отборът не загуби вяра в мен и аз се радвам, че се отплатих\", каза Демар. Той имаше много тежки предишни етапи, след като изоставаше много в Пиренеите и едва хвана контролното време, но в спринта показа, че се е възстановил добре. До края на Тура ще има само още един масов спринт, който е в неделя на \"Шанз Елизе\". Рано в етапа се откъсна силна група, в която личаха имената на Мат Хеймън и Люк Дърбридж (\"Мичълтън Скот\"), Ники Терпстра (\"Куикстеп\"), Тома Буда (\"Директ енержи\") и Гийом ван Кейрсбулк (\"Ванти груп Гобер\"). Те обаче не успяха да натрупат солидна преднина, защото основната група ги следеше изкъсо. Отборите на FDJ, ОАЕ и \"Кофидис\" водеха преследването и 20 км преди финала застигнаха бегълците. В последните километри \"Бора\" държаха челни позиции, но около 3 км преди края Петер Саган изпусна извеждача си Даниел Ос. Проблеми имаха и от ОАЕ, където работеха за Кристоф, а Демар се оказа с най-добра позиция. Французинът стартира по-малко от 200 метра преди финала и беше недостижим за останалите. След 18 етапа Герант Томас продължава да води с 1.59 минути пред Том Дюмулен и 2.31 пред съотборника си в \"Скай\" Крис Фрум. В петък предстои етап с дължина 200.5 километра, който дава последна възможност за катерачите. Колоездачите ще трябва да преодолеят шест изкачвания, сред които са легендарните Кол дю Турмале и Кол д’Обиск от Висша категория. Финалът е в Ларун след 20-километрово спускане именно от Обиск.", "date": "2018.07.26", "title": "Французин спечели 18-ия етап в Тура"}
{"url": "https://www.dnevnik.bg/sviat/2018/07/26/3287813_ruski_disidenti_namirat_ubejishte_v_litva/", "text": "Евгений Титов е един от все по-многобройните руски граждани, търсещи политическо убежище в Литва. Присъединена насила към Съветския съюз, впоследствие тя стана една от най-прозападните държави - членки на Европейския съюз и НАТО, и явен критик на Кремъл. След направените от него репортажи за окупирания от Москва през 2014 г. украински полуостров Крим 41-годишният журналист разбрал, че ако остане в Русия, дните му може да се окажат преброени. \"Докато правех разследване за  Кримския мост , приятелите ми получиха текстово съобщение, че съм убит\", разказва Титов пред \"Франс прес\" във Вилнюс. По съвет на приятел той пристига в Литва през 2016 г., след като получава още смъртни заплахи заради статиите си за корупцията, свързана със строежа на моста между Крим и Русия. Този месец журналистът от \"Новая газета\" получи в Литва статут на политически бежанец. От 2014 г. над 30 руски граждани са получили убежище и закрила за семействата си в малката балтийска държава. Десетки други руснаци кандидатстват за убежище в Литва и в другите две балтийски държави  Естония и Латвия. Всеволод Чернозуб, на 32 години, е един от първите пристигнали в Литва в края на декември 2013 г. Член на ръководството на опозиционната партия \"Солидарност\", той решава да замине заради бруталните репресии, последвали масовите протести срещу встъпването в длъжност като президент на Владимир Путин за трети мандат през май 2012 г. Срещу тридесетина от демонстрантите бяха повдигнати обвинения. Някои от тях получиха присъди от две години и половина до четири години и половина затвор. С възможност да кандидатства за убежище и във всички останали държави - членки на ЕС, Чернозуб избира Литва по практически съображения. \"Литва е страна, в която все още се говори руски във всекидневието\", обяснява той, като намеква за рускоезичната общност, установила се в страната за повече от полувековната руска окупация. Тогава \"жена ми беше бременна. Тя искаше лекар, който да говори руски\", уточнява той. В безопасност Литва открито подкрепя руската опозиция и предоставя убежище на дисиденти. \"Един от принципите (в отношенията ни с Русия) е подкрепата за гражданското общество\", заяви пред \"Франс прес\" литовският външен министър  Линас Линкевичус . \"Литва е мястото, където те могат да се чувстват в безопасност, и ние се гордеем с това\", заяви той. От 2013 г. министерството на външните работи всяка пролет организира форум за руската опозиция. Бившият световен шампион по шахмат Гари Каспаров, който е един от най-яростните критици на Кремъл, също организира в Литва форум за правата на човека. С подкрепата на литовския парламент дисидентите успяха да прекръстят разположения пред руското посолство във Вилнюс площад на името на убития от неизвестни лица на 27 февруари 2015 г. руски опозиционен водач Борис Немцов. Дейността им съвсем не остава незабелязана от Москва, твърди Титов. \"Пропагандисткият канал \"Россия 24\" направи няколко репортажа за нашите инициативи. Използват по наш адрес всякакви епитети. Това означава, че за тях дейността ни е важна\", каза той. \"Русия утре\" Евгений Титов в момента работи за руския информационен сайт \"Делфи\", който е много популярен в трите балтийски държави. Всеволод Чернозуб създаде заедно с приятели сайта \"Раша тумороу\" (\"Russia tomorrow\") - иронична алюзия с името на руската държавна телевизия Ар Ти, известна преди това като \"Раша Тудей\". Дисидентите работят и с местната рускоезична общност, която понякога защитава позициите на Кремъл. Тя представлява около шест процента от населението на малката 2,9-милионна балтийска страна. \"Странно е, но хората, които са тук от съветската епоха, поддържат Путин дори повече от руснаците в Русия\", казва със съжаление Чернозуб. Руската агресия в Украйна събуди у жителите на отделилите се от СССР три балтийски държави страха от възможна нова анексия. Като реакция на политиката на Кремъл НАТО засили присъствието си в региона, най-вече с разполагането на многонационални батальони в Естония, Латвия, Литва и Полша. \"Страховете на литовците са основателни\", заяви Чернозуб. Той изказа и притеснения, че атмосферата на откритост, царила за кратко на Световното първенство по футбол, може да бъде заменена от нови репресивни мерки срещу опозицията. \"На Световното първенство по футбол ситуацията бе замразена. Имаше малко протести и малко арести, но сега не знам какво ще се случи\", каза Чернозуб. /БТА", "date": "2018.07.26", "title": "Руски дисиденти намират убежище в Литва"}
{"url": "https://www.dnevnik.bg/sviat/2018/07/26/3287988_trump_zaplashi_turciia_sus_seriozni_sankcii_zaradi/", "text": "Американският президент Доналд Тръмп заплаши Турция със \"сериозни санкции\", ако не бъде освободен американски пастор, чието задържане допълнително усложни и без това напрегнатите отношения между АНкара и Вашингтон. В социалната мрежа \"Туитър\" Тръмп написа, че заради задържането на Андрю Брънсън, \"голям християнин, човек със семейство и чудесно човешко същество,\" Съединените щати ще наложат санкции на Турция. \"Той страда ужасно,\" продължи държавният глава. \"Този невинен човек на вярата трябва да бъде пуснат незабавно!\" Подобни предупреждения дойдоха и от вицепрезидента Майк Пенс, който се обърна към турския президент Реджеп Тайип Ердоган с думите че Анкара ще трябва да си \"понесе последствията\", ако Брънсън не бъде освободен. Изявленията на Тръмп допълнително удариха лирата, която леко поевтиня до 4.89 за долар, за да се върне до 4.842 към 18 ч. българско време. Отговори им външният министър на Турция Мевлют Чавушоглу, който каза, също в \"Туитър\": \"Никой не диктува на Турция. Никога няма да толерираме заплахи от когото и да било.\" Брънсън, който е от Северна Каролина и работи в Турция от над 20 години, е обвиняван, че е помагал на мрежата на духовника Фетхуллах Гюлен, сочен от Анкара за организатор на неуспелия опит за преврат през 2016 г. Вчера, след повече от година и половина в турски затвор, Брънсън бе поставен от съда под домашен арест. Източник на \"Ройтерс\", запознат със случая, казва, че американски и турски представители са работили по споразумение, което би довело до освобождаването му, и Вашингтон е очаквал тази седмица Брънсън да бъде окончателно пуснат от съда.", "date": "2018.07.26", "title": "Тръмп заплаши Турция със \"сериозни санкции\" заради задържан пастор"}
{"url": "https://www.dnevnik.bg/sport/2018/07/26/3287867_fotogaleriia_na_katamaran_v_ezeroto_balaton_s_pilotite/", "text": "Пилотите на \"Ред бул\" Даниел Рикардо и Макс Верстапен се подготвиха по интересен начин за състезанието във Формула 1 в Унгария. Двамата бяха на 12-метров катамаран на езерото Балатон, където вдигнаха висока скорост по различен от традиционния за тях начин.", "date": "2018.07.26", "title": "Фотогалерия: На катамаран в езерото Балатон с пилотите на \"Ред бул\""}
{"url": "https://www.dnevnik.bg/sviat/2018/07/26/3287996_bivshata_kriket_zvezda_imran_han_obiavi_pobeda_na/", "text": "Бившият пакистански играч по крикет Имран Хан обяви днес победа  на изборите  и обеща \"нов\" Пакистан, предаде \"Асошиейтед прес\". Хан, който иска да бъде следващият министър-председател на Пакистан, каза в предавано по телевизията обръщение към нацията, че \"благодарение на Бога спечелихме и постигнахме успех\". \"Ако е рекъл Бог, ще дадем пример\", заяви той. Хан и неговата партия запазват категорична преднина при бавното и проточено преброяване на гласовете от вчерашните избори в Пакистан, белязани от твърдения за измама и насилие. Представители на изборните власти казаха, че по-късно днес се очакват официални резултати от гласуването. Повече от десет телевизионни канала в Пакистан обаче прогнозират въз основа на частични резултати, използвайки свои неоповестени методологии, че Хан получава 119 от 270-те депутатски места, които се оспорваха на изборите. Останалите места в 342-членната долна камара на парламента включват запазени места за жени и малцинства. Гласуването за две места беше отложено, след като един кандидат умря в кампанията, а друг беше дисквалифициран. Все още не е ясно дали оглавяваното от Хан Движение за справедливост ще спечели обикновено мнозинство или ще трябва да състави коалиция. Но още преди да бъдат преброени и половината гласове, водещият съперник на Хан - Шахбаз Шариф, който оглавява Пакистанската мюсюлманска лига (Наваз)  на намиращия се в затвора  бивш министър-председател Наваз Шариф, отхвърли резултатите от изборите, предизвиквайки тревога, че недоволни губещи може да забавят съставянето на следващото правителство. Според телевизионните прогнози неговата партия печели едва 61 депутатски места. /БТА", "date": "2018.07.26", "title": "Бившата крикет звезда Имран Хан обяви победа на изборите в Пакистан"}
{"url": "https://www.dnevnik.bg/sport/2018/07/26/3287890_mourinyo_vidia_zabavna_promiana_v_misleneto_na_klop/", "text": "Мениджърът на \"Манчестър юнайтед\" Жозе Моуриньо отрано \"захапа\" най-големия съперник на \"червените дяволи\" в исторически план - \"Ливърпул\". Португалецът видя \"забавна\" промяна в мисленето на колегата си Юрген Клоп по отношение на трансферната политика. През лятото на 2016 г., когато \"Юнайтед\" сучпи трансферния рекорд с привличането на Пол Погба от \"Ювентус\" за 89.3 млн. паунда, Клоп се възмути от ситуацията на пазара. Тогава той заяви, че би действал по различен начин, ако разполага с подобни средства.  Наскоро германският мениджър каза, че ситуацията във футбола коренно се е променила. \"Правя каквото е нужно, за да направи \"Ливърпул\" успешен. Преди две години 100 млн. паунда изглеждаха налудничава сума, но оттогава светът тотално се промени\", каза Клоп. Думите му дойдоха след привличането на Алисон от \"Рома\" за рекордните за вратар 67 млн. паунда. По-рано това лято \"мърсисайдци\" похарчиха още 110 млн. паунда за нови играчи - Наби Кейта (53.75 млн.), Фабиньо (43 млн.) и Джердан Шакири (13.5 млн.). \"Мисля, че ако имаш пари, е по-добре да го правиш, отколкото да държиш парите в банката, защото лихвените проценти са доста ниски. Въпросът е да инвестираш правилно. Според мен те се справиха доста добре, защото всички играчи, които купиха, са качествени. Радвам се за тях\", каза Моуриньо. \"Също така съм щастлив да се усмихна (на предишните коментари на Клоп) и да видя, че човек може да промени мнението си и да се промени като личност. Забавно е\", добави мениджърът на \"Манчестър юнайтед\". По думите на португалеца след трансферите това лято към \"Ливърпул\" най-накрая трябва да има \"изискване\" да печели. \"Когато си отбор с инвестициите, които те направиха - не само сега, а и миналото лято, и през януари, и когато си финалист в Шампионската лига, трябва да кажеш, че си голям кандидат. Трябва да печелиш.\" \"Манчестър юнайтед\" и \"Ливърпул\" ще се изправят един срещу друг в следващия си мач от летния подготвителен турнир International Champions Cup. Двата най-успешни английски отбора се срещат в неделя в Мичиган oт 00.05 часа българско време. По данни на \"Скай спортс\" от лятото на 2016 г. \"Ливърпул\" е похарчил малко повече пари за трансфери от \"Юнайтед\" - 411.55 млн. паунда срещу 392.55 млн. паунда за \"червените дяволи\". Моуриньо обаче планира да привлече поне двама нови играчи до края на трансферния прозорец, докато Клоп обяви край на селекцията на \"Анфийлд\". В същото време \"Ливърпул\" има доста по-добър баланс на входящите и изходящите трансфери. От лятото на 2016 г. досега \"мърсисайдци\" са продали играчи за 289.65 млн. паунда. Половината от тях дойдоха от трансфера на Филипе Коутиньо в \"Барселона\". \"Юнайтед\" е продал футболисти за 85.3 млн. паунда. Най-доходоносният изходящ трансфер на \"червените дяволи\" в този период е на Мемфис Депай за 21.7 млн. паунда в \"Лион\".", "date": "2018.07.26", "title": "Моуриньо видя \"забавна\" промяна в мисленето на Клоп"}
{"url": "https://www.dnevnik.bg/photos/2018/07/26/3287928_fotogaleriia_svetovnite_snimki_na_denia_-_26_juli_2018/", "text": "Едуард Николаев, Евгений Яковлев и Владимир Рибаков от тима \"Камаз мастър\" по време на офроуд ралито \"По пътя на коприната\". Дъждовете създадоха много проблеми на участниците.", "date": "2018.07.26", "title": "Фотогалерия: Световните снимки на деня - 26 юли 2018 г."}
{"url": "https://www.dnevnik.bg/bulgaria/2018/07/26/3287997_ministur_petkov_predstavi_na_maikite_s_deca_s/", "text": "Социалното министерство предлага сегашните интеграционни добавки да бъдат заменени с по-сериозна финансова подкрепа за всички хора с увреждания. Това съобщи пред журналисти министърът на труда и социалната политика Бисер Петков, който се срещна днес с представители на двете протестиращи групи пред Народното събрание - майки на деца с увреждания и хора с увреждания от национално представителните организации, съобщи БТА.. Той дойде лично да връчи на протестиращите два варианта на законопроект за хората с увреждания. Вариантите се различават по това кой ще е органът, който прави индивидуалната оценка. В единия се предлага това да е звено към Агенцията за социално подпомагане (АСП), а в другия - Агенцията за хората с увреждания. Идеята е, ако хората с увреждания подкрепят първия вариант, това звено към АСП да се занимава само с оценката на хора с увреждания, а не както е в момента - с всичко останало, за което се получават критики от хората с увреждания. По думите на министъра вторият вариант е по-трудно изпълним, защото трябва да се структурират териториални звена към Агенцията за хората с увреждания. По отношение на финансовата подкрепа министър Петков уточни, че тя ще е под формата на месечни плащания, които включват интеграционните добавки. Подкрепата ще е в по-висок размер и ще е обвързана с линията на бедност, а не с гарантирания минимален доход. Предвид ежегодното актуализиране на линията на бедност се предполага, че финансовата подкрепа ще расте, каза министър Петков и допълни, че тази година линията е 321 лева, а за следващата вече на обществено обсъждане е размер от 348 лева. Размерът на финансовата подкрепа ще се диференцира според степента на увреждане, като най-голяма ще е за хората, които получават социално-инвалидни пенсии с чужда помощ, които са около 15 000 по данни на НОИ. Това са навършилите пълнолетие, които като деца Закона за семейните помощи получават максималната помощ, но след това остават само на социално-инвалидна пенсия и добавка за чужда помощ, което сумарно прави около 250 лева, каза министърът. Във финансовата помощ ще се включат и четвърт от социално-инвалидните пенсии, които бяха спрени като отпускане през 2015 г., но НОИ продължава да изплаща отпуснатите дотогава, допълни министърът. Бисер Петков уточни, че става дума за 350 000 души, които годишно като разход за бюджета на НОИ са около 133 млн. лева. По думите му това е една от първите стъпки - нетипични плащания за НОИ със социален характер, да бъдат извеждани към социалната система. Някои от новите елементи в законопроекта са свързани с прилагането на Конвенцията за правата на хората с увреждания и създаването на нови органи. Въвежда се и координационна роля на Агенцията за хората с увреждания, каквото е и искането на хората с увреждания. По отношение на областта на социално приобщаване на хората с увреждания са поискани становищата на различните министерства и техните предложения са включени в законопроекта. Регламентирано е и правото на лична помощ като асистентска услуга за каквато настояват майките на деца с увреждания. По думите на министъра социалната министерство освен асистентската услуга, включва и финансовата подкрепа, защото от Министерството считат, че при сегашното състояние на пазара на труда, както и при настоящия брой потенциални ползватели на асистентската услуга, такава не може да бъде осигурена за всички. Министърът каза, че днес е имал разговор с представител на лечебно заведение, който го е попитал как могат да бъдат внесени от трети страни болногледачи и медицински сестри, защото има сериозен дефицит на такива. Предвиден е и квотен принцип за всички работодатели да наемат хора с увреждания, като квотата ще се определя спрямо броя на заетите в предприятието. Министърът и омбудсманът Мая Манолова призоваха майките на деца с увреждания и хората с увреждания от национално представителните организации да се съберат на една маса в идния понеделник от 11.00 ч., за да обсъди работната група в социалното министерство предложенията за промени. Бисер Петков подчерта, че сроковете, които протестиращите и Народното събрание са му поставили за приемане на закона, изискват работата да започне веднага с участието на всички групи. Министърът призова да се свали напрежението, за да се решат проблемите на хората с увреждания. Срещата обаче прерасна във взаимни нападки между двата протестиращи лагера за участието на отделните групи в реформата. Те спориха и по историята на влизането и излизането им от работните групи.", "date": "2018.07.26", "title": "Министър Петков представи на майките с деца с увреждания проектите си за реформа"}
{"url": "https://www.dnevnik.bg/regioni/2018/07/26/3288006_kmetut_na_pazardjik_razporedi_subarianeto_na_300/", "text": "Кметът на Пазарджик Тодор Попов е разпоредил да бъдат премахнати на 300 незаконно построени къщи в ромския квартал в града. Проверката на домовете е била извършена по нареждане на прокуратурата, съобщи БНР.. \"Това е началото на една дълга процедура\", каза Ива Забурдова, началник на кабинета на кмета. Тя допълни, че проверката на незаконните постройки е извършена по разпореждане на прокуратурата. Новината, че ще се премахват незаконни постройки в квартал \"Изток\" създава напрежение в махалата. Някои от собствениците на къщите вече са получили заповеди за доброволно премахване. В източната част на махалата, популярна като \"Токайто\", къщите са една до друга, няма улици, няма канализация, няма и възможност да се реагира при пожар или друго бедствие. Собствениците на незаконните постройки ще имат срок от един месец да реагират.", "date": "2018.07.26", "title": "Кметът на Пазарджик разпореди събарянето на 300 ромски къщи"}
{"url": "https://www.dnevnik.bg/sport/2018/07/26/3288012_cska_razgromi_avstriici_i_napravi_goliama_krachka_kum/", "text": "ЦСКА е на 90 минути от класиране в третия предварителен кръг на Лига Европа, след като постигна убедителна победа над \"Адмира Вакер\" с 3:0. Червените се възползваха максимално от това, че са домакини в първия двубой, и постигнаха солидна преднина. Кирил Десподов беше над всички в мача, като вкара първите две попадения. Нападателят изработи и дузпа, която беше реализирана от  Мауридес . Всички голове паднаха през първото полувреме, при това в рамките на едва девет минути. През втората част ЦСКА намали темпото и доиграваше двубоя. Реваншът е след седмица в Австрия, а ако ЦСКА продължи напред, ще срещне победителя от двойката \"Стярнан\" и \"Копенхаген\". В отсъствието на  наказаните Николай Бодуров , Тиаго Родригес и Кристиян Малинов и контузения Енрике Рафаел ЦСКА започна с много променен състав. Последното ново попълнение Мауридес поведе атаката, а зад него бяха Десподов, Евдин Джеси и Жоржиньо. В началните минути ЦСКА държеше повече топката, но не успяваше да застраши сериозно гостите от Австрия. До 20-ата минута за нападателите в червено нямаше и толкова празни пространства, които да използват. Играта на \"Адмира\" се свеждаше до дълги подавания за нападателя Синан Бакъш, който обаче беше много добре пресиран от Стивън Перейра. След 20-ата минута ЦСКА започна да играе с повече атаки по фланговете и центрирания към наказателното поле. Малко по-късно червените успяха да открият резултата именно след такава ситуация. В 29-ата минута Джеси напредна отляво и центрира хубаво към наказателното поле, където нахлуващият на скорост Кирил Десподов се разписа с глава. Гостите от Австрия не успяха веднага да изнесат играта в предни позиции и ЦСКА се възползва от това объркване в редиците на \"Адмира\". Само пет минути след попадението на Десподов резултатът вече беше 2:0, след като топката беше открадната около централната линия. Ситуацията се повтори, като Джеси подаде към нападателя с №19, той се измъкна от засадата и с точен удар с левия крак удвои – 2:0. ЦСКА нанесе решителния удар в срещата в 38-ата минута, а в центъра на събитията отново беше Десподов. Той центрира отдясно, но топката срещна ръката на защитник в бяло. Съдията Бийтън не се поколеба и даде дузпа за червените, която беше реализирана от Мауридес. Бразилецът вкара и във втория си мач за отбора, след като през уикенда беше точен в  дебюта си срещу \"Локомотив\" (Пловдив) . До края на първото полувреме ЦСКА можеше да води и още по-убедително, но пропусна няколко шанса. След почивката \"Адмира\" потърси някакви промени, но те не освежиха играта. Дори появата на титулярния капитан Тот не помогна на австрийците. ЦСКА продължи да бъде по-активният отбор и едва в 62-ата минута вратарят Витаутас Черниаускас трябваше да се намесва след атака на гостите. Червените намалиха оборотите, но продължаха да контролират двубоя, очевидно пестейки физически сили. За последните 20 минути треньорът Ел Маестро започна да прави и промени, като пусна младите Валентин Антов, Тонислав Йорданов и Ангел Лясков. До края не се случи нищо по-интересно, като червените спечелиха и третия си домакински двубой под ръководството на Нестро Ел Маестро. В предишния кръг от Лига Европа ЦСКА победи \"Рига\" с 1:0, а в Първа лига надделя над \"Локомотив\" (Пловдив) с 2:0. Дотук на \"Българска армия\" ЦСКА все още не е получавал гол.", "date": "2018.07.26", "title": "ЦСКА разгроми австрийци и направи голяма крачка към третия кръг в Лига Европа"}
