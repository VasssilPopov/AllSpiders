{"url": "https://www.dnevnik.bg/bulgaria/2018/03/19/3149137_nauchnata_deinost_shte_se_oceniava_vsiaka_godina_po/", "text": "Научната дейност на университетите и академиите ще бъде оценявана всяка година. Това се разбира от правилник за наблюдение и оценка на научноизследователската дейност, осъществявана от висшите училища и научните организации, който е публикуван за обществено обсъждане. На оценка ще подлежи и дейността на фонд \"Научни изследвания\". Наблюдението и оценката ще се извършват от комисии, в които ще влизат независими експерти - професори и доценти. Наблюдението и оценката на научноизследователската дейност ще се извършват на основата на малък брой индикатори, балансирано отразяващи постигнатите резултати и въздействието им върху обществото и икономиката. Количествено измеримите наукометрични показатели от световните бази данни ще позволят една прозрачна, независима и обективна оценка по три основни критерия – научни резултати, резултати по отношение възпроизводството и развитието на академичната общност в България и обществено и икономическо въздействие на получените научни резултати, предвижда проектът. Независимите източници на информация, необходими за оценката, са: информация от световните научни бази данни (SCOPUS, Web of Science, ERIH PLUS), световните и европейските патентни бази данни, Регистърът за научната дейност в Република България, Регистърът на завършилите студенти и докторанти, Регистърът на академичния състав на висшите училища, Регистърът на висшите училища, базите данни на Националния център за информация и документация, отчети за дейността на фонд \"Научни изследвания\", както и данни, предоставени от самите висши училища, научни организации и фонд \"Научни изследвания\". С цел нормиране спецификата на цитируемост в отделните научни области (съгласно ISI Web of Science) се въвежда коефициент к, който се актуализира всяка година.", "date": "2018.03.19", "title": "Научната дейност ще се оценява всяка година по конкретни индикатори"}
{"url": "https://www.dnevnik.bg/politika/2018/03/19/3149243_dsb_zapochva_pregovori_za_traen_sujuz_s_da_bulgariia_i/", "text": "Изпълнителният съвет на ДСБ дава мандат на председателя на партията Атанас Атанасов за създаване на траен политически съюз между ДСБ и \"Да, България\", отворен за разширяване към други демократични опозиционни политически субекти. Това се посочва в резолюция на ръководството на ДСБ, приета в неделя на заседание в Пловдив. Дясната партия оценява управлението на страната като \"изключително опасно, създаващо неустойчивост с постоянните си скандали и напрежение във всички сектори, важни за гражданите, застрашаващо демокрацията, сигурността и европейския път на България\". В резолюцията се посочва, че с поведението си кабинетът \"Борисов 3\" неизбежно води страната към политическа криза и предсрочни парламентарни избори. ДСБ приема като приоритет необходимостта от изграждане на силен, политически съюз в център-дясно, чиято основна цел е сваляне на авторитарния режим \"Борисов\", възстановяване на парламентарната република, противодействие на корупцията и повишаване благосъстоянието на българските граждани, се посочва в резолюцията. Решението е взето седмица след като партия \"Движение България на гражданите\" обяви, че замразява членството си в Реформаторския блок, и даде един месец на ръководството му за засилване на опозиционността и действия за сваляне на правителството. В противен случай партията ще напусне блока, както миналата седмица направи \"Глас народен\".", "date": "2018.03.19", "title": "ДСБ започва преговори за траен съюз с \"Да, България\" и други опозиционни партии"}
{"url": "https://www.dnevnik.bg/detski_dnevnik/2018/03/19/3149239_tova_che_deteto_e_v_susednata_staia_ne_e_osnovanie/", "text": "Във \"Фейсбук\" 40% от профилите на деца са публични. Това води до проблеми за тяхната безопасност, особено при завишаване на възрастта им при регистрация, каквато е обикновената практика. През последните шест години значително се увеличава тормозът към деца както в интернет, така и извън него.  Тези данни бяха представени от Георги Апостолов, координатор на Центъра за безопасен интернет, пред родители на  форума \"От нас зависи\" , съобщиха организаторите от \"Теленор\". Изследването сочи също, че над 80% от децата през последната година са получавали съобщения в дигиталното пространство, които са ги притеснили, като най-висок е процентът при децата от 9 до 11 години – 86%. Само 57% от родителите обаче отговарят, че децата споделят с тях при подобни случаи, сочат представените от Георги Апостолов резултати от изследване на Центъра за безопасен интернет. \"80% от децата заявяват, че знаят как да качат собствено видео съдържание в интернет и ние не трябва да ги спираме да се изявяват, но трябва да ги запознаем с рисковете, които това носи след себе си и да се възползваме от наличните инструменти, които ще засилят тяхната безопасност\", допълни Георги Апостолов. \"Децата между 8 и 14 години са най-застрашената група потребители в интернет пространството, поради крехката си възраст и липса на житейски опит. Най-често случаите с кибер-тормоз са свързани с деца, живеещи в проблемна семейна среда или в семейство, в което има липса на контрол и заинтересованост за това какво се случва с техните деца, докато са пред компютъра. Фактът, че детето е в съседната стая вече не е достатъчен, за да сме спокойни, че всичко е наред, ако в стаята има компютър\", каза комисар Явор Колев, началник на отдел \"Трансгранична организирана престъпност\" към ГДБОП, разказвайки пред родителите за \"Педофилите в интернет\". \"Статистиката сочи, че поне 1% от населението е съставено от педофили или хора, които имат сексуален интерес към деца. Това за България означава над 50 000 човека, от които трябва да пазим децата си\", допълни той. Повече информация за събитието, както и видеозаписи на лекциите може да откриете на  страницата му във \"Фейсбук\" .", "date": "2018.03.19", "title": "Това, че детето е в съседната стая, не е основание родителите да са спокойни, ако има компютър"}
{"url": "https://www.dnevnik.bg/bulgaria/2018/03/19/3149019_suprugata_na_lozan_panov_se_zareche_v_pismo_do_peevski/", "text": "Съпругата на председателя на Върховния касационен съд (ВКС) Лозан Панов - Елисавета Панова, разпространи открито писмо до депутата от ДПС и издател Делян Пеевски. То беше получено на редакционната поща на \"Дневник\" ( , а пред репортер на сайта Панова потвърди, че тя е авторът му. В текста Елисавета Панова, която многократно е ставала обект на нападки в изданията, близки или собственост на депутата, се обръща лично към Пеевски и към \"всички институции, които той официално и неофициално представлява\". В тези медии за съпругата на шефа на ВКС се съобщаваше, че има криминална регистрация, а тя беше наричана \"черен лебед\", т.е. слабо място в биографията на Панов. Този прякор се появи след излизането на стенограмата от разговорите, станали известни като АРГО - от среща между десни политици, активисти, бизнесмени и други около президентските избори през 2016 г., в които Панова е спомената. Преди време при обсъждането от бившия състав на съдебния съвет дали да има проверка на срещата на главния прокурор Сотир Цацаров в ЦУМ, тогавашният представляващ Димитър Узунов също попита Панов дали съпругата му се казва \"черен лебед\". Панова беше включена и в  няколко плакатни акции срещу председателя на ВКС  през миналата година. От булка до брат В писмото, написано подчертано разговорно и подписано като \"Бети Панова\", съпругата на Лозан Панов многократно нарича сама себе си иронично \"черен лебед\". Тя изразява учудване как Пеевски се справя да \"контролира\" всичко в съдебната система и във вестниците, като предполага, че ако ги остави без контрол, това ще наруши стабилността. В ироничен стил тя предполага, че депутатът от ДПС е тормозен от политиците заради \"независимостта на твоите медии, които винаги търсят обективната истина\". Панова, която е главен редактор на бизнес месечника, издаван у нас на немски език -  Wirtschaftsblatt , предлага на Пеевски да публикува при тях отворените писма, които той от време на време пише. На няколко пъти тя пише на депутата с обръщението \"брат\", а себе си нарича \"булка\" ( ). Съпругата на председателя на ВКС споменава и дискусията от миналата седмица при избора на ръководител на Софийски градски съд. Тогава членът на съдийската колегия Севдалин Мавров, който обяви, че ще подкрепи Светлин Михайлов, заяви, че не иска да работи под чужди влияния и не вярва на публикациите по адрес на Михайлов, така както не вярва и на такива срещу председателя на ВКС. Мавров имаше предвид текст във вестник \"Труд\" от 11 март, озаглавен \"Тъмната сянка на Бети над Лозан Панов\". Тя призовава Делян Пеевски да обърне внимание на думите на члена на съдийската колегия, който поставя под съмнение достоверността на публикации в близки до депутата издания. Панова предупреждава Пеевски, че въпреки всичко Панов е \"трънски инат\". \"Ти не си ли забелезал още, че у нея (бел. ред. - в главата) нема нищо друго освен това, че \"позицията му на върха на съдебната власт го била задължавала с високата отговорност на институционален представител\", пише още Панова. Накрая писмото завършва с успокоение към тези, които я познават, че стилът на писмото не е заради \"раздвоение на личността\". \"А на тия дет не ме познават ше зема да се извиня за начина, по който се изразявам, но заради абсурда на случилото се и случващото се с мен в публичното пространство, се наложи да потърся спасение в изкуството\", пише Панова.", "date": "2018.03.19", "title": "Съпругата на Лозан Панов се зарече в писмо до Пеевски, че той няма да ги пречупи"}
{"url": "https://www.dnevnik.bg/analizi/2018/03/19/3149249_nai-opasniiat_variant_za_putin/", "text": "Русия се обединява най-лесно срещу \"външна заплаха\", което прави задачата на всеки автократ или популист на власт доста проста - трябва да се разиграе картата на \"застрашената Русия\". Комбинацията от санкциите - повечето самоналожени от самия Кремъл, изострянето на отношенията със Запада по цял ред от проблеми - като започнем от евентуалната намеса на Москва в президентските избори на САЩ и като приключим с атентата срещу бившия руски шпионин Скрипал и неговата дъщеря в Англия - доведоха до успешно пропагандно възраждане на тезата за \"арогантния Запад\" и \"застрашената Русия\". Драматичният спад на жизнения стандарт на обикновените руски граждани доведе до засилване на ефекта на \"обсадената крепост - Русия\". В повечето общества икономическите трудности и спадът на стандарта на живот предизвикват силни обществени настроения срещу управляващите и политическите елити като цяло. В Русия ефектът е обратен, стига обедняването да бъде представено като външен заговор, а втвърдяването на властта на международната сцена - като защита на руската роля на \"велика сила\". Влошаването на икономическата ситуация увеличава напреженията в обществото, а ресурсите на стратегията на \"обсадената крепост\" са на изчерпване. Пропагандната демонстрация на \"новите руски оръжия\" по време на предизборната кампания може и да е въодушевила винаги готовия за мобилизация руски имперски национализъм, но по-важният ефект от това \"дрънкане на оръжие\" е легитимацията на новата програма за въоръжаване на Вашингтон, която наистина слага край на три десетилетия ядрено разоръжаване от Горбачов насам. Дали Русия е наистина готова за една нова надпревара във въоръжаването, в която активно участие взима вече и Китай, е въпрос, чийто отговор няма да бъде благоприятен за Москва. Затягането на примката около статута и авоарите на руските олигарси от страна на Запада, както и изострянето на отношенията между Москва и Вашингтон, и Москва и Европа достигат до границата на сериозни дългосрочни последствия за руската стратегия за завръщане на световната сцена като \"велика сила\". Проблемът е преди всичко в това, че нарастващата конфронтация със Запада има мобилизиращ руското общество ефект, както и структурни позитиви за запълване на стратегически ниши, изоставени за определен период от Вашингтон (Сирия, отчасти - Източна Европа, Украйна), но преминаването на граници от типа на окупацията на Крим, намесата в политическия живот на Запада, систематичните опити за дестабилизация на Балканите и други подобни, водят до мобилизация на западния съюз с дългосрочни икономически, политически и стратегически негативи за Русия. Амбициите на Москва достигат до мащабите на бившия СССР, но ресурсите й са в пъти по-ограничени. Огрубената схема на тези вътрешни властови баланси се свежда до конфликта между две основни фракции. Първо, олигархично-космополитното крило на кремълския елит, което би подкрепило всяко съперничество със Запада, водещо до разширяване на енергийните и оръжейни пазари на Москва, и изграждащо стратегически ресурс за експанзия в нови пространства, но нежелаещо да поеме последствията на една безусловна конфронтация със Запада по причини на \"принципно\" имперско преизграждане. Второ, групата на \"силовиците\", на ултра ретроградните евразийски идеолози и популисти, за които утвърждаването на Русия като световна сила минава през цялостна и \"принципна\" конфронтация със западния свят. Ресурсът за помиряване на двете фракции във \"вертикалата на властта\" не е безкраен - напротив, той намалява. По всяка вероятност Путин ще трябва да изгради едно правителство, в което либералните стопански фракции да получат повече власт. За разлика от Съветския съюз Русия е дълбоко свързана със световните пазари и изолацията и самоизолацията й по стратегически и неоимперски причини е самоубийствена в средносрочен и дългосрочен план. Поради обществената им непопулярност властта на стопанските либерали ще трябва да бъде прикривана с войнствена евразийска реторика, но нейните аватари са все по-неспокойни и все по-недоволни от нежеланието и неспособността на Путин да ги подкрепи категорично в ущърб на либералите от \"шестата колона\" (А. Дугин - прикрити и лицемерни либерални функционери в иначе имперско-патриотичното управление в Кремъл). Примиряването на двете дълбоко враждебни една на друга фракции става все по-трудно, свидетелство за което е открито негативната позиция спрямо управлението на Путин и на статуквото от главния евразийски идеолог А. Дугин в навечерието на президентските избори. За Путин е невъзможно да направи решителен, още по-малко - бърз завой към подобряване на отношенията с Европа и Запада като цяло. Стратегията на \"обсадената крепост\" се е превърнала в ключов стратегически ресурс на неговата власт. Но ако съперничеството с цел завоюване на нови позиции на световната сцена от Русия като \"велика сила\" не бъде комбинирано с макар и бавно, но видимо стопанско възстановяване - за което е необходимо и облекчаване на санкциите - напрежението между тези два приоритета на Кремъл, стопански и геополитически, както и между техните носители в блока на властта по време на четвъртия мандат на Путин може да се окаже особено опасно за стабилността и перспективата на неговата позиция. Известно е, че всеки успешен руски лидер се асоциира с всевластието на \"руски цар\". За Путин обаче по-нататъшна концентрация на властта и нарастващ авторитаризъм на управлението може да се окаже най-опасният за собствената му власт вариант.", "date": "2018.03.19", "title": "Най-опасният вариант за Путин"}
{"url": "https://www.dnevnik.bg/bulgaria/2018/03/19/3149236_okonchatelno_lekar_poluchi_2_godini_uslovno_za_smurtta/", "text": "Заради смъртта на дете лекар получи окончателна двугодишна условна присъда с изпитателен срок от три години. Той ще бъде лишен и от правото да упражнява лекарска професия за срок от две години. Това се случи след решение на Върховния касационен съд (ВКС), с което частично е изменено решението на Софийския апелативен съд (САС) по процеса за  смъртта на 4-годишната Гергана Илиева след операция от сливици  срещу Михаил Маджунов,  когато бе лекар в ИСУЛ . Случаят е от 2010 г. Делото стигна до последната съдебна инстанция след жалба на Маджунов. Върховните магистрати са го оправдали частично по повдигнатите му обвинения и затова са намалили и наказанието му. Първоначалното наложено наказание от Софийския градски съд (СГС), което бе потвърдено и от апелативния, бе условна присъда от 2 години и 6 месеца с 4 годишен изпитателен срок и лишаване от лекарски права за срок от 2 години и 6 месеца. Маджунов е признат от първите две съдебни инстанции за виновен в това, че на 8 и 16 декември 2010 г. в УМБАЛ \"Царица Йоанна – ИСУЛ\", като лекар - не в съучастие, а отделно с други двама лекари - Юлиян Рангачев и Иглика Станчева, е причинил смъртта на Гергана Илиева на 23 декември поради немарливо изпълнение на служебни задължения, представляващи източник на повишена опасност. На първата дата Маджунов не е изискал определяне на кръвната група на детето преди операция за отстраняване на сливици, а на втората дата при извършения преглед след получен кръвоизлив не е поставил адекватна диагноза, не е назначил правилното лечение и я изписал от болницата. На Рангачев и Станчева бе наложена 6-месечна условна присъда. Тримата бяха осъдени и да платят обезщетение на бащата на Гергана Илиева в размер на 100 хил. лв. за причинени неимуществени вреди от престъплението. Другите двама не са обжалвали присъдата пред последната съдебна инстанция. ВКС не се е съгласил с доводите на обжалвания Маджунов, че в случая трябва да се приложи принципът non bis in idem, който забранява двойното наказване за едно и също деяние, след като е бил наказан по административнонаказателен път с  уволнение  и  лишаване от лекарски права . Но върховните магистрати се съгласяват с жалбата на Маджунов във връзка с едното му повдигнато обвинение - че не е определил кръвната група на Гергана Илиева на 8-и. В решението на върховния съд се посочва, че безспорно подсъдимият е следвало да я определи, но според ВКС няма пряка причинна връзка между бездействието на Маджунов и смъртта на момичето. В мотивите на окончателното решение пише, че медицинският стандарт въвежда като задължителен елемент от всяка процедура по кръвопреливане двукратното определяне на кръвногруповата принадлежност на пациента – първо като част от подготовката за преливане на кръв и кръвни продукти, а след това и непосредствено преди самата трансфузия. Според върховните съдии от значение е и фактът, че при своевременна реакция от страна на медицинския персонал на 23 декември 2010 г. състоянието на детето би позволило извършването на коментираното изследване. Поради тези съображения ВКС приема, че решението на САС следва да бъде изменено в частта за деянието на 8 декември 2010 г. и подсъдимият да бъде оправдан. Затова той е оправдан и по квалификацията, че е причинил смъртта на Гергана Илиева с няколко деяния.", "date": "2018.03.19", "title": "Окончателно: Лекар получи 2 години условно за смъртта на дете"}
{"url": "https://www.dnevnik.bg/sport/2018/03/19/3149085_huan_martin_del_potro_-_ot_misulta_za_otkazvane_do/", "text": "От 51-ия опит Хуан Мартин дел Потро успя. 29-годишният аржентинец, който премина през редица тежки мигове в кариерата си, най-накрая спечели турнир от сериите \"Мастърс\". При това той го направи  по възможно най-впечатляващия начин. Дел Потро излезе победител в титанична битка със световния №1 Роджър Федерер, за да грабне най-престижния мастърс трофей - в Индиън Уелс. Аржентинецът спаси три мачбола и се наложи с 6:4, 6:7 (8), 7:6 (2) след два часа и 42 минути игра. Преди финала в Индиън Уелс Федерер имаше 17 победи в 17 мача през 2018 г. Загубата срещу Дел Потро беше едва шеста в 75-те мача на швейцареца, откакто в началото на миналата година той се завърна на корта след първата сериозна контузия в кариерата си. В този период от 14 месеца Дел Потро е единственият, който победи два пъти Федерер. В четвъртфиналите на последния US Open Кулата от Тандил нанесе единствената загуба на Маестрото в турнирите от Големия шлем през 2017 г. В момент, в който големите съперници на Федерер се борят с контузии, а играчите от следващите поколения не показват достатъчно увереност и качества да предизвикват постоянно най-успешния тенисист в историята, Дел Потро е способен да осигури битката, от която тенисът има нужда. Как да победиш Федерер След дългата пауза, която си взе през 2016 г., Федерер промени драстично подхода си на корта. Освен че започна да подбира турнирите си, той заигра свръхагресивен тенис, какъвто никога преди това не беше показвал в мачовете срещу най-добрите от основната линия. Федерер беше наясно, че на тази възраст няма как да печели във физически дуели с маратонски разигравания срещу по-млади съперници. Затова той започна да взима много по-рано топката, да играе значително по-навътре в корта и да не дава възможност на опонентите да си поемат въздух. В тази ситуация дори за най-големите майстори на играта от дъното на корта стана много трудно да издържат на темпото на Федерер. 36-годишният швейцарец дори намери решение на най-големия проблем в своята кариера - как да победи Рафаел Надал. Дел Потро успя да надделее там, където Федерер обикновено доминира категорично над своите съперници - в кратките разигравания. Бруталният форхенд на аржентинеца в комбинация с доста подобрените му ретури от бекхенд с две ръце неутрализираха ефективността, която имат първите един, два до три удара на Маестрото. Във финала в Индиън Уелс бяха разиграни 230 точки. От тях 147, или 65% от общия брой, приключиха до четвъртия удар. Дел Потро спечели 80, а Федерер - 67. Аржентинецът имаше предимство и в точките с между 5 и 9 удара - 34 срещу 28 за световния №1. Швейцарецът доминираше единствено при разиграванията с десет и повече удари - 10 спечелени от общо 16. \"По-уверен съм в бекхенда си с две ръце, но не толкова, колкото ми се иска. Работя доста върху ретурите си, за да мога да поема контрол върху разиграванията и да не ми се налага да тичам много. Може би това е основната разлика\", коментира новият шампион в Индиън Уелс. До мисълта за отказване и обратно  Дел Потро даде заявка за бляскава кариера, след като още на 20 години спечели US Open след разгромна победа над Надал в полуфиналите и зрелищен обрат срещи Федерер във финала. Триумфът му през есента на 2009 г. беше последван от изкачване до рекордното в кариерата му четвърто място в ранглистата в началото на 2010 г. Скоро след това започнаха проблемите с китката, които не позволиха на аржентинеца да разгърне огромния си потенциал. Първата операция го извади от кортовете за девет месеца. В началото на 2011 г. той се завърна и постепенно започна да възвръща позициите си. Дел Потро изигра три четвъртфинала в четирите турнира от Големия шлем през 2012 г., а през 2013 г. стигна до първия си полуфинал на \"Уимбълдън\". Проблемите с китката обаче отново го връхлетяха и този път се оказаха още по-сериозни. Стигна се до втора, а след това и до трета операция. Той изигра само 14 мача през 2014 и 2015 г., а между 2014 и 2016 г. се стигна до серия от девет поредни турнира от Големия шлем без негово участие. \"Бях много близо до отказване от тениса, защото претърпях три операции на китката и не можех да реша този проблем. Дълго време стоях депресиран у дома. Не бях никак щастлив, докато се борех да се възстановя. Затова и мислех за отказване. Но, слава богу, сега съм тук, здрав съм и отново играя тенис. Правя го, защото наистина обичам това\", сподели Дел Потро в хода на турнира в Индиън Уелс. Любовта към тениса върна аржентинеца обратно на корта, поредното му завръщане отново показа колко голям е неговият потенциал. Той спечели сребърен медал на олимпийските игри в Рио де Жанейро и достигна до четвъртфиналите на US Open, въпреки че почти не беше играл тенис в предходните две години. Дел Потро не беше печелил титла от началото на 2014 г., преди да вдигне трофея в Стокхолм през октомври 2016 г. Година по-късно аржентинецът защити титлата в шведската столица и достигна до първия си полуфинал в Големия шлем от 2013 г. От днес  той вече е №6 в света , след като само преди две години заемаше 1045-ата позиция в ранглистата. Голямата крачка към голямото завръщане Спечелването на Индиън Уелс маркира един нов етап в развитието на Дел Потро. Това е неговият първи голям трофей, откакто триумфира на US Open през 2009 г. След дълго чакане аржентинецът най-накрая успя задържи върхова форма - психически и най-вече физически, в рамките на почти две седмици. \"Това е толкова голямо постижение за мен. Не мога да повярвам, че спечелих този турнир, побеждавайки Роджър в един невероятен финал с толкова високо ниво на тениса. Вече съм №6 в света, което е страхотно за мен. Изпълнен съм с вълнение и желание да продължа да работя. Просто искам да продължа да печеля титли като тази, ако мога\", каза Дел Потро след финала. Миналата година беше белязана от невероятното завръщане на Федерер и Надал. Те разделиха четирите трофея от Големия шлем, спечелиха пет от деветте мастърса и завършиха на първите две места в световната ранглиста за пръв път от 2010 г. Двамата изиграха паметен финал на Аustralian Open, който върна спомена от зрелищните им битки на голямата сцена. След това обаче тези вълнуващи моменти липсваха. Швейцарецът и испанецът бяха почти безапелационни във всеки от големите турнири, които спечелиха. В ситуация, в която контузиите отново връхлетяха Надал, а Анди Мъри, Новак Джокович и Стан Вавринка не са конкурентоспособни заради физическите си проблеми, Дел Потро срещу Федерер може да е голямото съперничество на 2018 г. \"Изиграхме страхотен мач. Беше забавно, беше интензивно, и двамата се наслаждавахме. В същото време на корта имаше здрава и честна битка между мен и Хуан Мартин. В края се видя колко много ценим финалите, които сме изиграли един срещу друг. Мисля, че това е много важно и за двама ни\", каза Федерер след първата си загуба за 2018 г.", "date": "2018.03.19", "title": "Хуан Мартин дел Потро - от мисълта за отказване до завръщането в голямата игра"}
{"url": "https://www.dnevnik.bg/biznes/2018/03/19/3149259_gazprom_se_otkazva_zasega_ot_turski_potok_kato/", "text": "Газпром\" е започнал да демонтира и замразява стотици километри от тръбопровода, подвеждащ газ по руска територия към морския участък на проекта \"Турски поток\". Това означава, че в компанията са изгубили надежда в обозримо бъдеще да превърнат газопровода в мащабен износ за Европа,  коментира изданието Finanz.ru . Новината разпространи агенция \"Интерфакс\", според която заради съкращаването на първоначалните планове за капацитет на \"Турски поток\" от 63 на 15.75 млрд. куб. м годишно са се оказали ненужни 506 км тръби. Те са част от Южния газов коридор, който бе проектиран за \"Южен поток\". Но сега започва демонтирането или консервирането на няколко участъка, тъй като след пренасочването им за обслужване на \"Турски поток\" вместо първоначалните 4 тръби с Анкара бе договорена една тръба и втора под условие, че ЕС даде пълни гаранции, че иска да получава гориво по нея, ще изгради насрещна инфраструктура и ще ѝ даде статут на специален проект за съюза. Промяната засяга тръби, положени по маршрута Починки-Анака в Ростовска, Волгоградска и Саратовска област, както и в Краснодарския край, както и ликвидация на измервателна станция \"Моршанская\". Замразява се строителството на поредицата компресорни станции Русская, Казачия и Кореновская \"до вземането на решение за реализация на тези обекти\", се казва в цитираните документи на \"Газпром\". Те са станали известни благодарение на това, че компанията е обявила публично събиране на оферти за разработване на документация за ликвидирането и консервирането на изброените обекти. Фактът, че има незавършено строителство в този район за почти 46 млрд. рубли, бе съобщен от \"Газпром\" в отчета за 2016 г. Полагането на подводни тръби през Черно море продължава за две трасета, но турската страна не е дала позволение втората да има и сухоземна част, след като излезе на брега. В Москва се увеличава усещането, че е все по-вероятно \"Газпром\" да се окаже с проект за милиарди долари, който отново доставя само за нуждите на Турция, а втората тръба води наникъде, коментира анализаторът от \"Фич\" Дмитрий Маринченко. Той изброява още, че без турско разрешение не може да се сглоби конкретният маршрут, още не е ясно кой ще е собственик и оператор и ще претентира ли Анкара да получава транзитни такси и в какъв размер.", "date": "2018.03.19", "title": "\"Газпром\" се отказва засега от \"Турски поток\" като износител на газ за Европа"}
{"url": "https://www.dnevnik.bg/sport/2018/03/19/3149129_maroko_obiavi_bjudjet_ot_16_mlrd_dolara_za_svetovnoto/", "text": "Мароко планира да инвестира 15.8 милиарда долара в инфраструктурни проекти, ако спечели домакинството на световното първенство по футбол през 2026 г. На среща в Казабланка организационният комитет на страната обяви детайли около кандидатурата си, която включва 14 стадиона в 12 града. Близо 3 милиарда долара ще бъдат похарчени в изграждането или реконструкцията на спортните съоръжения. Мароко планира да инвестира още 9.6 милиарда за подобряване на здравеопазването и транспортната система в страната, а други 3.2 милиарда ще отидат за разширяването на капацитета на хотелската база. Сегашните стадиони в Маракеш, Агадир, Фес, Рабат и Танжер ще бъдат реконструирани, за да покрият изискванията на ФИФА. Останалите девет съоръжения предстои да бъдат изградени. Те включват нов 93-хиляден национален стадион в Казабланка, който да приеме откриването на световното. Шест от новите стадиони ще бъдат изградени с  временни конструкции , които могат да бъдат премахнати по всяко време. Новият стадион в Маракеш ще се превърне в многофункционална зала след световното, а съоръжението във Варзазат ще стане главен футболен център за региона. \"Световното по футбол през 2026 г. е национален приоритет за правителството и заради това то гарантира инвестицията в нашите вълнуващи и иновативни стадиони. Нашата красива и приветлива страна ще предложи на играчите и феновете нещо специално в едва една часова зона, единна валута и градове домакини в радиус от 550 км от Казабланка, което ограничава пътуването и улеснява логистиката\", заяви директорът на кандидатурата Мулай Нафид Елалами. Домакинът за световното през 2026 г. ще бъде избран на 13 юни.  Мароко  ще се бори със  силната обща кандидатура на САЩ, Мексико и Канада . Световното първенство през 2026 г. ще е първото с 48 отбора, а броят на мачовете беше увеличен на 80. Според ротационната система на ФИФА Европа и Азия, които ще посрещнат следващите два мондиала - Русия 2018 и Катар 2022, нямат право да кандидатстват за световното през 2026 г. Мароко се включва за пети път в надпреварата за домакинство  след неуспешните опити през 1994, 1998, 2006 и 2010 г. Страната се надява да стане втората африканска държава, която приема световно по футбол след Южна Африка през 2010 г.", "date": "2018.03.19", "title": "Мароко обяви бюджет от 16 млрд. долара за световното по футбол през 2026 г."}
{"url": "https://www.dnevnik.bg/sviat/2018/03/19/3149297_erdogan_znae_nai-dobre/", "text": "\"Имам приятелки, които винаги носят със себе си лютив спрей или поне дълга игла. Лично аз не го правя, но вече се замислям.\" Ирмак е на 32 години и седи в едно кафене в по-либералния истанбулски квартал \"Нишантасъ\". Тя живее сама. Разказва, че сутрин трябва добре да обмисли как точно да се облече, за да отговаря на изискванията. Според нея правителството упражнява силен натиск срещу жените и им отнема част от личната свобода. На 14 март 2003 г.  Реджеп Тайип Ердоган  състави правителство и стана премиер на Турция. Оттогава насам вмешателството на политиката в личния живот на хората е постоянен предмет на дискусии. Най-силно засегнати от политическата реторика са жените. Не се смейте на висок глас! Ердоган постоянно предизвикваше скандали със своите изказвания. Заявяваше например, че жените трябва да раждат поне по три деца и че абортът е убийство. А  Бюлент Арънч , който беше заместник-премиер от 2009 до 2011, казваше, че жените са длъжни да са добродетелни и че не е редно да  се смеят на глас  на обществени места. Министърът на здравеопазването Мехмет Мюезиноглу на свой ред обясни, че жените не трябва да се стремят към друга кариера  освен тази на майката . 34-годишната висшистка Селиме живее в истанбулския квартал \"Бейоглу\": \"Едно правителство, което толкова много ограничава жените, постоянно напомпва мъжкото самочувствие. Тогава те започват да си мислят, че няма нищо лошо в това да изнасилиш една жена, ако тя не ти се подчинява\", казва тя. Селиме има чувството, че е принудена все по-често да се защитава от атаки само защото не отговаря на представите на правителството за \"добра жена\". \"Опасно е, когато правата на жените чисто и просто не се прилагат на практика. Най-добър пример в това отношение е законът за абортите\", споделя тя. \"Нашето национално питие е айрянът!\" Отношението на сегашния президент към алкохола също е обект на спорове от 15 години насам. \"Нашето национално питие е  айрянът \", беше обявил Ердоган. Той забрани продажбата на алкохолни напитки в супермаркетите и малките магазини след 22 ч. Забрани и рекламите на алкохол по телевизията и във видеоклиповете. На дистрибуторите на алкохолни напитки беше забранено да спонсорират фестивали и концерти. Реджеп Тайип Ердоган винаги е смятал, че въпросните забрани не представляват вмешателство в личния живот на хората. След военния преврат в Турция през 1980 година на жените в държавните учреждения и висшите училища беше забранено да носят  мюсюлмански забрадки . Партията на Ердоган обаче отмени тези забрани. 40-годишната Хилал е държавна служителка и подкрепя Партията на справедливостта и развитието (ПСР). Тя е убедена, че сегашното управление на страната е най-доброто от всички досегашни: \"Преди нямахме право да работим със забрадки, а сега вече можем, слава на Аллаха! Навремето нямахме право и да се молим, а когато все пак го правехме, възникваха проблеми. А сега никой вече не ни се меси\", казва тя. Абдулах Санир, ваксаджия в истанбулския квартал \"Еминьоню\", също е доволен от властите. \"Днес е по-добре. Ердоган е от Ризе, а аз съм от Бингьол и съм кюрд, но гласувам за ПСР. Човек трябва да подкрепя онези, които са добри за народа\", казва той. Една от групите, срещу които е насочена реториката на правителството, е тази на хомо- и транссексуалните. По традиция те провеждат своите демонстрации край площад \"Таксим\". През изминалите три години полицията брутално разгонваше демонстрантите или забраняваше проявите им. Наскоро губернаторът на Анкара забрани редица изложби и театрални представления, засягащи темата за хомосексуалността, като се обоснова с \"обществената чувствителност по темата\". Янсет е активистка в транссексуалното движение. Казва, че до 2007 година се чувствала добре в Истанбул и не се страхувала. \"От 2011 година обаче животът ми се промени. Сферите, в които мога да се изявявам и работя, стават все по-малко. А насилието в обществото расте. В продължение на три години почти не съм излизала от къщи. Чувствам се под все по-силен натиск\", казва тя.", "date": "2018.03.19", "title": "Ердоган знае най-добре"}
{"url": "https://www.dnevnik.bg/zelen/2018/03/19/3149309_kak_da_pomognem_na_bedstvashti_shturkeli/", "text": "Във връзка със зачестили сигнали за бедстващи щъркели от Министерството на околната среда и водите обясняват, че като цяло застудяването от последните дни не е опасно за този вид птици, които не мигрират на юг заради студеното време, а заради храна. В същото време експертите обясняват при какви признаци и обстоятелства птиците са в опасност и дават важни съвети как да помогнем на безпомощни птици. Гражданите, намерили птица от видя бял щъркел в безпомощно състояние в населените места или в близост до тях, трябва да потърсят помощ на \"зеления\" телефон на съответната Регионална инспекция по околна среда и води (РИОСВ), да сигнализират в горските стопанства или в съответната община. В страната има няколко спасителни центъра за диви животни и екоинспекцията е институцията, която може да потърси съдействие за настаняването на бедстващите птици. Това се извършва по определен законов ред. Птиците се настаняват с протокол и след възстановяването им се връщат в природата на мястото на намиране или на подходящо място в близост до него. Щъркелите не бягат от студеното време Важно е да се знае, че щъркелите, както повечето птици, мигрират на юг не заради студеното време, а заради оскъдната храна. Всъщност те извършват хранителна миграция. Те се хранят с дребни влечуги, гризачи и насекоми. Въпреки по-студеното време в последните дни достъпът до храна не е проблем за тях, водоемите не са замръзнали и като цяло няма съществена опасност за птиците. Опасно би било само, ако птицата е с обледенени и замръзнали крила. В този случай има нужда от помощ, обясняват експертите. Белият щъркел (Ciconia ciconia) e защитен вид, включен в Приложение №3 към чл. 37 на Закона за биологичното разнообразие.", "date": "2018.03.19", "title": "Как да се помогне на бедстващи щъркели"}
{"url": "https://www.dnevnik.bg/video/2018/03/19/3149327_video_drugite_novini/", "text": "Очакваме Lord of the Dance: Dangerous Games Модна къща \"Кристиан Диор\" сменя креативния директор", "date": "2018.03.19", "title": "Видео: Другите новини"}
{"url": "https://www.dnevnik.bg/video/2018/03/19/3149329_video_instalaciia_s_putin_v_london_-_lipsvah_li_vi/", "text": "Образът на усмихващият се руски президент Владимир Путин и надпис \"Липсвах ли ви?\" се появи на фасадата на британското външно министерство в Лондон. Това е инсталация на арт група Philosoraptors, която обяснява в съобщение в началото на записа, че \"е много удобно на Запад за всичко да са виновни руснаците и Путин, но те обичат своя силен лидер и го избраха за президент - уважавайте избора на руския народ\". Светлинната инсталация върху Форин офис се появява в момент, когато отношенията между Русия и Великобритания са на най-ниското си равнище от десетилетия, двете страни гонят взаимно десетки дипломати и тепърва набира сила скандалът с отравянето на руските граждани Сергей Скрипал и дъщеря му Юлия в Солсбъри, за което Лондон обвини руската държава. Покушението срещу бившия двоен агент бе обявено в понеделник от ЕС за първата употреба на бойни химически вещества на територията на Европа от над 70 години насам.", "date": "2018.03.19", "title": "Видео: Инсталация с Путин в Лондон - \"Липсвах ли ви?\""}
{"url": "https://www.dnevnik.bg/sviat/2018/03/19/3149301_gospodin_opravi_problema_ili_koi_e_noviiat_kitaiski/", "text": "Ван Цишан е известен в Китай като \"Господин Оправи проблема\", надежден кадър, изпращан да се справя и с най-трудните кризи - от рухващи банки през епидемии от смъртоносни болести до корупция по високите етажи. Тези, които го познават, го описват като смел и задълбочен, умеещ да решава проблеми, обичащ философските спорове и невероятно чувство за хумор. Като вицепрезидент  69-годишният Ван  се очаква да играе ключова роля за осъществяване на програмата на президента Си Цзинпин за укрепване на властта на Китайската комунистическа партия и едновременно с това премахване на корупцията и бедността. Ван има репутацията на почтен и компетентен човек, но избирането му в събота за вицепрезидент от церемониалния законодателен орган с формално гласуване и резултат от 2969 гласа \"за\" срещу 1 \"против\" според мнозина бе необичайно. За да може Ван да остане във властта и след като е навършил пенсионна възраст, Си трябваше да го извади от Постоянния комитет на Политбюро на ККП и да го уреди на един сравнително маловажен и церемониален пост. Това най-вероятно значи намаляване на влиянието на останалите политици от седемчленния Постоянен комитет, включително на съперника на Си, премиера  Ли Къцян  - смятан уж за втория по влияние човек в Китай - особено, ако на Ван бъде натоварен с важни задачи, даващи му власт над техните ресори. \"Това определено още повече ще маргинализира Ли Къцян\", заяви Джун Тойфъл Драйър, експерт по китайска политика от Университета в Маями. \"Съсредоточил толкова голяма власт, нормално е да се очаква, че Си ще иска да има Макар че още не е ясно какви ще са конкретните задължения на Ван, според китайската конституция той поема правомощията на държавен глава, в случай че Си не е способен да изпълнява задълженията си. Освен това по непотвърдена информация Ван ще има и право да присъства като наблюдател без право на глас на заседания на високо равнище, включително на ПК на Политбюро. Показателно е, че Ван беше видян на събития, като например церемонията в събота във Великата зала на народа (сградата на китайския парламент), седнал като осми по ред в йерархията, точно след седемте членове на ПК на Политбюро. Ван и Си имат общи неща в миналото си, и двамата изглежда в доста голяма степен споделят възгледа, че твърдата партийна власт и строгата дисциплина са необходими, за да може да се направлява стопанското развитие на Китай. Смята се, че двамата са се запознали като младежки активисти в бедната провинция Шенси по време на Културната революция 1966-1976 г. Ван, който е с пет години по-възрастен от 64-годишния Си, впоследствие отишъл да следва, а след това се занимавал с академични изследвания на китайската история от XIX и XX век. както в Китай наричат роднините на хората от комунистическия елит. Кариерата на Ван върви нагоре успоредно с тази на неговия тъст, Яо Илин, който като първи вицепремиер категорично подкрепя кървавото потъпкване с военна сила на продемократичните протести през 1989 г. Скоро Ван показва, че има особен талант да се справя със закъсали държавни финансови институции. При един от важните си триумфи той е похвален, че е допринесъл Китай да не бъде засегнат от последиците от азиатската финансова криза през 1997 г. След това е назначен за партиен секретар на процъфтяващата островна провинция Хайнан. След това му беше поверена подготовката на града за летните олимпийски игри през 2008 г., а след като беше назначен за вицепремиер - и на световното изложение в Шанхай през 2010 г. Може би най-известен обаче е като човека, който помага на Си след издигането си през 2012 г. за член на ПК на Политбюро, когато беше натоварен със задачата да проведе широкообхватна репресивна кампания срещу корупцията. Ван застана начело на дисциплинарния орган на ККП, Централната комисия за проверка на дисциплината, а в хода на кампанията бяха наказани около 1.5 милиона партийни членове, включително бивш член на ПК на Политбюро, който беше осъден на доживотен затвор, и генерал от висшето командване. През последните години, донякъде и заради тази си дейност, Ван странеше от общественото внимание. През септември обаче той предизвика учудване с участието си в 90-минутна среща с бившия съветник на президента Доналд Тръмп Стив Банън, по време на която, както се твърди, е разпитвал видния представител на антиглобалистките среди по теми като Сред по-традиционните му задачи бяха да въведе дисциплина сред партийните членове и да укрепи авторитета на ККП чрез срещи с различни чуждестранни представители, включително със сингапурския премиер Ли Сян Лун, шефа на Виетнамската комунистическа партия Нгуен Фу Чонг и съоснователя на американския инвестиционен фонд \"Карлайл\" Дейвид Рубенстайн. \"Тези реформи показаха доверието на обществото към ЦК\", заяви Ван на срещата с Чонг миналата година. Като се оставят настрана такива безопасни декларации, Ван определено прави впечатление със своя ум, характер и устременост. На една доста показвана снимка той разговаря с бившия президент на САЩ Барак Обама и в този момент държи баскетболна топка, сякаш получава урок как се вкарват кошове. Бившият министър на финансите на САЩ Хенри Полсън изтъква познанията по история на някогашния представител на китайските академични среди, неговата \"решителна и любознателна натура\" и куража, с който преодолява пречките. \"Той се захваща с предизвикателствата, прави неща, които никога преди това не са били правени, и успява\", написа Полсън в списание \"Тайм\" за класацията на изданието за най-влиятелните хора за 2009 г. Ван показва и \"невероятно чувство за хумор\", посочва още в текста си бившият министър на финансите на САЩ. Освен от борбата с корупцията Ван се очаква да извлече ползи и от опита си като водещ участник в диалога с американците, за да помогне за преминаване на политическите отношения с Вашингтон през епохата на несигурност при Тръмп. Първото изпитание може да се окаже дали ще съумее да предотврати търговска война със САЩ, каза Чжан Лифан, политически коментатор от Пекин. \"Знаем, че е добър във финансите и икономиката и е смятан за човек, който добре умее да решава проблеми, но това още е под въпрос\", каза Чжан. Премахването на ограниченията за мандатите, което позволи на Си да управлява колкото поиска, ще позволи и на Ван да му бъде вицепрезидент за неопределен срок. Ван няма деца и няма да формира своя политическа династия, затова изглежда Чжан обаче се съмнява дали си струва Ван и Си да предприемат такъв хазартен ход. От политическа гледна точка \"колкото и Ван наистина да е един от най-способните представители на висшето китайско ръководство\", да му бъде поверен толкова важен пост в противоречие с установените норми е рисковано и до голяма степен говори за готовността на Си открито да пренебрегне партията си, каза Чжан. \"Ако Си наистина пренебрегне това, то показва как той вече преминава в режим на силен човек от ленински тип по отношение на начина, по който ще провежда управлението си оттук нататък\", заяви той. /БТА", "date": "2018.03.19", "title": "\"Господин Оправи проблема\", или кой е новият китайски вицепрезидент"}
{"url": "https://www.dnevnik.bg/sport/2018/03/19/3148819_del_potro_svali_federer_ot_trona_v_indiun_uels_sled/", "text": "Хуан Мартин дел Потро детронира Роджър Федерер и стъпи на шампионския връх в Индиън Уелс. Аржентинецът спечели с 6:4, 6:7 (8), 7:6 (2) зрелищния финал и взе първата си титла от сериите \"Мастърс\". Освен това той нанесе първата загуба на Федерер от 18 мача дотук през сезона. Девет години след триумфа си в US Open Дел Потро взе и втората си най-значима титла след победа срещу швейцареца. В женския турнир в Индиън Уелс японката Наоми Осака спечели най-голямата титла в кариерата си. Тя се наложи с 6:3, 6:2 срещу Дария Касаткина. Осака стана най-младата шампионка в турнира от Ана Иванович през 2008 г. насам. Федерер и Дел Потро изиграха много вълнуващ мач, в който възможностите за пробив бяха малко. Двамата приключиха със сходна успеваемост при вкаран първи сервис, но при втори аржентинецът имаше огромно превъзходство - 80% срещу 36%. В първия сет имаше само една възможност за пробив и Дел Потро я оползотвори. Той поведе с 4:2, а по-късно с гейм на нула взе преднина в мача. Аржентинецът имаше възможност за пробив още на старта на втория сет, но след 15:40 съперникът му се защити. По-късно ролите се размениха и при 5:4 Федерер беше на крачка от пробив и спечелване на сета, но не се възползва.  Драмата се пренесе в тайбрека, където швейцарецът дръпна с 6:3, но Дел Потро изравни. Аржентинецът имаше мачбол при 8:7, но с три поредни точки Федерер взе сета и изравни. Третият сет вървеше в познатия ритъм и двамата печелеха подаванията си до 4:4. Тогава водачът в схемата направи решителна крачка и проби, след което сервираше за спечелване на титлата. Той поведе с 40:15 и имаше два поредни мачбола, но Дел Потро се вдигна и изравни. Последваха възможности и пред двамата да спечелят гейма, но накрая победител излезе аржентинецът, който върна пробива и направи 5:5. Мачът стигна до нов тайбрек. За разлика от втория сет обаче в този случай интрига нямаше. Дел Потро започна вихрено и поведе с 5:0, след което нямаше затруднения.", "date": "2018.03.19", "title": "Дел Потро свали Федерер от трона в Индиън Уелс след зрелищен финал"}
{"url": "https://www.dnevnik.bg/biznes/2018/03/19/3147449_da_vkusish_franciia/", "text": "В сряда, 21 март, за втора поредна година български ресторанти се включват в инициативата на Франция светът по-добре да опознае кухнята й. Събитието се отбелязва в цял свят - 3 хил. ресторанта в 150 страни на 5 континента ще предлагат френска храна. В България вкусът на Франция ще може да се опита в 6 ресторанта - по два в София, Варна и Пловдив. В София това са Talents с шеф Милен Златев и L'Etranger с шеф Оливие Рош. В Пловдив това са Salt&Pepper с шеф Николай Боруков и Raia с шеф Росен Филипов. Във Варна дължимото на френската храна ще отдадат By The Sea с шеф Владимир Стамов и Bistro Europe с шеф Филип Спасов. Тази година събитието отдава почит на големия готвач Пол Бокюз: шефовете, които участват във \"Вкусът на Франция\" (Goût de France), ще имат възможност да интегрират в своите менюта ястия, вдъхновени от неговия кулинарен репертоар. Целта на инициативата е да покаже на чужденците френския начин на живот, регионални продукти и да популяризира страната като туристическа дестинация. Организаторите посочват, че една трета от посетителите на страната посочват, че те отиват там, за да се насладят на местната кухня, която е включена в списъка на ЮНЕСКО с нематериалното културно наследство. Тазгодишното събитие има за цел да привлече вниманието към кухнята на Нова Аквитания.", "date": "2018.03.19", "title": "Да вкусиш Франция"}
{"url": "https://www.dnevnik.bg/sviat/2018/03/19/3147829_s_purviia_direkten_polet_ot_12_g_atina_i_skopie/", "text": "Миналата седмица Скопие  напразно очакваше  посещението на гръцкия външен министър Никос Коциас, който трябваше да пристигне с проектодоговор, уреждащ спора за името на Македония. Дни по-късно обаче търпението ще бъде възнаградено. Коциас ще пристигне в четвъртък, на двудневно посещение, и то за пръв път с директен полет от Атина (първият между двете столици от 12 г.), със съветници и журналисти. Пет дни по-късно по неофициална гръцка информация той отново ще е във Виена - за втори път от февруари насам - за нова среща с македонския си колега Никола Димитров и пратеника на ООН по въпросите на името, Матю Нимиц. \"Совалката\" в преговорите за името идва след засилена активност през февруари, когато управляващи в Скопие и Атина дадоха сигнал, че са направили известен пробив по въпроса за името. След успеха обаче имаше и застой, когато македонският премиер  Зоран Заев обяви , че Македония е готова за смяна на името и добавяне на \"географски маркер\" към него съгласно исканията на Гърция, но не и на промяна в конституцията, за която кабинетът на Алексис Ципрас също настоява. Мярката според правителството в Атина ще гарантира, че Македония няма да има териториални претенции към Гърция и ще ограничи проявите на иредентизъм. За Коциас двата дни в Скопие ще са изпълнени със срещи - освен с македонския колега Никола Димитров, когото видя няколко пъти за последните два и половина месеца, той може да разговаря с президента Георге Иванов,  със Заев , с лидера на коалиционния партньор на Заев Демократичен съюз за интеграция (Али Ахмети) и с лидера на опозиционната ВМРО-ДПМНЕ, Християн Мицкоски. Министърът ще има възможността да кацне на летището в Скопие, след като македонският премиер Зоран Заев се съгласи то вече  да не носи името \"Александър Велики\" , а смяната на надписите  започна в края на февруари . Преди тези срещи на \"балканска обиколка\", включително в Скопие, беше и американският помощник-държавен секретар Уес Мичъл, който отговаря за Европа и Евразия и който пожела спорът да бъде разрешен и изрази подкрепата на Съединените щати за диалога. За македонските власти, според официални източници, цитирани в македонски медии, е важно спорът за името да бъде в най-общи линии решен до края на май, а  окончателно изчистен до юни , за да може Скопие да получи покана за членство в НАТО.", "date": "2018.03.19", "title": "С първия директен полет от 12 г. Атина и Скопие започват дипломатически маратон"}
{"url": "https://www.dnevnik.bg/sport/2018/03/19/3147983_kati-djein_lerpenie_prikljuchenec_putuvaiki_osuznavam/", "text": "- Бях на екскурзия във Френските Алпи. Там срещнах един мъж, който беше полярен изследовател. На четвъртия ден от екскурзията започнахме да се разбираме все по-добре и той ме попита дали искам да тръгна с него за Северния полюс. Това не беше обичаен разговор за първа среща и му отговорих: \"Не. С какъв акъл бих го направила?\" С времето тръгнахме заедно и станахме двойка. Той ме убеди, че съм способна на много повече, отколкото си мисля, и трябва да тръгна с него за Северния полюс. В крайна сметка се предадох. Не знам защо му се доверих. Той беше много убедителен. Съгласих се да премина Северния полюс с него, но исках да направя нещо по-лесно преди това. Преди да се запозная с него, работех като модел. Не бях спортна натура и не бях правила дълги пътешествия. В главата ми се роди идеята защо да не премина Великата китайска стена. Мислех, че не е прекалено дълга, след като хората го правят през цялото време. Не знаех, че ще трябва да извървя 4500 километра. Вярвах, че ще е забавно. Сякаш имаш лист пред себе си с всички места, които искаш да посетиш, и тя беше едно от тях. Казах си: \"Искам да видя Великата китайска стена. Хайде да я извървя.\" Но всъщност не осъзнавах с какво голямо предизвикателство се захващам. Вместо преминаването на Великата китайска стена можех да отида и да се върна пет пъти до Северния полюс. Беше глупава идея. Моето лесно пътешествие беше пет пъти по-дълго от това, което отказах. - Не го приеха добре. В началото дори в семейството ми правеха залози колко време ще издържа. Бях известна с носенето на много грим и високи токчета, така че никой не вярваше, че ще го направя. Това ме мотивира още повече, за да докажа на всички, че грешат. Вярвам, че всеки друг беше по-изненадан от мен, когато финиширах. - За шест месеца бяха много. Не започнах добре. Още през първата седмица завърших в болница с опасност за живота. Температурите на старта бяха над 40 градуса по Целзий. Получих стомашно разстройство заради замърсената вода. Разболях се за няколко дни и ставах все по-слаба и изтощена от жегата. В крайна сметка колабирах. Партньорът ми изтича през пустинята, за да потърси помощ. По време на пътешествието ме връхлетя най-силната снежна буря в Китай от 50 години насам. Два-три дни останахме без храна. Замръзвахме при -35 градуса за три месеца в планините, което доведе до измръзвания на части от тялото. По-късно отново се озовах в болница заради тежестта на багажа ми. Манекенското ми тяло не беше пригодено за това. Имах свиване на гръбнака, от което загубих инч (2.54 см) от височината ми. Впоследствие ми разтегнаха тялото и всички кости се наместиха. Имах много трудности, но културно Китай беше по-различна от всичко. Зад всеки ъгъл се откриваше нещо невероятно, пленително и изненадващо. Стената често променяше структурата си. Това ме мотивираше, защото не знаех какво да очаквам. Но хората бяха най-важната част. Те бяха толкова гостоприемни и приятелски настроени. Когато беше много студено, някои от тях ме приеха в домовете си. Спях и ядях с тях сякаш бях част от семействата им. 99% от хората не бяха виждали човек от Запада. Аз бях два пъти по-висока от тях, с руса коса и лакирани нокти в розово и изглеждах като извънземно. Плашеха се всеки път, когато видеха непознат. Но след това се усмихват и те канят в дома си. За шест месеца нямаше как да научим езика, защото той се променяше от едно населено място до друго. Разбирането ставаше с лицеви мимики и жестове. - През първата седмица бях много близо до това да не продължа и да не съм между живите. Не мисля, че исках да се откажа, но определено бях изплашена да продължа отново. Почувствах, че това е знак, с който ми се казва: \"Не си направена за това. Не го прави.\" Но бях достатъчно инатлива да докажа на всички, че грешат. Колкото повече вървях, толкова повече се изпаряваше възможността за отказване. Стигайки по-далеч, не ти се иска да се откажеш и да загърбиш направеното дотук. Преминал си през твърде много болка, за да го направиш. В края вече нямах намерение да спирам. Ходенето стана моят живот. Той беше опростен, защото нямах работа и сметки за плащане. Бях щастлива, че завърших, но и тъжна, че всичко беше приключило. - Никога повече не се завърнах към модния подиум. Снимам се за спортни издания, но не по начина, по който го правех преди. От момента, в който финиширах, и дори в самолета до вкъщи, планирах следващото ми приключение. Някои от тях, като това в Китай, са повече от спорт, а в други изминавам дълги разстояния с колело, в които се конкурирам с други хора. Тези състезания може да продължат 14 дни без прекъсване и часовникът никога не спира. Спиш, когато си уморен и се храниш, с каквото намериш. Това са състезания за оцеляване. Няма значение колко време ще отнеме, като най-важен е опитът от новите преживявания и опознаването на различни места. Не съм експерт, нито бегач или колоездач. Просто опитвам нови неща. Няма значение дали ще съм на ски, или ще се катеря, тичам и карам колело, - Най-голямата ми цел, която ме движи напред, е да използвам максимално времето си. Не обичам да се забия в рутината на ежедневието в продължение на дни, месеци или години и всичко да изглежда еднакво. Също така осъзнавам, че трябва да работя и да печеля пари, за да живея нормално. Харесва ми да разчупвам всекидневието, като опознавам нови места, запознавам се с нови хора или опитвам нови спортове. Имам нужда да усещам, че живея на пълни обороти. Повече от всичко ме плаши да минат 20 години и да осъзная, че нищо не се е променило. Определено се наслаждавам на живота. - Работя като уеб дизайнер и правя сайтове. Работя на свободна практика и го правя за себе си. В момента работя усилено, като имам много клиенти. Работя седем дни в седмицата. Мога да работя усилено за парите си и след това да отида някъде за четири месеца. Взех решението да се издържам с гъвкава работа, да изкарам пари и да имам два живота. - Конкретно при колоезденето карам около 20 часа на ден при състезание. Прекарвам доста време на велосипеда и се опитвам да не мисля за нищо. Тренирам мозъка си да се откъсне от всичко странично. Ако мозъкът ми е твърде активен, усещам болка. Опитвам се да не усещам болка или да изпитвам съжаление към себе си. Ако мозъкът ми е в активно състояние, започвам да мисля дали съм гладна и какво ми се яде. Откъсна ли се, идва момент, в който си казвам: \"Кога минаха два часа?\" Гледам да се уча как да оставям ума си на спокойствие. - Зависи от какво естество е изпитанието. В Китай ме мотивираше заобикалящата ме обстановка с факта, че всичко изглежда ново и непознато. Това ме заинтригува достатъчно, за да ме държи мотивирана. В състезанията за издръжливост няма значение какво виждаш. Там нямаш време да се наслаждаваш на гледки, защото главата ти е забита надолу в земята при карането на колело. Мотивацията е да разбера дали съм способна да издържа физически и психически на натоварването. Нещо като вътрешно изпитание, за да открия границата на възможностите си. Обичам да правя и двете. Не мога да кажа, че искам да са занимавам предимно със спортове за издръжливост. Понякога се качвам на колелото и карам няколко седмици заради удоволствието, което изпитвам при опознаването на нови култури. Не съм отдадена както някои бегачи, които просто тичат. - Случи се, когато бях на ледник в Южна Патагония. Беше ужасно приключение от началото до края заради лошото време. Едно от най-плашещите неща беше да прекарам повечето време в палатка. Бях твърде заета да се занимавам с готвенето, за да обръщам внимание на бурята отвън. Коловете на палатката бяха изтръгнати и докато се усетя, бях в капан. Добре, че екипът ми успя да ме измъкне, за да мога да разказвам сега подобни истории. Палатката ни беше напълно унищожена. Прекарахме пет дни без подслон в търсене на безопасно място. Обикновено любимите ми моменти са свързани с хората. Те са невероятни в ситуациите, когато изпитваш трудност. Любимите ми истории са всички мили жестове на тези хора. Китай беше невероятно изживяване, но дори в състезанията с колело, в които съм карала през нощта, някой спира колата и ти казва: \"Господи, видях те по-рано. Ти караш колело и се справяш чудесно. Нося ти пица.\" Не изглежда нещо голямо, но определено това са любимите ми моменти. Това вдига настроението ти, когато се чувстваш с наведена глава, и се случва навсякъде по света. Живеем в свят, в който сме зомбирани от новините. Пътувайки, осъзнавам съществуването на доброта у хората. Винаги новините по телевизията имат негативна нотка. Бях си изградила мнение, че е опасно да посетя някои страни, но то се оказа напълно грешно. Понякога съм ненужно нервна, когато отивам някъде, заради тези впечатления от новините. Всъщност се чувствам по-застрашена от мястото, където живея. Ако вярвам на всичко по новините, вероятно не бих отишла никъде. - Предстои ми да осъществя три големи идеи. През юни ще измина 5000 километра с колело, за да пресъздам оригиналния маршрут на \"Тур дьо Франс\" от 1991 г. Ще направя обиколка на Франция, като тогава етапите са били много по-дълги - от порядъка на 400 километра. Моите етапи ще бъдат със средна дължина 470 километра. Ще прекарам повече дни на колелото, отколкото продължава съвременната надпревара, но няма от какво да се оплаквам. Следващото изпитание е 14-дневно състезание по планинско колоездене в Киргизстан. След това през февруари ще бягам 8000 километра през Европа от остров Силиция до Норвегия, без външна помощ. Не го правя за рекорди. Искам да видя някои държави в Европа, които не познавам достатъчно добре. Правя го заради изживяването и ще тичам, защото ходенето ще отнеме твърде много време.", "date": "2018.03.19", "title": "Кати Лерпение, приключенец: Пътувайки, осъзнавам съществуването на доброта у хората"}
{"url": "https://www.dnevnik.bg/bulgaria/2018/03/19/3148766_sedmicata_zapochva_s_dujd_koito_shte_premine_v_sniag/", "text": "Днес времето ще е облачно и на много места, главно в южната половина от страната, ще има валежи от дъжд, по-значителни - през нощта срещу вторник в югозападните райони, според прогнозата на института по метеорология към БАН. Привечер в Северозападна България също ще има валежи, които с понижението на температурите ще преминават в сняг. Максималните температури ще са от 3 – 5° на места в Северна до 10 – 13° в Югозападна България. По Черноморието ще бъде предимно облачно, ветровито и с валежи от дъжд. Привечер по северното крайбрежие дъждът ще премине в сняг. В планините ще бъде предимно облачно, ветровито и с валежи от сняг, под около 1700 метра - от дъжд. През нощта срещу вторник валежите от запад ще се активизират. С понижението на температурите на много места в Северна България и по високите котловинни полета на Западна ще завали сняг, в останалата част от страната – дъжд. По-късно във вторник от юг-югозапад валежите ще спират и облачността за кратко ще се разкъса до слънчево. Дневните температури ще са в много широки граници: от 2°-5° в Северна до 9°-14° - в Южна България. В сряда облачността отново ще се увеличи. Малко ще се затопли, но привечер и през нощта срещу четвъртък, отначало от северозапад, впоследствие и от североизток, ще нахлува студен въздух. Ще започнат валежи, които бързо ще обхванат цялата страна и има повишена вероятност да бъдат значителни, и в много райони да преминат в сняг. Студеното време ще продължи до края на седмицата. В събота се очакват минимални температури от минус 5° в София до минус 8° в Северозападна България. Максималните ще са от 2° в Смолян, до 9° в Ямбол и Благоевград.", "date": "2018.03.19", "title": "Седмицата започва с дъжд, който ще премине в сняг"}
{"url": "https://www.dnevnik.bg/sviat/2018/03/19/3147809_shte_uspee_li_egipet_otnovo_da_povede_arabskiia_sviat/", "text": "Когато престолонаследникът на Саудитска Арабия Мохамед бин Салман избра Египет за първото си официално пътуване в чужбина в това си качество, Кайро напълни улиците си с плакати, които обявяваха двете страни за \"туптящото сърце\" на Близкия изток. Принцът отдаде дължимото на значението на Кайро и каза: \"Когато Египет е във възход, и целият регион може да го направи.\" \"Молех се на Бог Египет да не рухне\", каза той на журналисти в Кайро, имайки предвид хаоса след въстанието от 2011 г. \"Това, което видях днес, потвърди пред мен, че Бог е отговорил на молитвите ми.\" Коментарите на могъщия саудитски наследник този месец обаче също показаха, че Египет, някога лидер на арабския свят, сега тепърва трябва да си върне позицията, докато властта и влиянието се прехвърлят към заможните и уверени износители на петрол от Персийския залив. Арабски държави от Залива като Саудитска Арабия и Обединените арабски емирства са все по-въвлечени в авантюри в чужбина - доставят пари и оръжия, за да се месят в регионални конфликти и да подкрепят съюзници, които срещат трудности, като президента на Египет Абдел Фатах ас Сиси, чиито сили се сражават срещу бунтовници, свързани с \"Ислямска държава\", на Синайския полуостров. След застоя в последните години на бившия президент Хосни Мубарак Египет загуби още от влиянието си в региона след свалянето му през 2011 г. и политическата буря, икономическата криза и ислямистките атаки, които последваха. \"Нали знаете, заети сте\" Поддръжници на Сиси, коийто иска да бъде преизбран този месец, казват, че бившият генерал може да донесе сигурност и да съживи стратегическата роля на Египет в близкоизточните мирни преговори. Според дипломати обаче, докато Египет е изправен пред вътрешни проблеми на сигурността, а регионът е нестабилен, Кайро ще се съсредоточава върху въпроси, близки до него, като бойците в Газа и Либия и  етиопския язовир, който заплашва  водоснабдяването му. Щекотливи теми като палестинско-израелският мир ще са на заден план. \"В определени периоди няма съмнение, че определяхме войната и мира в Близкия изток\", казва дипломатът Набил Фахми, млад представител на страната, когато Египет стана първата арабска държава, сключила мир с Израел през 1978 г. Хаосът в Египет означава, че последните години са предизвикателство за дипломацията в Кайро, казва Фахми - външен министър за година, след като Сиси поема властта през 2013 г., и също посланик на Египет във Вашингтон по времето на Мубарак. \"Когато сте... преминали през преход... хората ви гледат и си казват: \"Нали знаете, заети сте, затова не можете наистина да имате такова влияние.\" Младши партньор Сиси свали Мохамед Морси, президентът на Египет от \"Мюсюлмански братя\", през 2013 г. след масови протести и е гарантирано, че ще спечели изборите на 26 и 28 март срещу противник, който го е хвалил, а не е оспорвал действията му. Както и Саудитска Арабия и ОАЕ, Сиси е противник на \"Мюсюлмански братя\", освен това се присъедини към бойкота на Катар и подкрепя в ограничена степен битката им срещу съюзените с Иран бойци хути в Йемен. Макар Сиси да пое собствен курс за Сирия, избирайки да не следва ястребските позиции на Рияд срещу президента Башар Асад, съгласието му да предаде два острова в Червено море за Саудитска Арабия подсили усещането, че Кайро сега е младши партньор. Египет, чието население наближава 100 млн., почти една четвърт от арабския свят, остава ключов за стабилността на региона, но сега държавата рядко има водеща роля, когато има кризи. Когато президентът Доналд Тръмп обяви през декември, че ще премести американското посолство в Израел в Ерусалим, Сиси критикува решението, но страната, свикала извънредна среща на мюсюлманските лидери,  не беше Египет, а Турция . Стеснени хоризонти В първия си мандат Сиси укрепи връзките с Русия и Китай, опитвайки се да намали зависимостта от продължило четири десетилетия партньорство със САЩ, което донесе на Египет десетки милиарди долари помощ. Най-сериозните притеснения на Египет във външната политика обаче са от другата страна на границата. На запад хаосът в Либия от свалянето на Кадафи преди 7 години създаде опасна заплаха за сигурността на вратата на Кайро. На изток палестиските вражди създадоха нестабилност в Газа - макар тя да е засенчена от кризата в съседен Синай, където египетските войници се сражават с джихадисти. На юг Египет е притеснен от изграждания от Етопия язовир на Нил, който е заплаха за водоснабдяването, от което зависи почти цялото земеделие на Египет. Етиопия обяви началото на проекта седмици след като Мубарак беше свален, което при хаоса в Египет му даде малко възможности да отговори. Засега Кайро ще е принуден да се справя с пожарите, които бушуват около него, защото ги усеща като по-неотложни проблеми, каза Фахми. Според западен дипломат вътрешнополитическите приоритети, зададени от доминиращия в политиката военен елит, също така стесняват хоризоните на Египет за дипломация. \"Водата на Нил, Либия и Газа са трите ключови въпроса, за които (въоръжените сили) ги е грижа\", каза дипломатът. \"Всички те са свързани с вътрешнополитическия дневен ред, а не с желание за регионална роля. Основната причина за египетската намеса в Газа, където страната опита да посредничи в примирие между враждуващите сили, е сигурност\", казва още дипломатът. Все още има време Египетското външно министерство казва, че гледа на израелско-палестинския мир като приоритет. Според говорителя на институцията Ахмед Абу Зейд както Либия, така и Газа са основни въпроси на сигурността. Египет опитва да намали контрабандата на оръжия и бойци през пустинната си граница с Либия, дълга 1200 км, каза той за \"Ройтерс\", докато в Газа целта е територията да се успокои и да осъществи посредническа роля между управляващите в Газа ислямисти \"Хамас\" и Палестинската автономия в Западния бряг. Близкият изток е изправен пред огромни предизвикателства в хуманитарен аспект и в сигурността си, казва Абу Зейд, и \"по определение това изисква повече внимание към въпроси на сигурността\". Бившият министър Фахми, който беше замесен в преговорите между Израел и Палестинската автономия след споразуменията в Осло от 1993 г., казва, че хаосът от въстанията от времето на Арабската пролет преди 7 години означава, че Египет тепърва ще трябва да си възвърне влиянието, но все още има възможност Кайро да си намери място. \"Нишата (ни) беше, че бяхме проактивни\", казва той. \"Така че, колкото и трудни да бяха тези години, всъщност мисля, че ни подтикнаха да вземем проблемите си в собствените си ръце и да се ангажираме с различни въпроси около нас.\"", "date": "2018.03.19", "title": "Ще успее ли Египет отново да поведе арабския свят след изборите"}
{"url": "https://www.dnevnik.bg/sviat/2018/03/19/3148860_s_dva_istoricheski_rekorda_putin_polchi_pochti_77_ot/", "text": "Преброяването на почти всички бюлетини от президентските избори в Русия в неделя показва, че на тях Владимир Путин поставя два исторически рекорда. Първият е за получените 76.65% от гласовете, а вторият - за абсолютен брой гласове - над 55 милиона, или над половината от всички регистрирани малко над 107 милиона избиратели. Това сочат данните на ЦИК при 99% обработени протоколи. В останалите под 25% от гласовете се вместват следващите 7 допуснати до вота кандидати. На второ място е кандидатът на комунистите Павел Грудинин с 11.82%, следван от лидера на либералдемократите Владимир Жириновски с 5.68% и Ксения Собчак с 1.66%. Григорий Явлински успява да се изкчи с малко над 1%, но последните трима са под този праг. Избирателната активност според ЦИК е над 67%, но това не е рекорд - преди десет години на изборите за Дмитрий Медведев пред урните се бяха явили над 69%. На президентски избори най-слабият резултат е през 2004 г., когато се явиха 69.6 млн. души (64.38% активност), а най-силният - през 1991 г. - 79.5 млн. души (75.66%). Вотът от лятото на 1991 г., в който за пръв път участва и Владимир Жириновски, бе за президент и вицепрезидент на Руската съветска федеративна социалистическа република (РСФСР) като част от СССР. Два месеца по-късно бе направен опит за държавен преврат, довел до разпадането на бившия Съветски съюз, при посрещането на новата 1992 г. Така Владимир Путин ще може да управлява до 2024 г., а на пресконференцията в щаба му бе запитан дали няма планове да промени конституцията, забраняваща му повече от два последователни мандата, или без такава реформа да изчака и да се кандидатира и през 2030 г. \"Чакайте, говорите смешни неща. Хайде да посмятаме малко - какво, аз 100 години ли ще управлявам? Не\", отвърна президентът. Жириновски, който винаги е бил привърженик на силната ръка в Русия и дори е заявявал, че вероятно трябва да се премине към някаква форма на монархия начело с Путин, заяви в неделя, че тези президентски избори може да се окажат последните за страната. \"Ще има Държавен съвет - колективен орган, в който председателят с права на президент ще се избира на заседания на този съвет. Самият Държавен съвет на Русия ще се избира от най-добрите губернатори, министри, сенатор и депутати. Около 30-40 души ще заседават в този съвет в тържествената Георгиевска зала на Кремъл\", цитира думите му \"Интерфакс\". Според Жириновски ситуацията в Русия заприличва на тази в Китай, където председателят на Китайската народна република \"сега вече ще управлява пожизнено\".", "date": "2018.03.19", "title": "С два исторически рекорда Путин получи почти 77% от гласовете"}
{"url": "https://www.dnevnik.bg/sport/2018/03/19/3148861_grigor_dimitrov_ostava_chetvurti_v_sveta_predi/", "text": "Григор Димитров запазва четвъртото място в световната ранглиста преди втория за сезона турнир от сериите \"Мастърс\" - в Маями. Българският тенисист не се намира в добра форма и отпадна  още след първия си мач в Индиън Уелс . Той обаче запази позиции, след като повечето от останалите водещи играчи също направиха слаб първи мастърс за 2018 г. Димитров има 4600 точки, като изостава с 305 точки от третия в света - хърватина Марин Чилич.  Финалистът от Australia Open 2018  отпадна в третия кръг в Индиън Уелс. Александър Зверев от Германия, който също като Димитров беше елиминиран още във втория кръг, е пети с 4505 точки. Хуан Мартин дел Потро, който  свали Роджър Федерер от трона в Индиън Уелс  и спря впечатляващата победна серия на швейцарския ветеран, се изкачи до шестото място. Първата мастърс титла в кариерата на 29-годишния аржентинец му донесе скок от две позиции и актив от 4155 точки. Австриецът Доминик Тийм е седми с 3675 точки. Финалистът от US Open Кевин Андерсън се придвижи до рекордното в кариерата му осмо място. Южноафриканецът, който игра четвъртфинал в Индиън Уелс, събира 3235 точки. Белгиецът Давид Гофен губи две позиции и вече е №9, а французинът Лука Пуи влиза в топ 10 за пръв път в своята кариера. Двамата имат съответно 3190 и 2420 точки. Американецът Джак Сок е първи под чертата на челната десетка с 2335 точки. Освен Пуи още четирима тенисисти в топ 30 постигат личен рекорд в кариерата си. Диего Шварцман от Аржентина напредва до №16, французинът Адриан Манарино вече е 22-и, а една позиция зад него е южнокореецът Хьон Чун. Сърбинът Филип Крайнович се изкачва до 27-ото място. Мастърсът в Маями започва днес с мачовете от първия кръг на квалификациите. Димитров е поставен под №3 в основната схема и ще почива в първия кръг. Той ще започне участието си в турнира в края на седмицата. Световният №1 Федерер оглавява основната схема, а Чилич е водач в долната половина. Останалите поставени, които ще почиват на старта, са №4 Зверев, №5 Дел Потро, №6 Андерсън, №7 Гофен, №8 Сок, №9 Новак Джокович, №10 Томаш Бердих, №11 Сам Куери, №12 Роберто Баутиста Агут, №13 Шварцман, №14 Джон Иснър, №15 Фабио Фонини, №16 Пабло Кареньо Буста, №17 Ник Кириос, №18 Манарино, №19 Чун, №20 Милош Раонич, №21 Кайл Едмънд, №22 Крайнович, №23 Жил Мюлер, №24 Дамир Джумхур, №25 Фелисиано Лопес, №26 Кей Нишикори, №27 Андрей Рубльов, №28 Давид Ферер, №29 Борна Чорич, №30 Ришар Гаске, №31 Фернандо Вердско и №32 Карен Хачанов. Жребият за основната схема при мъжете ще се тегли тази нощ.", "date": "2018.03.19", "title": "Григор Димитров остава четвърти в света преди мастърса в Маями"}
{"url": "https://www.dnevnik.bg/sviat/2018/03/19/3148863_akrobat_na_sirk_dju_solei_zagina_po_vreme_na_spektakul/", "text": "Акробат на \"Сирк дю Солей\" загина по време на представление в САЩ, съобщиха световните медии. 38-годишниятфранцузин Ян Арно падна от височина по време на изпълнение и почина по-късно в болница в Тампа, Флорида. \"Цялата трупа е в шок и опустошена\", се казва в изявление на \"Сирк дю Солей\" Компанията уверява, че съдейства на властите за изясняване на причините за произшествието.", "date": "2018.03.19", "title": "Акробат на \"Сирк дю Солей\" загина по време на спектакъл"}
{"url": "https://www.dnevnik.bg/bulgaria/2018/03/19/3148867_opasnost_ot_visoki_vodi_na_tundja_shte_ima_krai_iambol/", "text": "В района на Ямбол днес е обявен жълт код за очаквани високи води на Тунджа, а към сряда се очаква опасността да се повиши до оранжев код. Това съобщи пред Би Ти Ви министърът на околната среда и водите Нено Димов. Няма очакване за проблем при язовирите, коментира министърът по повод силните дъждове вчера и прогнозата на нови обилни валежи до края на седмицата. Димов припомни, че правителството ще отдели в държавно дружество всички общински язовири, за които кметовете не могат да полагат грижи. Тече категоризация на язовирите, за да се види къде са необходими ремонти. Ако бъдат направени планови ремонти, ще са по-евтини, каза министърът и препоръча хората да застраховат имуществото си.", "date": "2018.03.19", "title": "Опасност от високи води на Тунджа ще има край Ямбол в сряда"}
{"url": "https://www.dnevnik.bg/zelen/2018/03/19/3148865_bnb_otkazala_da_obiavi_deistvitelniia_sobstvenik_na/", "text": "На запитване от министъра на околната среда кой е действителният собственик на компанията \"Юлен\", която е концесионер на ски зоната над Банско, Българската народна банка е отговорила, че не е в нейните правомощия да отговори. Това съобщи пред Би Ти Ви екоминистърът Нено Димов. Номинален собственик е кипърският гражданин Георгиус Георгиу. Днес екоминистърът повтори, че държавата знае кой е реалният собственик, но работа на министерството на околната среда е само да контролира изпълнението на концесионния договор. Димов каза, че очаква резултата от  разследването на прокуратурат а, която започна да проверява собствеността в дружеството след сигнал от партия \"Зелените\". Каквито предписания даде (прокуратурата), ще се изпълнят, каза министърът, допълни, че не знае в каква посока тече проверката, защото това е разделение на властите. Той изрази мнение, че протестите срещу промяната в плана за управление на национален парк \"Пирин\" показват \"неомарксистки поглед към развитието\", докато правителството прилагало консервативния подход, а именно - да се съобразява с мнението на местната общност. Даде пример за такъв подход в Трън, където местната общност се обяви на референдум срещу златодобива, и в Генерал Тошева, където каза \"да\" на добива на природен газ.  Министърът повтори тезата си, че протестите са част от политическа кампания и прогнозира, че те ще продължат до изборите догодина.", "date": "2018.03.19", "title": "БНБ отказала да обяви действителния собственик на \"Юлен\""}
{"url": "https://www.dnevnik.bg/evropa/2018/03/19/3148869_germanski_ministur_kritikuva_es_za_tona_kum_iztochnite/", "text": "Новият германски министър на вътрешните работи Хорст Зеехофер обвини Европейския съюз, че гледа отвисоко източните страни членки по време на разговорите за разпределяне на мигрантите, предаде \"Ройтерс\". Зеехофер изрази тази позиция в интервю за германския в. \"Велт ам зонтаг\" броени дни след като породи полемика, като каза, че  ислямът не принадлежи на Германия . Бившият премиер на Бавария , член на Християнсоциалния съюз, който е съюзник на консерваторите на Меркел, иска да покаже, че неговата партия е твърда по въпроса за злоупотребите в сферата на миграцията в навечерието на провинциалните избори. Така той очаква да си върне гласовете, отишли при \"Алтернатива за Германия\" на федералните избори през миналия септември. Зеехофер призова за продължителен германски граничен контрол, тъй като ЕС не е способен да защитава външните си граници. Той разкритикува Европейската комисия за нейния поучаващ тон спрямо страните от Източна Европа, отказали да приемат кандидати за убежище по схемата за тяхното разпределение на квотен принцип в съюза. Според Зеехофер подобно поведение е контрапродуктивно. Той припомни, че всяка страна си има своята гордост. Зеехофер призова ЕС да престане да взима решения през главите на страните членки. Той каза, че често пъти еврокомисията гледа страните членки отвисоко. \"Трябва да вложим повече енергия в диалога за разпределянето на бежанците. Ако ние продължим да преговаряме търпеливо, мнозинството от страните ще го подкрепят\", допълни министърът. Зеехофер каза, че другите страни могат да дадат своя принос по други начини, като изпращат повече персонал за европейската гранична служба или като допринасят за съвместните гранични патрули. Изявленията на Зеехофер може да засилят напрежението в голямата коалиция на Меркел със социалдемократите. Йоханес Кар, член на парламента и говорител на консервативното крило сред социалдемократите, обвини вече Зеехофер, че използва новия си пост за водене на кампания за изборите в Бавария.", "date": "2018.03.19", "title": "Германски министър обвини ЕС за тона към източните страни в спора за мигрантите"}
{"url": "https://www.dnevnik.bg/bulgaria/2018/03/19/3148872_avariia_zatvori_centralniia_ofis_na_agenciiata_po/", "text": "Поради авария в инсталационната система в сградата на Агенция по вписванията – София, ул. Елисавета Багряна № 20 фронт офисите на: Търговски регистър и регистъра на юридическите лица с нестопанска цел, Имотен регистър, регистър РИОС и регистър БУЛСТАТ, спряха работа тази сутрин. Около 11 ч аварията беше отстранена и офисите започнаха да приемат граждани. Заявления и документи могат да се подават и по електронен път.", "date": "2018.03.19", "title": "Авария затвори за два часа централния офис на Агенцията по вписванията (обновена в 11.15)"}
{"url": "https://www.dnevnik.bg/photos/2018/03/19/3146790_fotogaleriia_v_kraia_na_vsiaka_svetlina_zapochva_tunel/", "text": "Червената крепост, Делхи, Индия / Агра, Индия  \"Когато човек тръгва нанякъде, обикновено търси това, което не му достига. И никога не знае докъде трябва да стигне и къде трябва да се спре. За да се окаже точно до това, което му липсва\" - \"Тунел\", Петре М. Андреевски", "date": "2018.03.19", "title": "Фотогалерия: В края на всяка светлина започва тунел от тъмнина"}
{"url": "https://www.dnevnik.bg/evropa/2018/03/19/3148876_poliaci_protestiraha_sled_kato_curkvata_prizova_za/", "text": "Жени протестираха вчера в Полша, след като Римокатолическата църква призова правителството да забрани абортите, предаде \"Асошиейтед прес\", цитирана от БТА. Около 400 души протестираха пред сградата на варшавската архиепархия, като носеха телени закачалки за дрехи - символ на незаконните аборти. Те скандираха \"Нищо за нас без нас!\" и \"Спасете жените!\". Протестните действия бяха в отговор на изявление на полските епископи, в което полските депутати бяха призовани напълно да забранят абортите. Консервативното правителство на Полша подкрепя още по-голямо затягане на строгото законодателство против абортите и забраната на абортирането на болни или деформирани зародиши. Предвижда се тази седмица парламентарна комисия да обсъди подобно предложение, направено от организация против абортите. Полша позволява абортите в случаите, когато има опасност за живота или здравето на жената, бременността е резултат от изнасилване или кръвосмешение или зародишът е нелечимо болен или увреден.", "date": "2018.03.19", "title": "Поляци протестираха, след като църквата призова за пълна забрана на абортите"}
{"url": "https://www.dnevnik.bg/evropa/2018/03/19/3148879_shveicarskiiat_model_e_alternativa_na_otcepvaneto_ot/", "text": "Бившият премиер на Каталуня Карлес Пучдемон каза, че независимостта на областта не е единствената възможност за уреждане на най-тежката политическа криза в Испания от десетилетия, предаде \"Асошиейтед прес\", цитирана от БТА. Пучдемон заяви, че една умерена алтернатива може да бъде възприемането на швейцарския кантонен модел, който би предоставил по-голямо самоуправление на испанските области, които и без това имат големи правомощия. \"Дали независимостта е единствената възможност? Съвсем не, има други, разбира се, а от тях швейцарският модел вероятно е най-ефективният и най-привлекателният\", каза той в Женевския университет, където присъства на филмов фестивал и форум за правата на човека. Това е второто му пътуване извън Белгия,  където пребивава , откакто избяга от Испания след неуспешния опит за обявяване на независимост на Каталуня през октомври миналата година. По-рано този месец Каталуня  отложи безсрочно избора на премиер . Парламентът в Барселона трябваше да се събере, за да избере наследника на уволнения премиер Карлес Пучдемон, два месеца и половина след извънредните избори, които областта проведе като част от прякото управление, наложено от Мадрид. Заседанието беше насрочено малко след като Пучдемон обяви от Брюксел, че  временно се оттегля, за да даде път на Жорди Санчес  - активиста и шеф на една от водещите организации в Каталуня, агитиращи за независимост. Санчес е с мярка превантивен затвор заради разследване за подстрекателство към размирици и поиска от Върховния съд в Мадрид, който се занимава със случая, да бъде освободен. Съдът обаче отказа  както да го пусне на свобода , така и да му позволи да присъства в залата, за да стане премиер.", "date": "2018.03.19", "title": "Швейцарският модел е алтернатива на отцепването от Испания, заяви Пучдемон"}
{"url": "https://www.dnevnik.bg/evropa/2018/03/19/3148881_germaniia_predupredi_sasht_da_ne_opitvat_da_razdeliat/", "text": "Германският министър на икономиката Петер Алтмайер предупреди днес САЩ да не се опитват да забият клин между Германия и останалата част от Европа с вносни мита и каза, че евентуална глобална търговска война би навредила както на производителите, така и на потребителите, предаде \"Ройтерс\", цитирана от БТА. Алтмайер, който ще посети Вашингтон, заяви за германския в. \"Ханделсблат\", че се подготвя за своите срещи с американски представители в тясна координация с европейския комисар за търговията Сесилия Малмстрьом. \"Ние сме митнически съюз и действаме съвместно. Не може да бъде в интерес на правителството на САЩ да разделя Европа, а то и не би успяло\", каза той. Огласените от президента на САЩ Доналд Тръмп  мита от 25 процента върху вносната стомана и от 10 процента върху вноса на алуминий  се оспорват  от европейските и от други търговски партньори на САЩ  като Япония. Миналата седмица Тръмп каза, че  ще спести на ЕС митата  върху стоманата и алуминия, ако съюзът се откаже от бариерите, които издига пред американските стоки.", "date": "2018.03.19", "title": "Германия предупреди САЩ да не опитват да разделят ЕС с вносните мита"}
{"url": "https://www.dnevnik.bg/analizi/2018/03/19/3148900_izchezvaneto_na_optimistichnata_koncepciia_za_zapada/", "text": "\"Вие, европейците, идвате тук да ни поучавате, да ни обвинявате и мърморите, а след това очаквате да ви защитаваме\", ми каза един американски колега по време на скорошното ми пътуване до Вашингтон. Горчивината му, която не беше нова нито в тона, нито по същество, все пак ме изненада, тъй като го познавам почти от 20 години, когато НАТО се разшири към Централна Европа. В духа на времето тогава той беше непоправим оптимист и много \"западен\" в желанието си да разшири значението на термина \"трансатлантически\". Характерният за началото на века оптимизъм пасваше идеално на убеждението, че Западът е  концепция за бъдещето  (‘Zukunftsbegriff’) за разлика от провалената съветска империя – окончателната победа на либералната демокрация или иначе казано, \"краят на историята\".  За човек като мен, който идваше от Централна и Източна Европа, този оптимизъм изглеждаше естествен. Бяхме станали свидетели на края на непопулярните тоталитарни режими, на възхода на гражданските общества и на стремежа на свободния свят да изгради общо бъдеще. Колкото и да беше болезнен, преходът беше популярен, защото означаваше \"завръщане към Европа\", а САЩ допълваха картината за проспериращия, творчески и обединен Запад.  Тази ентусиазирана представа за Запада получи първия си тежък удар още през 2002 г. преди войната в Ирак, когато Робърт Кейгън написа: \"(...) факт е, че европейците и американците вече не споделят една и съща представа за света. По всички важни въпроси за властта - за ползата от силата, за морала на силата - пътищата им се разделиха.\" Кейгън настоява, че след края на студената война Европа и САЩ са развили фундаментално различни гледища за това какъв е светът и какъв трябва да бъде: според европейците светът трябва да се основава на правила, а според американците - той ще бъде хаотичен, което ще налага употребата на твърда сила. Стратегията за национална сигурност като... академично усилие Днешното раздразнение на моя колега от Вашингтон беше изненадващо, защото веднага след 2000 г. той не се притесняваше от противоречието между Марс и Венера. Подобно на мнозина други, той гледаше на това разделение като на възможност за прехвърляне на мостове и за интелектуално усилие за коригиране на гледищата в рамките на трансатлантическото доверие и чувство за обща принадлежност към Запада. А сега осъзнах, че тази широка рамка вече я няма. Американско-европейските отношения днес са подвластни на открита враждебност и недоверие - и докато през 2002 г. Кейгън смяташе, че американската гледна точка по-правилно схваща глобалната реалност, през 2018 г. САЩ сякаш са лишени от каквото и да било интелектуално желание да й отговорят.  Липсата на интелектуално усилие в дебата във Вашингтон учудва, а причината е, че той е фокусиран само около един човек, американския президент, чиято егоцентричност и повърхностност, неуважение към институциите и партньорите изглеждат безпрецедентни. Администрацията и президентът говорят на различни езици, а опитът от следвоенната дипломатическа история сякаш е изчезнал.  Съществува стратегия за национална сигурност, създадена от Белия дом на Тръмп, но тя е \"отделена от реалността на управлението на Тръмп\", тя е \"чисто академично усилие\". Главният въпрос, на който стратегията не отговаря, е кои са действителните приоритети на администрацията, защото документът влиза в дълбоко противоречие с изявленията на Тръмп по ключови теми. Така например стратегията призовава за единство на Европа и Америка срещу общата заплаха от Москва. В нея се казва, че \"Русия използва подмолни средства, за да отслаби доверието в американския ангажимент към Европа, да подкопае трансатлантическото единство и да отслаби европейските институции и правителства\". За да противостоят, \"Съединените щати и Европа ще работят заедно, за да противодействат на подривните действия и агресия на Русия\", включително като потвърждава, че \"Съединените щати остават ангажирани с член 5 от Вашингтонския договор\", който задължава Америка да защитава своите съюзници в НАТО.  Обратно, когато говори за НАТО, Тръмп не споменава заплахата от Русия, а се фокусира изключително върху заплахата, която идва от съюзниците на Америка. \"Няма да допусна държавите членки да не си покриват вноските, а ние да им гарантираме сигурността и да бъдем готови да водим войни заради тях\", каза той. За разлика от Стратегията за национална сигурност в речта си Тръмп не каза нищо за ангажимента на Америка към чл. 5 от договора.  Някои американски официални лица в последно време се опитаха да преодолеят различията между позициите на президента и на администрацията. Гледайте политиката и без да влагате емоции, не обръщайте внимание на шума и опаковката, е посланието към европейците зад закрити врати. Но фактът, че според проучване на центъра \"Пю\" от 2017 г. 75% от анкетираните в 37 страни намират Тръмп за арогантен, прави невъзможно посланикът да бъде отделен от посланието. Какво мисли Берлин и какво мислят германците Още по-впечатляващи са резултатите от едно изследване, което сравнява общественото мнение в Германия и САЩ. \"Докато приблизително двама от всеки трима запитани американци характеризират отношенията като добри, 56% от германците застъпват противното мнение\", заключава проучването. По този въпрос германският елит и общество изглеждат на едно мнение, но докато политиците в Берлин ясно съзнават колко важна е ролята на Америка за сигурността и отбраната, едва 16% от германците оценяват това като важно. Мюнхенската конференция по сигурността също обърна внимание на рисковата ситуация в днешния мултиполярен свят, съчетана с огромните отбранителни разходи на САЩ и липсата на надеждна трансатлантическа рамка (\"Светът е на ръба\"). Но изчезването на оптимистичната концепция за Запада не е само лоша новина, тя носи и надежда: допуска се, че това ще доведе до обединяване на усилията за изграждането на европейска отбрана. Проучване на общественото мнение, поръчано от Мюнхенската конференция и McKinsey, показва, че мнозинството от европейците искат да имат собствени въоръжени сили, които да бъдат способни да се разгръщат извън техните национални граници, за предпочитане по целия свят. Наред с това друга добра новина е, че предизвиканата от Тръмп вълна не води до укрепване на националистите и популистите в Европа. Както написа \"Гардиън\", трайният резултат вероятно ще бъде укрепването на евролибералите и провокирането на дебат в Европа дали трансатлантизмът все още има смисъл. Неясно е какъв ще бъде отговорът на Америка на поканата на Путин за надпревара при стратегическите оръжия. А оповестените от Тръмп мерки за търговски протекционизъм очертават перспективата за търговска война. Възможно ли е въобще някой днес да бъде убеден трансатлантик?  Рейгън, Тръмп и империята на злото  Верните американофили от Централна и Източна Европа все още помнят Рейгън, американския президент, който победи империята на злото. Предизборният му лозунг беше подобен на този на Тръмп - \"Да направим Америка отново велика\", а през първата година от управлението си той въведе данъчни облекчения и повиши военните разходи (което на свой ред подхлъзна СССР в икономическата пропаст). Между другото съчетанието на тези две политики доведе до ръст на бюджетния дефицит, който достигна приблизително 6% от брутния вътрешен продукт през 1983 г. - път, по който пое и Доналд Тръмп, изтегляйки заем от приблизително 1 трилион долара през тази финансова година. Рейгън също се опита да наложи протекционистични мерки, но за разлика от Тръмп днес направи това след преговори с европейските си партньори (а малко по-късно се отказа от мерките). Днес с повишаването на митата за стоманата федералното правителство в САЩ е на път да отчужди редица европейски правителства. Подобна беше схемата и при наскоро одобрените от Конгреса санкции срещу Русия: те бяха въведени без консултации с ЕС, макар икономическите връзки между европейците и Русия да са далеч по-активни, отколкото тези между Русия и САЩ.  Но разликите с Рейгън вероятно са най-многозначителни, когато става дума за отношенията с Русия. Докато неприкритата цел на Рейгън беше да \"напише последната страница от историята на Съветския съюз\", Тръмп далеч не е толкова категоричен. Той не само се противопоставя на своята категорично настроена администрация по този въпрос, но и неговата двусмисленост по намесата на Русия в президентските избори в САЩ доведе до формирането на двупартийно мнозинство срещу него. Полша и Унгария не са притеснени Шизофреничната ситуация във Вашингтон сякаш не притеснява лидерите на Полша и Унгария. Американската военна подкрепа за Полша задоволява очакванията на Варшава в областта на сигурността. Полското ръководство днес е загрижено да увери своите американски колеги, че \"нищо\" няма да се промени, когато силно критикуваният закон за ролята на Полша в холокоста влезе в сила. Поляците без съмнение са благодарни на Рейгън за победата над комунизма, за утвърждаването на свободата и демократичните принципи (през 2007 г. президентът Лех Качински удостои Рейгън посмъртно с най-високият полски орден, даван на чужденци - \"Орденът на белия орел\"). Днес Ярослав Качински може да се асоциира с популизма на Тръмп, но неоповестеният формално поход на Тръмп срещу либералната демокрация всъщност противоречи на наследството, завещано от Рейгън в Полша.  В Будапеща мекият автократ Орбан се зарадва от победата на Тръмп. Ала надеждите му за установяване на близки отношения все още очакват да се превърнат в реалност: поканата за негово посещение в Белия дом засега се отлага от американската администрация заради симпатиите на Орбан към Путин и неговия (доста успешен) опит да превърне Унгария в подобие на Русия. За съжаление на Орбан Унгария не е достатъчно важна, за да се превърне във въпрос от дневния ред на големия шеф. Освен способността им да говорят от името на народа и възмущението им от либерализма Качински, Орбан и Тръмп са обединени и от липсата на симпатия към Ангела Меркел в Германия. Неотдавна точно до статуята на Рейгън на Площада на свободата в Будапеща беше издигнат паметник на жертвите на нацистката окупация в Унгария. Критиците на този паметник го интерпретират като опит за заличаване на съучастието на Унгария в трагедията от Втората световна война, но преди всичко като израз на новия унгарски национализъм. Съществува голям контраст между призива на Рейгън към обединение (  и изолационизма на Орбан, издигнал стена срещу имигрантите, е друг аргумент срещу паралелите между Рейгън и Тръмп в американско-европейските отношения. Последиците Управлението на Доналд Тръмп несъмнено ще има трайни последици за Европа, за трансатлантическите отношения и за света, а последиците от него ще продължат да бъдат усещани в глобалната сигурност, международната търговска система и в света и след края на неговото управление. Но все повече видимо изглежда разрушаването на Запада като концепция. Перспективите за това бяха видими още преди изненадваща победа на Тръмп, вероятно това щеше да се случи малко по-късно и ако победителят беше друг, но истината е, че 45-ият президент на САЩ създаде недоверие, допусна враждебност и започна действия, които фундаментално подкопаха тази концепция. Предстои да разберем дали е възможно връщане назад.", "date": "2018.03.19", "title": "Изчезването на оптимистичната концепция за Запада"}
{"url": "https://www.dnevnik.bg/bulgaria/2018/03/19/3148906_kratki_novini_zaradi_poroite_pomutnia_vodata_v_pet/", "text": "Следователят Бойко Атанасов е подслушван по искане на МВР и делото срещу прокуратурата е прекратено Делото заведено от следователя, говорил за шпицкоманда в прокуратурата - Бойко Атанасов, защото е бил незаконно подслушван от държавното обвинение е окончателно прекратено, информира  news.lex.bg . Съдът обаче е писал на Атанасов, че той може да заведе иска си по Закона за отговорността на държавата и общините за вреди срещу МВР, тъй като е бил подслушван по искане на ГДБОП. Затова и делото за обезщетение в размер на 151 хил. лв. срещу прокуратурата е прекратено. Процесът започна преди две години, когато Атанасов получи отговор от Националното бюро за контрол на специалните разузнавателни средства, че е бил незаконно подслушван. През декември 2017 г. Атанасов е искал да бъде конституирано и МВР като втори ответник, но съдът е отказал, заради дългото процесуално бездействие на следователя. В крайна сметка той е завел отделно дело в края на миналата година срещу МВР. Борисов предложи на Катар да изгради тунела под Шипка и магистрала \"Черно море\" Премиерът Бойко Борисов се срещна с делегация от Катар, водена от члена на емирското семейство шейх Абдул Азиз бин Али Ал-Тани, и включваща представители на Qatar Investment Autority. По време на разговорите е обсъдена възможността катарски компании да изградят тунела под Шипка, магистрала \"Черно море\", индустриалната зона в Стара Загора и други инфраструктурни обекти в България. Друга обсъждана тема беше свързана с възможностите за инвестиции в областта на минералните и изворни води, както и в балнеоложки центрове. Рокада на ръководни постове в МВР Шефът на полицията във Видин - старши комисар Янко Янколов, поема ръководството на областната дирекция на МВР във Враца. На негово място пък е назначен старши комисар Петър Коцин. Главният секретар на МВР Младен Маринов представи днес новите директори като посочи, че назначенията са със заповеди на министър Валентин Радев. Досега полицията във Враца беше с временно изпълняващ длъжността началник – Цветелин Стоянов, който ще се завърне на старата си позиция. Петър Коцин е роден през 1972 г., завършил е право във Великотърновския университет, работи в МВР от 1995 г. От януари 2016 г. е началник на полицията в Белоградчик. Янко Янколов е роден през 1974 г., завършил е финанси във Великотърновския университет, работи в МВР от 1995 г. Комисията за финансов надзор обяви конкурс за лого Графичният знак трябва да бъде съобразен с функциите за надзор на инвестиционния, застрахователния и осигурителния пазар и визията на комисията като регулатор на динамичната среда на пазарите от небанковия сектор, се казва в съобщението. Конкурсът е явен, е предложения се приемат до 25 май 2018 г. включително. Заради пороите помътня водата в пет села в Монтанско  Водата от чешмите в селата Безденица, Долна Вереница, Горно Церовене, Гаврил Геново и Георги Дамяново в област Монтана е негодна за пиене, съобщи БНТ. Здравната инспекция препоръчва хората да пият само бутилирана вода от магазините или доставена от ВиК-Монтана с водоноски. Водата от чешмите може да се използва за битови нужди. Причина за влошеното качество на водата са проливните дъждове, размътили водоизточниците. Удостоверенията за тежести са достъпни онлайн  Агенцията по вписванията въведе безплатна проверка по електронен път на автентичността на издадените удостоверения за тежести върху имот. Мярката се въвежда за превенция срещу злоупотреби. Всяко удостоверение от Имотния регистър след 19 март 2018 г. ще носи уникален буквено-цифрен код с дължина 12 знака. Чрез въвеждането на кода потребителят може да провери онлайн дали удостоверението, с което разполага, е идентично с издаденото от Агенция по вписванията.", "date": "2018.03.19", "title": "Кратки новини: Борисов предложи на Катар да изгради тунела под Шипка и магистрала \"Черно море\""}
{"url": "https://www.dnevnik.bg/evropa/2018/03/19/3148932_okolo_30_hil_dushi_v_evropa_sa_potencialni_teroristi/", "text": "Около 30 хил. души в Европа са потенциални терористи. Това е една голяма общност, която се радикализира основно по интернет. Това заяви пред Би Ти Ви директорът на Европол Роб Уейнрайт. По думите му към тази група могат да се добавят и хората от Стария континент, които са отишли да се бият в Сирия и Ирак, а след това имат намерение да се завърнат в Европа. Според Уейнрайт тези 30 хил. души не са директно подчинени на терористичната групировка \"Ислямска държава\" и това прави по-сложен процесът на установяването им. По думите на директора на Европол основните заплахи за Европа са терористичните и кибератаките, както и оформянето на групи в много държави, които наподобяват мафия. Именно заради това споделяното на информация между властите на страните от континента било задължително. Уейнрайт допълни, че сътрудничеството между Европол и българската полиция е чудесно, и даде за пример работата по атентата в Сарафово. Той уточни, че тогава българските власти са предоставили цялата налична информация по случая, като това е помогнало за по-бързото разкриване на виновните.", "date": "2018.03.19", "title": "Около 30 хил. души в Европа са потенциални терористи, обяви директорът на Европол"}
{"url": "https://www.dnevnik.bg/evropa/2018/03/19/3148926_durjavnite_firmi_v_bulgariia_nosiat_risk_za/", "text": "Резултатите на държавните предприятия в България са източник на несигурност и представляват риск за публичните финанси. Това е посочва в  доклада  на Европейската комисия в рамките на т.нар. европейски семестър, включващ задълбочен преглед на макроикономическите дисбаланси. В документа се цитират данни от Министерството на финансите, според които задълженията на фирмите, където държавата притежава най-малко 50% и упражнява контрол, възлизат на почти 17% от брутния вътрешен продукт (БВП) към юни 2017 г. Според оценката на еврокомисията икономическите резултати на държавните предприятия са слаби в сравнение с тези на другите страни в региона и на частния сектор. Енергетиката е секторът, който търпи най-много загуби, и предприятията в този сектор са най-задлъжнели. В транспорта също се отчитат проблеми. Двете големи железопътни компании (\"Български държавни железници\" и Национална компания \"Железопътна инфраструктура\") имат дългове в размер от 2.6% от БВП. Правителството възнамерява да използва фондове от концесията на \"Летище София\", за да модернизира губещата и силно задлъжняла БДЖ, се посочва в доклада. Според него корпоративното управление на държавните предприятия продължава да бъде предизвикателство. Като основни проблеми са посочени липсата на ясна обосновка за държавната собственост, разпокъсаната надзорна рамка, липсата на финансова насоченост и отчетност, назначенията, които често се правят без конкурси. Присъствието и ролята на политическата власт са много силни и това често е за сметка на дългосрочната визия и координация, на прозрачността и на високите стандарти за управление, се казва още в доклада.", "date": "2018.03.19", "title": "Държавните фирми в България носят риск за публичните финанси, предупреди еврокомисията"}
{"url": "https://www.dnevnik.bg/razvlechenie/2018/03/19/3148944_tri_chetvurti_vze_goliamata_nagrada_na_sofiia_film_fest/", "text": "Голямата награда \"София – град на киното\" за най-добър филм на фестивала \"София филм фест\" взе \"Три четвърти\" (България-Германия) на режисьора Илиян Метев и продуцентите Илиян Метев и Ингмар Трост. В 22-рия международен филмов фестивал бяха представени 178 пълнометражни филма и 29 късометражни от 54 държави. Над 300 бе броят на международните гости. Членове на журито бяха режисьорите Илдико Енеди (Унгария) и Ралица Петрова (България), актьорът Милан Марич (Сърбия) и продуцентът Клаудия Ландсбергер (Холандия).  Специалната си награда журито присъди на \"Генезис\" (Унгария) на режисьора Арпад Богдан. Журито оцени режисурата на Бану Саваджъ във филма \"Гълъбът\" (Турция). Наградата JAMESON за български късометражен филм получи \"Преображение\" на режисьора Стефан Ганов.", "date": "2018.03.19", "title": "\"Три четвърти\" взе голямата награда на \"София филм фест\""}
{"url": "https://www.dnevnik.bg/photos/snimka_na_denia/2018/03/19/3148966_snimka_na_denia_buria_na_jupiter/", "text": "Американската космическа агенция НАСА разпространи снимка от буря на газовия гигант Юпитер, която е направена на 7 февруари от апарата \"Джуно\". Той е направил кадъра по време на 11-ата си близка разходка до планетата. Снимката е направена от разстояние от малко повече от 12 хил. км, като показва огромна буря в северното полукълбо на Юпитер.", "date": "2018.03.19", "title": "Снимка на деня: Буря на Юпитер"}
{"url": "https://www.dnevnik.bg/evropa/2018/03/17/3143519_evropeiskite_ne_tolkova_svobodni_medii/", "text": "Доскоро групите, защитаващи свободата на медиите, отхвърляха риска от физически нападения срещу журналисти в Европа, но вече не могат да си го позволят, пише \"Политико\". Скорошното  убийство на словашкия разследващ журналист Ян Куцяк  и неговата годеница Мартина Кушнирова се случи няколко месеца след  убийството с кола бомба  на малтийския репортер Дафне Каруана Галиция и разсея усещането, че Европа е континент на мира. Неправителствените организации като цяло приемаха, че \"това не може да се случи тук\", и посочваха като доказателство доброто представяне на страните от ЕС в годишния индекс за медийна свобода на \"Репортери без граници\". Те насочваха вниманието си по-скоро към Западните Балкани и Турция, където правителствените атаки срещу медиите достигат сюрреалистични нива, а десетки журналисти са в затвора или биват съдени. Що се отнася до ЕС, опасенията бяха други: злоупотребата със законите срещу клеветата, липсата на защита за хората, които подават сигнали, авторитарният курс в Унгария и Полша, медийната концентрация в страни като Италия. Убийството на осем журналисти и карикатуристи на \"Шарли ебдо\" през януари 2015 г. от двама джихадисти бе истински шок. Атаката обаче бе приета по-скоро като изключение и бе обяснена със специфичния характер на сатиричния седмичник. Сравнен със степента на насилие срещу медиите в страни като Мексико и Сирия, ЕС продължаваше да бъде смятан за сигурно място за упражняване на журналистическата професия. Сега, когато неправителствените групи започват да сравняват разпилените данни за заплахите и нападенията срещу журналисти след скорошните убийства, Извън винаги присъстващия риск от тероризъм възходът на екстремистките партии и популистките движения направи работата още по-опасна. Репортерите биват прекъсвани, докато отразяват улични протести. Редакторите стават мишени в социалните мрежи. Европейските политически лидери взимат пример от Доналд Тръмп и проявяват враждебност към пресата, давайки зелена светлина за насилие срещу журналисти. Във Франция медиите са подложени на атаки не само от крайнодесните и крайнолевите, но и все по-често от традиционните политически лидери. \"Ставаме свидетели на атаки не само срещу професията, но и срещу ролята на медиите в демократичното общество\", коментира представителят за свободата на медиите в Организацията за сигурност и сътрудничество в Европа (ОССЕ) Арлем Дезир. И тук идва организираната престъпност. През 2017 г. Европол е идентифицирала 5000 международно действащи организирани престъпни групи в ЕС в сравнение с 3600 през 2013 г. Увеличението отразява по-доброто събиране на разузнавателни данни, но освен това е знак за промяната в престъпните дейности, които стават по-сложни и мащабни, според оценки на организацията. Престъпните групи вече показаха, че не харесват разследващите журналисти. В Италия около 200 журналиста са получили полицейска защита през 2017 г. Разширяването на международните разследващи журналистически проекти изнерви престъпните групи. Преди да бъде убит,  Куцяк е разследвал дейностите  на калабрийската мафия ндрангета и връзките й със словашките политици. Според италиански прокурори мафиотската организация си е партнирала с мексикански наркокартели и дори има слухове за връзки с \"Ислямска държава\". Разследването на смъртта на Куцяк продължава, но е ясно, че убиецът е искал да покаже, че \"Опасявам се, че ще загубим още журналисти\", коментира наскоро Дрю Съливан, съосновател на международния журналистически \"Проект за разследване на организираната престъпност и корупцията\" (OCCRP). Предизвикателството пред медиите ще е да осигурят на журналистите средства, обучения и умения за оценка на риска, от които се нуждаят, за да упражняват опасната си професия. Особено младите журналисти трябва да бъдат предупредени за рисковете, които поемат, когато разследват организираната престъпност. Ако Европа остане пасивна, безнаказаността ще царува, както показва примерът с Латинска Америка, и ще бъде приемана от преследващите медиите като разрешително за убийство.", "date": "2018.03.19", "title": "Европейските (не толкова) свободни медии"}
{"url": "https://www.dnevnik.bg/sport/2018/03/19/3148942_fotogaleriia_biagane_pod_dujda_v_gradskiia/", "text": "Градският ултрамаратон Spring360 се проведе в Южния парк в дъждовната неделя.", "date": "2018.03.19", "title": "Фотогалерия: Бягане под дъжда в градския ултрамаратон Spring360"}
{"url": "https://www.dnevnik.bg/bulgaria/2018/03/19/3148943_kak_da_kajem_ne/", "text": "Случвало ли ви се е да трябва да откажете  интервю за работа ? Също както отказът да бъдете наети и това може да е неприятно преживяване. Но как да кажем \"не\" на работодателя без да попаднем в черния му списък? Тълкува ли се отказът като несериозност? Една от причините за подобен казус е, че кандидатът е  подал документи  по няколко обяви за работа и е получил покана за всички или за няколко, които се застъпват. Нормално е да изберете да отидете на интервю в най-желаната от вас компания и това трябва да се осъзнава и от самия работодател. Друг вариант да се стигне до ситуацията, в която трябва да кажете \"не\", е ако първоначално приемате поканата, но впоследствие осъзнаете, че не сте подходящ за дадената позиция и по-скоро не виждате смисъл да губите своето време и това на интервюиращия. Възможно е и просто да изникне нещо непредвидено - семейни ангажименти, здравословни предизвикателства, извънредни пътувания и т.н.  Каквато и да е причината, имайте предвид, че подходът за  отказ на предложение  за интервю или дори конкретна оферта за работа е същият като при приемането - покажете отговорно и професионално отношение. Това ще ви гарантира, че  вратата е отворена  за вас и в бъдеще. Просто откажете любезно по телефона или чрез имейл. Безсмислено е да игнорирате покана за интервю или работа, да не отговаряте и да няма връзка с вас. Не е коректно и да потвърдите, но след това да не отидете.  Освен това специалистите съветват да не  кандидатствате по обяви  и конкурси, за които имате усещането, че не са подходящи за вашите интереси и кариерни планове. Може да погледнете на това като на тренировка за явяване на интервю, но все пак имайте предвид, че тя може и да не е най-ефективният вариант, понеже няма да имате нужната мотивация да защитите кандидатурата си. А и си представете варианта, в който все пак сте одобрен, но всъщност вие не искате да работите на конкретното място - неприятно и за вас, че трябва да откажете, и за работодателя, който остава с усещането за загуба на време и несериозно отношение. А ако все още не сте открили подходящата за вас позиция, разгледайте актуалните обяви на  Karieri.bg :", "date": "2018.03.19", "title": "Как да кажем \"не\""}
{"url": "https://www.dnevnik.bg/skorost/2018/03/19/3148988_reno_pokaza_budeshteto_na_gradskiia_transport/", "text": "Градският транспорт на бъдещето е твърде вероятно да се състои от споделени, електрически и автономни превозни средства, смятат от \"Рено\" и на автосалона в Женева показаха превозно средство, което отговаря на тези критерии. Моделът \"Изи-гоу\" (EZ-GO) използва платформа на роботизиран автомобил, върху която френският концерн ще изгради серия различни превозни средства. От \"Рено\" смятат, че \"Изи-гоу\" комбинира гъвкавостта и комфорта на индивидуалния транспорт с ефективността и сигурността на обществения. Минибусът събира до шестима пасажери, като решение на оператора, който предлага услугата, е дали той ще може да се хваща от мрежа от публични спирки, или ще взима пътниците от домовете им. При втория вариант заявката ще се прави през специално приложение, като всеки ползвател ще може да си запази предпочитано място в салона и дори да избере компанията, с която да пътува. Така например индивидуални туристи биха могли да се обединят за наем на цялото превозно средство, с което да разгледат забележителностите на града, в който са. \"Рено Изи-гоу\" е предназначено за придвижване основно в градска среда и това е причината максималната му скорост да е ограничена на 50 км/ч. Превозното средства е със задно предаване и четири завиващи колела. Зареждането на батериите пък може да стана и индуктивно. В салона има шест места, като е обособено U-образно канапе. На борда има безжичен интернет, както и места за зареждане на мобилни устройства. Качването и слизането става през рампа в предната част. \"Изи-гоу\" е снабден с въздушно окачване, така че в спряло положение се приближава максимално близко до земята, за да се улесни качването.", "date": "2018.03.19", "title": "\"Рено\" показа бъдещето на градския транспорт"}
{"url": "https://www.dnevnik.bg/evropa/2018/03/19/3148981_rusiia_shte_produlji_da_e_truden_partnyor_za_evropa/", "text": "Русия ще остане труден партньор, каза днес новият германски външен министър Хайко Маас, реагирайки на  преизбирането на руския президент Владимир Путин  и поставяйки под съмнение честността на изборната му победа, предаде \"Ройтерс\", цитирана от БТА. Маас заяви, че Европейският съюз трябва да може да продължи да разговаря с Русия въпреки многото спорни въпроси. Той коментира, че ЕС ще подкрепи Великобритания по  случая с отравянето на бившия руски шпионин  Сергей Скрипал. Попитан дали ЕС ще обмисли евентуални наказателни мерки срещу Русия, Маас отговори, че общността ще обсъди въпроса, ако Великобритания поиска това. Германия  се присъедини към Франция и САЩ  в подкрепата за британските обвинения миналата седмица, но Маас посочи днес, че \"диалогът\" с Русия трябва да продължи, тъй като тя е \"важен партньор\" в решаването на международни конфликти, предаде EUobserver. Той подчерта, че това е двустранен въпрос. Върховният представител на ЕС за външната политика и сигурността Федерика Могерини каза, че външните министри от общността ще изслушат днес британския си колега Борис Джонсън, който се предвижда да говори на среща в Брюксел за отравянето на Скрипал. \"Той ще информира министрите, ще проведем обсъждане и... мисля, очаквам да чуете от нас заедно в течение на сутринта съвместна позиция (по въпроса)\", заяви тя пред репортери, имайки предвид общо изявление на ЕС, очаквано по-късно през деня. \"Винаги очаквам единство\", каза Могерини за проявяване на солидарност от ЕС към Великобритания по въпроса.", "date": "2018.03.19", "title": "Русия ще продължи да е труден партньор за Европа, каза германският външен министър"}
{"url": "https://www.dnevnik.bg/politika/2018/03/19/3148984_volen_siderov_izborite_v_rusiia_sa_dobur_primer_ot/", "text": "Лидерът на \"Атака  , който бе наблюдател на  президентския вот в Русия , обяви, че е видял добри примери за провеждане на избори, от които много страни могат да се учат. С два исторически рекорда  Владимир Путин получи 77% от гласовете в неделя . \"По време на изборния ден в Русия обиколих няколко секции в столицата Москва. Избирателният процес вървеше спокойно, под изключителен контрол от страна на властите. От наблюдението си на изборите за президент на руската държава мога да заключа, че има висока избирателна активност, демократично гласуване и много добри примери за провеждане на избори, от които много страни могат да се учат\", написа Волен Сидеров във \"Фейсбук\".  Новината разпространи в неделната вечер и руската държавна агенция ТАСС с уточнение, че Сидеров е ръководител на коалицията \"Обединени патриоти\" в българския парламент. В информацията се посочва, че Сидеров е обявил, че изборите са \"достойни за подражание\". Заедно с колеги от партията той е в руската столица като част от международните наблюдатели, поканени от Вячеслав Володин, председателя на Държавната дума - долната камара на парламента. Още от 12 май 2014 г. - по-малко от два месеца след анексирането на Крим, Володин е санкциониран от ЕС, САЩ, Канада, Австралия и Швейцария заради руската роля в събитията в Източна Украйна. През октомври 2014 г. той се прочу с изявлението си по повод ефекта от санкциите \"Атаките срещу Путин са атаки срещу Русия. Няма ли Путин, няма Русия\". Друг наблюдател на изборите в Русия - червеният депутат  , коментира пред БНР, че при 108 милиона имащи право на глас в Русия избирателните комисии са успели да изчистят близо милион и половина \"мъртви души\" от списъците - проблем, който България все още не е разрешила. \"Основното, което в Русия се коментира, както има един хубав български израз – \"Тази кушия с един кон кой ли ще я спечели?\". Знаеше се, че Путин ще бъде следващият президент, но големият въпрос е какво ще става оттук нататък. Със сигурност ще има промени в правителството. Трудно може да се каже дали ще остави Медведев в премиер, защото около него има твърде много напрежение събрано, с доста силни атаки покрай него. Основното според мен беше изоставането. Едва сега Русия успява да постигне нивото на доходите от 2010 г., т.е. голямата криза, падането на цените на петрола се отрази сериозно на руските хора\", коментира още червеният депутат. Според Кънев руската общественост не е погледнала сериозно на скандала с отровения бивш руския шпионин Сергей Скрипал и по-скоро не вярват Москва да е организирала покушението. \"Почти всеки казва, че това е пълно безумие, пълен абсурд преди избори и преди световно първенство\", смята той. Наблюдател на изборите в Русия бе и депутатът от \"БСП за България\"  , който разказа: \"Няма да ви пиша за активност, резултати, хакерски атаки и опашки за гласуване. Това ще го дъвчем още много време. Ще ви опиша нещо човешко, което много ме впечатли в град Тула (обиколих доста секции в града, както и една в култовото село Ясна поляна). Руснаците имат традиции да кръщават отделни свои пунктове за гласуване. Да, те носят имена. Първият от тях, който посетих, беше кръстен на Владимир Висоцки. Пълен култ. Пред залата за гласуване беше направен импровизиран музей. Хората бяха донесли първи издания на негови книги, вестници, касетки, видеокасети, плочи, снимки, плакати на Висоцки. Имаше и музикант, който пееше негови песни. Изпя ни две. Като научи, че сред нас има французин веднага подхвана и \"Моя цыганская\" (\"В сон мне жeлтые огни\") на френски, защото и Висоцки навремето записва такава версия на песента. Ръкопляскахме. Няма как след такова прочувствено изпълнение\". \"В друго училище пунктът беше кръстен \"Герои на родината\". Целият беше посветен на герои на Руската федерация от област Тула. Самото училище беше кръстено на друг герой - на млад възпитаник на училището, загинал в Дагестан през 1999 година в битка. Снимки, спомени, видеоматериал. Хората са събирали внимателно паметта за един обикновен човек и са спасили спомена за неговия подвиг от забравата. Зачудих се дали някога у нас ще стигнем до такова ниво на историческа памет. Да кръстим училище на негов възпитаник? Не знам, не знам... В руската история не зее дупка. За днешното общество няма разлика дали един негов гражданин е бил герой на социалистическия труд навремето или герой на Русия днес. За тях това са хора за подражение, хора, които да следват. Оказа се, че учениците много ценят и настояват за срещи с такива хора. И го правят дори и от прагматични съображения. Тези срещи им помагали да се ориентират за кариера. Ето как възпитаниците на Тулския държавен университет например си остават в Тула. Там има предприятия, те работят, хората не напускат. Тула е само на 200 километра от Москва, ама хората не се блъскат да ходят там\", написа Симов във \"Фейсбук\". И допълни: \"Още един интересен факт. Казват, че Русия била в международна изолация. Един пример - само в моя хотел имаше наблюдатели от Франция, Германия, Аржентина, Уругвай, Никарагуа, Бразилия, Индия, Египет, Гърция, Мали, Конго, Литва, Латвия и после вече се отказах да помня...\". Депутатът от \"БСП за България\"   коментира във \"Фейсбук\" изборите в Русия с думите: \"Днес Крим гласува за президент на Русия. Обидени от анексията на Русия, над 90% там от гласувалите са за Путин. Ало, САЩ, ФРГ, Франция, ЕС в края на краищата - чухте ли гласа на хората в Крим? Всъщност това е без значение. Чули или не - Крим каза своята тежка дума, а вие, както го беше казал Христо Ботев, \"...а вий... вий сте идиоти!\". За Путин в Крим са гласували 92.15% от избирателите, а Европейският съюз не признава резултатите, защото това е анексирана територия. В цяла Русия има едно място, където той е постигнал по-добър резултат - Кабардино-Балкарската република - 93.4% от гласовете. ", "date": "2018.03.19", "title": "Волен Сидеров: Изборите в Русия са добър пример, от който много страни могат да се учат"}
{"url": "https://www.dnevnik.bg/bulgaria/2018/03/19/3148974_i_voennoto_ministerstvo_moje_da_plashta_zaradi/", "text": "Министерството на отбраната (МО) може да плати 100 хил. лв. на дъщерята на една от жертвите на наводнението в хасковското село Бисер. Това е решил Софийският градски съд (СГС), информира в днешния си брой в. \" Сега \". Това е третото решение на първата инстанция по серията граждански дела, заведени от пострадалите от бедствието на 6 февруари 2012 г., когато се скъса стената на язовир. Осем души се удавиха, а приливната вълна повреди повечето постройки в селото и унищожи покъщнината. В градския съд бяха заведени над 30 дела за обезщетения. Исковете на пострадалите и наследниците на загиналите са срещу Министерството на отбраната и община Харманли, между които тече спор за собствеността на съоръжението.  Градските съдии по първите две дела приеха , че военното ведомство не е собственик и че не е доказано, че съоръжението му е предоставено за ползване. Те осъдиха общината да плати общо над половин милион лева. Съдия Петя Алексиева обаче прави други изводи. Тя приема, че и общината, и министерството имат вина за трагедията, но трябва да плати МО, тъй като срещу него на първо място е насочен искът. Според Алексиева на МО е бил даден за управление имотът, върху който се намира част от язовира. Затова и МО е било длъжно да ремонтира язовирната стена и съоръженията към нея, за да отговарят на стандартите за безопасност, което не е направило. Всички дела на пострадалите от наводнението са заведени от един и същ шуменски адвокат. Той представлява и пострадалите от Хитрино, които водят също дела за милиони. Иначе дни след като през 2017 г. изтекоха петте години, в които хората можеха да завеждат граждански дела за обезщетения,  прокуратурата повдигна обвинение на Ирена Узунова - бивш областен управител на Хасково . През лятото на миналата година обвинителният акт срещу нея беше внесен в районния съд в Харманли, но  съдът го върна на прокуратурата  заради пропуски. Делото още не е внесено обратно в съда, е обяснил за вестника говорителят на районната прокуратура в Пловдив Атанас Илиев. Причината е, че двама от наследниците на загиналите са в чужбина и още не могат да бъдат открити, за да им бъдат разяснени правата. Това са и указанията на съда в Харманли. ", "date": "2018.03.19", "title": "И военното министерство може да плаща заради жертвите в Бисер"}
{"url": "https://www.dnevnik.bg/sviat/2018/03/19/3149001_es_podkrepi_s_bezuslovna_solidarnost_london_za/", "text": "Външните министри на страните от Европейския съюз призоваха в понеделник Русия да отговори на въпросите за употребата на нервнопаралитично вещество във Великобрлитания срещу един от бившите ѝ агенти и подкрепи Лондон с \"безусловна солидарност\". Декларацията на 28-те страни членки, сред които и България, председателстваща днес Съвета на външните министри, се появи в момент, когато президентът Владимир Путин нарече обвиненията срещу Русия \"глупости\", а говорителят на Кремъл Дмитрий Песков настоява британците или да предоставят доказателства, или да се извинят \"рано или късно\". \"Европейският съюз е шокиран от нападателната употреба за пръв път на европейска територия за повече от 70 години на каквото и да е нервнопаралитично вещество от вид, разработен от Русия. Употребата на химическо оръжие от когото и да е при каквито и да е обстоятелства е абсолютно неприемлива и е смятана за заплаха за сигурността на всички ни. Всякаква подобна употреба е явно нарушение на Конвенцията за забрана на химическите оръжия, погазване на международното право и подкопаване на основания на правила международен ред. ЕС приветства готовността на Обединеното кралство за работи в тясно сътрудничество с Организацията за забрана на химическите оръжия (OPCW) при разследване на нападението. Съюзът призовава Русия спешно да отговори на въпросите, повдигнати от Великобритания и международната общност, и незабавно да предостави на OPCW цялостно и изчерпателно разкриване на програмата \"Новичок\". Европейският съюз изразява безусловна солидарност с Обединеното кралство и подкрепа, включително на усилията на Великобритания да изправи отговорните за това престъпление пред правосъдието. ЕС ще следи много внимателно този случай и последиците от него.\"", "date": "2018.03.19", "title": "ЕС подкрепи с \"безусловна солидарност\" Лондон за отровения руски агент"}
{"url": "https://www.dnevnik.bg/bulgaria/2018/03/19/3149008_premierut_obeshta_polovin_milion_leva_na_vraca_za/", "text": "Около 500 хил. лева ще дадем за пораженията след урагана във Враца, каза премиерът Бойко Борисов по време на връчването на наградите \"Достойните българи\", съобщи агенция \"Фокус\". Министър-председателят съобщи новината при награждаването на трима млади програмисти от града. Той уточни, че парите ще се отпуснат в четвъртък и с тях ще се ремонтират претърпелите щети училища, детските градини, електрически стълбовете и т.н. \"Искам да благодаря, че сте в България и че сте останали във Враца. Искам да благодаря и на кмета, че е създал тези условия\", каза още Борисов при награждаването на младежите. В неделя  силният вятър във Враца  отнесе покриви на къщи, събори дървета, изпочупи стъкла и повреди електрически стълбове. За щастие нямаше сериозно пострадали хора.", "date": "2018.03.19", "title": "Премиерът обеща половин милион лева на Враца за справяне с щетите от урагана"}
{"url": "https://www.dnevnik.bg/bulgaria/2018/03/19/3149007_motoristi_poluchiha_urok_po_purva_pomosht_na_putia_ot/", "text": "Над 100 души се включиха в опреснителния курс по първа помощ, организиран от ВМА специално за мотористите от най-голямата мотоорганизация в България Sofia Riders. Поводът е началото на тазгодишния мотосезон, което е след седмица. В курса по собствена инициатива се включиха и ученици от училище \"Вичо Грънчаров\" в град Горна Оряховица. В урока си д-р Емил Кържин, главен асистент в реанимацията на ВМА, представи основните техники при оказване на първа помощ при инциденти и демонстрира различни похвати в зависимост от това дали пострадалите са мотористи или пътници в автомобил. Специалистът преговори и някои основни правила при ситуации като давене, хипотермия, наличие на прободни рани и чуждо тяло по тялото и т.н. \"Най-важното е да запомните, че ако не сте сигурни, че можете да помогнете на пострадалия, по-добре е да не го пипате и да изчакате появата на Бърза помощ. И не забравяйте – не сте сами на пътя, скоростта убива\", каза реаниматорът на любителите на високите скорости. От своя страна представителите на Sofia Riders коментираха, че много често стават свидетели на пътнотраспортни произшествия, съобщават от ВМА.", "date": "2018.03.19", "title": "Мотористи получиха урок по първа помощ на пътя от специалисти на ВМА"}
{"url": "https://www.dnevnik.bg/detski_dnevnik/2018/03/19/3149022_durjavata_e_finansirala_dostavkata_na_plodove_i/", "text": "Трета поредна година държавата дофинансира двете европейски схеми \"Училищен плод\" и \"Училищно мляко\", които вече са обединени и имат общ бюджет. Общият бюджет на програмата за настоящата учебна година е близо 19.5 млн. лв., като от тях малко над 13 млн. са осигурени от бюджета на страната. Това заяви пред БНР експертът от фонд \"Земеделие\" Игор Георгиев. По думите му държавното дофинансиране по схемата \"Училищен плод\" е 5.4 млн. лв. За \"Училищно мляко\" пък са отделени 7.7 млн. лв. от националния бюджет. По думите на Георгиев през миналата учебна година общо 456 хил. деца са получили продукти по тези тези европейски схеми. Раздадени са общо 3546 тона плодове и зеленчуци, както и 3809 тона млечни продукти. Повече от 90% от учебните заведения в страната са участвали в програмата. Всеки месец се предлагат най-малко 4 различни вида плодове и зеленчуци. Най-предпочитани от децата са ябълките, крушите, гроздето и цитрусовите плодове. Млечните продукти пък трябва да бъдат произведени по Български държавен стандарт. \"Разпределяните продукти трябва да са пресни и да отговарят на изискванията за безопасност на храните. Има постоянни проверки, които в самото начало на прилагането на схемата установяваха разминавания в качеството на продуктите по изискване и това, което се доставя. Сега вече няма такива проблеми\", каза още Игор Георгиев. Той добави, че усвояването на парите по двете схеми достига 90%.", "date": "2018.03.19", "title": "Държавата е финансирала доставката на плодове и зеленчуци в училищата с 13 млн. лв."}
{"url": "https://www.dnevnik.bg/sviat/2018/03/19/3149035_protestite_v_slovakiia_ne_otslabvat_vupreki_ostavkata/", "text": "Родителите ни се бориха за свобода, сега ние сме длъжни да се борим срещу корупцията\" - така родената през 1990 г. словачка Зузана Хлавкова обяснява защо участва в масовите протести, обхванали страната след убийството на журналиста Ян Куцяк и годеницата му. Политическият  трус в Словакия  я отличава от останалите държави в региона – в Унгария и Полша загубата на вяра в демокрацията прати гласоподавателите в ръцете на  популисти с \"твърда ръка\" . Но п ротестиращите в малката държава  с население от около 5 млн. души искат ангажимент към западните ценности и върховенството на закона. В последните три петъка въпреки студа, снега и дъжда, мъже, жени и деца са на улицата за най-големите демонстрации от падането на Съветския съюз насам. Отприщени от разправата с младото семейство, протестите вече са насочени срещу цялото правителство, чиято подкупност поколението на Хлавкова вижда като опасност за бъдещето си, пише в. \"Ню Йорк таймс\". Макар премиерът  Роберт Фицо да подаде оставка , те не отслабват. Миналия четвъртък той връчи оставката си на президента Андрей Киска с усмивка, обеща, че никъде не отива и поиска  вицепремиерът Петер Пелегрини  да бъде назначен на неговия пост. Това разгневи протестиращите още повече – те се боят, че той ще ръководи новото правителство зад кулисите и сега някои призовават за свалянето на цялата партия SMER. Въпросът обаче е какво би се случило при нови избори. 66-годишният Ян Будай, един от главните организатори на Нежната революция, приветства демонстрантите, но се бои, че липсата на политически съюз може да попречи на промените. \"Словакия ражда действително политическа нация\", коментира той. \"Това на улицата е народ, който се приближава към Запада, а не се оттегля от него\". \"Демокрацията не означава, че няма да има корумпирани политици. Демокрацията е това, което правиш, когато откриеш, че кметът краде парите на хората.\"", "date": "2018.03.19", "title": "Протестите в Словакия не отслабват въпреки оставката на премиера"}
{"url": "https://www.dnevnik.bg/sport/2018/03/19/3149043_drujestvoto_sobstvenik_na_manchestur_siti_otchete_71/", "text": "Компанията \"Сити футбол груп\", собственик на  \"Манчестър сити\"  отчете загуба за финансовата година от 71 милиона паунда. Дружеството, в което 87% от акциите се държат от кралската фамилия на Абу Даби, а 13 от китайска компания регистрира загуби за втора поредна година. Този път обаче те са почти двойни от 37-те милиона преди 12 месеца. \"Сити футбол груп\" притежава четири клуба и има участие в още два. Компанията има 100% от акциите в \"Манчестър сити\", \"Мелбърн сити\" и  наскоро закупеният \"Атлетико Торке\" , 80 в американския \"Ню Йорк сити\" и 44.3 в испанския  \"Жирона\" . Клубът от Каталуня, който е дебютант в Ла Лига е сателит на \"Манчестър сити\". Собствениците на \"Манчестър сити\" имат и 20% участие в японския отбор \"Йокохама меринос\". От общите приходи, които са на стойност 514.3 милиона паунда, \"Манчестър сити\" допринася с 473.4 милиона, а 30.1 са тези на \"Ню Йорк сити\".", "date": "2018.03.19", "title": "Дружеството собственик на \"Манчестър сити\" отчете 71 милиона паунда загуба"}
{"url": "https://www.dnevnik.bg/zelen/2018/03/19/3149039_40_na_sto_ot_bulgarite_ne_mogat_da_poddurjat_domovete/", "text": "Близо 40 на сто от българите не могат да поддържат домовете си достатъчно топли. Този дял е най-високият за Европейския съюз, където енергийно бедните са средно 8%. Същото се отнася и за дела на хората, обитаващи жилища, които не са прохладни през лятото. При такива условия живеят половината българи. В момента газифицираните жилища в страната ни са под 5 процента, а в някои европейски страни този дял достига 50-60 на сто от домакинствата. Тези данни съобщи в интервю пред БНР заместник-министъра на енергетиката Жечо Станков на регионалната конференция, организирана от общинската мрежа за енергийна ефективност \"ЕкоЕнергия. Енергийната бедност и замърсяването на въздуха ще са основна тема на събитието – част от програмата на българското председателство на Съвета на Европейския съюз. В тази връзка зам.-министърът напомни, че инвестирането в енергийната ефективност е естественият начин за справяне с енергийната бедност и това е посоката, която трябва да поемем. Около 7500 домакинства, които искат да преминат от отопление с дърва и въглища към отопление с природен газ, могат да бъдат подпомогнати с финансови средства, информира още зам.-министърът. Той обясни, че това е една от дългосрочните мерки за справяне с проблемите на замърсяването на въздуха и енергийната бедност. Държавата възстановява до 30% от инвестицията, която домакинствата извършват в своя дом. За около една година вече има над 2500 домакинства, които са се възползвали. Към момента държавата има средства за още домакинства, които могат да се възползват от тази мярка. Голяма част от най-замърсените градове на континента са в Югоизточна Европа. Това освен на транспорта се дължи на използването на дърва и въглища като източник на отопление, което е резултат от ниската покупателна способност на населението и на ограничения достъп до съвременни енергийни услуги.  По думите на Станков, за да се реши проблемът с енергийната бедност, първо трябва да се дефинира. \"Както в България, така и на европейско ниво липсва ясна дефиниция за енергийната бедност, а справянето с нея може да се случи, след като знаем конкретно колко човека са засегнати от нея. На европейско ниво се очаква тази цифра да е над 50 милиона\", прогнозира министърът. Към момента на територията на България се изпълняват краткосрочни мерки за справяне с проблема, но по-важни са дългосрочните мерки, подчерта той. \"Говоря за директни плащания към граждани, които имат такъв проблем да осигурят отопление, охлаждане или осветление на своите домове. По-важно е, че в Европа се обединихме около това да мислим за дългосрочните мерки, а една дългосрочна мярка е по-скоро инвестиране в енергийна ефективност или намаляване на необходимостта и количеството енергия, което е необходимо за отопление и охлаждане на едно жилище. С мерки за енергийна ефективност ние по естествен път ще намалим и броя на гражданите, вкарани в дефиницията \"енергийно бедни\", чрез количеството на енергията, която им трябва.\"", "date": "2018.03.19", "title": "40 на сто от българите не могат да поддържат домовете си достатъчно топли"}
{"url": "https://www.dnevnik.bg/zdrave/2018/03/19/3149059_prognozata_pri_rak_na_shtitovidnata_jleza_obiknoveno_e/", "text": "Ракът на щитовидната жлеза, с малки изключения, не е агресивен и при най-разпространената му форма - папиларния карцином - смъртността е под 1%. В някои случаи при напреднала възраст дори може да не се отстрани, а да остане под наблюдение до края на живота, ако туморът не нараства и не метастазира в лимфните възли. При по-млади хора пък достиженията на медицината позволяват жена с отстранена щитовидна жлеза заради карцином , като в този случаи функцията на жлезата се замества с таблетки. Тези теми обсъдиха по време на научен форум в София този уикенд Българското сдружение тиреоидея и паратиреоидея и Клиничният център по ендокринология и геронтология към Медицинския университет в София. Освен специалисти в областта на ендокринологията в него участваха и специалисти по патология, нуклеарна медицина, хирургия и други лекари, ангажирани с лечението и проследяването на пациентите с рак на щитовидната жлеза. По данни на Националния раков регистър заболеваемостта от рак на щитовидната жлеза е  , толкова се приема, че е и навсякъде по света. Това е  , като в около 90% от случаите той е с добра прогноза за разлика от други, като например ракът на гърдата, на яйчника или на стомаха. Болестта засяга по-често жените, както при всички заболявания на щитовидната жлеза, коментира проф. Русанка Ковачева, началник на Клиниката по тиреоидни и метаболитни костни заболявания към Университетската специализирана болница по ендокринология \"Акад. Иван Пенчев\". Съществуват   Най-чест е папиларния – около 80-85% от всички случаи. По-рядък е фоликуларния – 10-15%, следван от медуларния 3-5%, а най-рядък е недиференцираният карцином – около 1%, като той е и най-опасен. Заболяването  . Само когато е много напреднало, се установява твърд възел в щитовидната жлеза, увеличаване на лимфните възли в областта на шията, промяна в гласа, задух и затруднено преглъщане. \"Медицинската наука вече познава не само оперативни, но и неоперативни методи за лечение на щитовидната жлеза, включително и на тироидния карцином и неговите метастази. Това може да бъде химична аблация с етанол, различни методи на термоаблация, като лазерна, микровълнова, радиочестотна или с фокусиран ултразвук\", изброи проф. Здравко Каменов, началник Клиника по ендокринология в Александровска болница. По думите му към неинвазивен метод лекарите пристъпват, ако състоянието на пациента не позволява операция или самият болен не иска да бъде опериран. Щитовидната жлеза може да страда, когато човек не приема достатъчно йод. Затова трябва   посъветваха специалистите и отбелязаха, че в България солта задължително се йодира, благодарение на което е преодолян в голяма степен проблемът с гушата. Това показва и проучване, представено от проф. Боян Лозанов, началник Клиника по ендокринология в болница \"Аджибадем – Токуда\". \"От гледна точна на карцинома на щитовидната жлеза йодният дефицит е сериозен рисков фактор и може да доведе до сериозни нарушения в развитието на мозъка, психиката и физиката, особено когато настъпи по време на бременност\", коментира той. Причината е, че щитовидната жлеза на плода се оформя в края на втория, началото на третия месец, но започва да функционира в третия месец. Тя обаче е все още твърде слаба и не може да му осигури необходимото количество йод, затова бебето разчита на йода, получаван от майката чрез кръвта. Ако бременната е в дефицит, бебето не може да компенсира само, мозъкът не се развива, настъпва кретинизъм.", "date": "2018.03.19", "title": "Прогнозата при рак на щитовидната жлеза обикновено е добра, но трябва профилактика, напомнят ендокринолози"}
{"url": "https://www.dnevnik.bg/sport/2018/03/19/3149061_petdesette_hettrika_na_kristiano_ronaldo_infografika/", "text": "Звездата на \"Реал\" (Мадрид) Кристиано Роналдо продължи бляскавото си представяне през 2018 г., след като се разписа четири пъти при  зрелищната победа срещу \"Жирона\" с 6:3 . Петкратният носител на \"Златната топка\" записа 50-ия хеттрик в професионалната си кариера и 44-и с екипа на белите. Неговият първи хеттрик дойде през януари 2008 г. при победата на \"Манчестър юнайтед\" с 6:0 срещу \"Нюкасъл\". Това е единственият му двубой с три или повече попадения за \"червените дяволи\". Останалите му пет хеттрика са с националния отбор на Португалия. Роналдо държи рекорда за най-много мачове с три и повече гола в испанското първенство - 34. Португалецът има с шест повече от големия си съперник Лионел Меси. В Шампионската лига двамата разделят първото място с по седем хеттрика. Хеттрикът срещу \"Жирона\" е третият за Роналдо през настоящия сезон. Най-добрата му кампания по този показател е сезон 2014-15, когато записа девет мача с три и повече попадения. Роналдо е отбелязвал хеттрик срещу 34 различни отбора - 29 клубни и пет национални. Любимият му съперник е \"Севиля\", срещу който има цели пет мача с три и повече попадения. Португалецът има по три хеттрика срещу \"Атлетико\" (Мадрид), \"Еспаньол\", \"Селта\" и \"Хетафе\" и по два срещу \"Малага\", \"Леванте\", \"Депортиво\" (Ла Коруня), \"Атлетик\" (Билбао) и \"Реал сосиедад\". Откакто премина в \"Реал\" (Мадрид) през лятото 2009 г., Роналдо се е разписвал 443 пъти в 429 мача. Общо в кариерата си португалският нападател има 645 попадения в 901 двубоя. Той има рекордните 79 гола за Португалия, 118 за \"Манчестър юнайтед\" и пет за \"Спортинг\" (Лисабон). Роналдо започна колебливо настоящия сезон, но отбеляза цели 21 попадения в 13 мача. Той се е разписвал 37 пъти в 35 двубоя във всички турнири от началото на кампанията. Нито един играч в големите европейски лиги няма повече голове от португалеца. Мохамед Салах от \"Ливърпул\" има 36, Меси и Хари Кейн (\"Тотнъм\") - по 35, а Единсон Кавани (ПСЖ) - 33. Четирите гола срещу \"Жирона\" върнаха голмайстора на \"Реал\" (Мадрид) в битката за голмайсторския приз в Ла Лига. Той има 22 шампионатни гола, като изостава с три от Меси. Аржентинецът е печелил четири пъти трофея \"Пичичи\", а португалецът - три пъти. Рекордът е шест на Телмо Сара, а по пет имат Алфредо ди Стефано, Уго Санчес и Кини.", "date": "2018.03.19", "title": "Петдесетте хеттрика на Кристиано Роналдо (инфографика)"}
{"url": "https://www.dnevnik.bg/photos/2018/03/19/3148908_fotogaleriia_festival_na_svetlinite_vuv_frankfurt/", "text": "От 2000 г. насам през две години в германския град Франкфурт се провежда т.нар. Фестивал на светлините. Събитието продължава 5 дни, като през това време могат да бъдат видени множество светлинни арт инсталации върху обществени и частни сгради, както и върху видни места във и около града.", "date": "2018.03.19", "title": "Фотогалерия: Фестивал на светлините във Франкфурт"}
{"url": "https://www.dnevnik.bg/sport/2018/03/19/3149069_bufon_popadna_v_sustava_na_italiia_za_machovete_s/", "text": "Вратарят на \"Ювентус\" Джанлуиджи Буфон ще продължи да носи фланелката на националния отбор на Италия. 40-годишният футболист, който през ноември  обяви края на кариерата си в Скуадра адзура , попадна в състава за приятелските срещи с Аржентина и Англия. Временният селекционер Луиджи Ди Биаджо обяви 23-ата си избраници за мачовете в неделя вечерта. Още преди това треньорът даде да се разбере, че  брои Буфон в плановете си , при изграждането на новия отбор на Италия. \"Винаги съм бил обединител в националния отбор и искам присъствието ми тук да се разглежда точно по този начин. Не съм бил инициатор на моята повиквателна, но когато Италия се нуждае от мен, няма как да откажа\", каза Буфон при пристигането си в базата в Коверчано. Вратарят обяви, че ще помага на младите да израснат и се радва да бъде полезен в преходен период за Италия. Буфон има 175 мача за националния отбор на Италия и е световен шампион от 2006 г. Той беше част от състава на пет световни първенства (1998, 2002, 2006, 2010 и 2014), като игра в четири от тях. След провала в квалификациите Буфон пропусна шанса да стане единственият в историята с шест мондиала. Допреди две години той държеше рекорда за най-млад вратар, играл за Италия след Втората световна война. Постижението, което Буфон постави на 29 октомври 1997 г., беше подобрено от  Джанлуиджи Донарума  през 2016 г., когато той беше само на 17. \"Друга причина, поради която размислих, е  Давиде Астори . Уважавам го много и по този начин искам да почета неговата памет\", каза Буфон. Италианският национален отбор ще се изправи срещу Аржентина на 23 март в Манчестър, а четири дни по-късно гостува на Англия на \"Уембли\".", "date": "2018.03.19", "title": "Буфон попадна в състава на Италия за мачовете с Аржентина и Англия"}
{"url": "https://www.dnevnik.bg/biznes/2018/03/19/3149064_bulgarite_piiat_vse_po-malko_bira_v_plastmasovi_butilki/", "text": "Тенденцията за намаляване на дела на продажбите на бира в пластмасови бутилки се запазва и през 2017 г. Това отчитат от Съюза на пивоварите в България (СПБ), които проведоха годишното си общо събрание и там представиха резултатите от дейността на организацията. Делът на продажбите на бира в пластмасови бутилки спада на 56%, като през 2016 г. той е бил 57.5%, а през 2015 г. - 60%. Ръст бележи търсенето на кенове и на тях вече се падат 15% от сделките. Стабилни остават нивата на продажбите в стъклени бутилки (23%) и на наливното пиво (6%). Около 93% от консумираната в страната бира се осигурява от членуващите в СПБ пивоварни, сред които са \"Болярка - ВТ\", \"Бритос\" \"Загорка\", \"Каменица\", \"Карлсберг България\" и \"Ломско пиво\". През 2017 г. се отчита лек спад в продажбата на бира. След като през 2016 г. продажбите на пиво бяха рекордни за последните 8 години, през изминалата година са продадени близо 51 хил. хектолитра по-малко, или общо 5.13 млн. хектолитра пиво. За поредна година намаляват и количествата на бира от внос, като импортът е 499 000 хектолитра. 2 милиона лева по-малко, или 79.4 млн. лева, от акцизи влизат в държавния бюджет през 2017 г. от пивоварния сектор, допълниха от СПБ. През годината капиталовите инвестиции на всички членове на съюза са 41.1 млн. лева.", "date": "2018.03.19", "title": "Българите пият все по-малко бира в пластмасови бутилки"}
{"url": "https://www.dnevnik.bg/biznes/2018/03/19/3149080_durjavata_e_gotova_s_metodika_za_vuzvrashtaemostta_na/", "text": "Преговорите на държавата с \"Ей И Ес Гълъбово\" и \"Контур Глобал -Марица изток 3\"(т. нар. американски централи) за прекратяване на договорите за доставка на енергия по преференциални цени няма да приключат за три седмици, нужно е повече време, каза пред журналисти днес заместник-министърът на енергетиката Жечо Станков, цитиран от БТА. Трябва да бъдем много внимателни и преговорите да бъдат на дипломатична основа, за да си стигне до най-добро решение за потребителите, добави той. Преговорите се водят най-вече от Министерството на финансите, където са изготвени документите за изчисляване на възвръщаемостта на инвестициите, каза Станков. Важното е, че Европейската комисия се е запознала с начина на действие на държавата, каза той без да се ангажира със срок за края на преговорите. Българската държава е изготвила методология за изчисляване на възвръщаемостта на инвестициите, която е дадена на собствениците на централите, допълни Петьо Иванов, изпълнителен директор на Българския енергиен холдинг. Собствениците на централите са поискали време за анализ, срок за това няма, но те са пожелали да разполагат с поне три месеца, допълни той", "date": "2018.03.19", "title": "Държавата е готова с методика за възвращаемостта на американските централи"}
{"url": "https://www.dnevnik.bg/evropa/2018/03/19/3148968_sluchaiat_s_otroveniia_ruski_agent_kak_se_goniat/", "text": "Миналата седмица Русия заяви, че  ще изгони 23 британски дипломати , обявени за персона нон грата. Изгонването им е в отговор на решението на британския премиер Тереза  Мей да експулсира от Обединеното кралство  23 руски дипломати заради отравянето в град Солсбъри на бившия руски шпионин Сергей Скрипал и дъщеря му Юлия. Защо всъщност страните гонят дипломати и какво се случва, когато на един дипломат се каже да напусне дадена страна? Отговорите обобщава Би Би Си. Защо Дипломатите в целия свят имат имунитет в приемащата страна, което означава, че там те не могат да станат обект на съдебно преследване. Тяхното право да останат в държавата домакин обаче може да бъде прекратено, ако те нарушат закона, ако предизвикат безпокойство в страната или в случай на дипломатическа криза като тази, която се разрази между Великобритания и Русия през последните седмици. Според чл. 9 от Виенската конвенция за дипломатическите отношения приемащата страна може във всяко време, без да е длъжна да мотивира решението си, да уведоми изпращащата държава, че шефът на представителството или който да е от членовете на дипломатическия персонал на представителството е персона нон грата или че който и да било друг член от персонала на представителството е неприемлив. Кой решава  Приемащото правителство решава кои дипломати да напуснат и кои да останат. Джон Еверард, бивш британски посланик в Северна Корея, коментира, че няма определен начин, по който това да бъде съобщено на дипломатите. Страните могат да призоват посланика или да издадат официална дипломатическа нота, обяснява той. Патрик Дъди, бивш американски посланик във Венецуела, е бил във Вашингтон през 2008 г., когато получил обаждане от Държавния департамент и му било казано, че не може да се върне в приемащата страна, Тогавашният президент Уго Чавес бе обявил експулсирането по новините. Какво се случва след това Дипломатът напуска, когато приемащата държава му каже да напусне. Отказът означава нарушение на международните договори и може да разпали криза. Макар Русия да даде на Великобритания една седмица дипломатите й да напуснат, понякога срокът може да е доста по-кратък – 72 или дори 24 часа. \"Сбогувате се с толкова приятели и колеги, с колкото успеете, и ако имат късмет, може да организирате купон\", казва Еверард. Може ли персоналът някога да се върне Кристофър Мейер, бивш британски посланик в САЩ, е бил дипломат и в Съветския съюз. Той отбелязва, че много рядко някой се връща в приемащата държава, след като веднъж е бил обявен за персона нон грата. Изгонените дипломати биват преназначавани в подходящ момент. По думите на Мейер повечето дипломати са специализирани в един \"твърд език\", но имат широки познания.", "date": "2018.03.19", "title": "Случаят с отровения руски агент: как се гонят дипломати"}
{"url": "https://www.dnevnik.bg/bulgaria/2018/03/19/3149084_bulgari_sa_postradali_v_katastrofa_na_turisticheski/", "text": "20 българи са пострадали при катастрофа днес с туристически автобус в Египет, съобщиха от Министерството на външните работи. По първоначални данни петима от тях са с фрактури, а останалите - с охлузни рани. Пътниците са отведени за преглед и в болницата в гр. Марса Алам. Те имат застраховки. Българското посолство в Кайро е в непрекъснат контакт с представителя на туроператора, който се намира в болницата. По разпореждане на министър Захариева дипломатите ни са в готовност да окажат пълно съдействие на пострадалите граждани. Български граждани, които желаят да получат актуална информация или да подадат сигнал за свои близки, могат да го направят на телефоните на посолството ни в Кайро: +202 273 63 025; +202 273 66 077 и +20 12 231 71 991. Министърът на туризма Николина Ангелкова е в постоянна връзка с компетентните органи и следи непрекъснато състоянието на пострадалите, съобщиха от пресцентъра на министерството на туризма. Ведомството е в контакт и с представител на туроператора \"АБАКС\", който организира пътуването. Той е регистриран туроператор и турагент от 2008 г. Има валидна застраховка с покритие 1 400 000 лв. Уведомен застрахователят, той ще покрие щетите. Групата пострадали включва хора от различни части на България, но основно от София, сред тях няма деца. По информация на туроператора останалите туристи са продължили пътуването си. Изпратен е друг автобус и те в момента пътуват за круиза си по Нил. Транспортът е осигурен от египетския туроператор \"Травко\".", "date": "2018.03.19", "title": "Българи са пострадали в катастрофа на туристически автобус в Египет (допълнена)"}
{"url": "https://www.dnevnik.bg/sviat/2018/03/19/3149097_prehodniiat_period_za_brekzit_izticha_v_kraia_na_2020/", "text": "Мишел Барние и Дейвид Дейвис - главните преговарящи за Брекзит от името на Европейската комисия и британското правителство, обявиха в Брюксел, че са постигнали споразумение за преходния период, след като Обединеното кралство напусне съюза на 31 март 2019 г. Всички временни мерки за окончателното установяване на новите отношения ще приключат на 31 декември 2020 г. Това е датата, на която настояваше ЕС. Споразумението може да бъде утвърдено от лидерите на ЕС - включително Тереза Мей - още на срещата им в белгийската столица тази седмица. Британският премиер заявяваше, че Лондон предпочита срокът да е точно 2 години, но и че \"ще преживеем по-кратък период\", ако това помага по-бързо да се постигне споразумение. Основни моменти, по които се преговаряше, засягаха правата на гражданите на ЕС и на британците след отделянето на страната от ЕС, какви и докога ще са правомощията на Съда на Европейския съюз и ще може ли до развода Лондон да води търговски преговори със страни извън ЕС (в момента това е изключително правомощие на Европейската комисия). Според Мишел Барние двете страни са се договорили, че част от споразумението за напускане на ЕС трябва да е сделка за избягване възстановяването на т.нар. твърда граница между Северна Ирландия (съставна част на Великобритания) и Ирландия \"освен ако и докато не се намери друго решение\". Това притеснява властите в Дъблин, пише \"Ройтерс\", защото означава, че Лондон отхвърля подписването на отделен протокол по въпроса, според който Северна Ирландия би трябвало на практика да продължи да прилага икономическите правила на ЕС и потенциално да се окаже изолирана от останалата част от Великобритания. Британската търговска камара приветства новината за сделката с коментар, че сега вече компаниите ще могат да продължат с плановете си как да инвестират и наемат служители. Това все още е само политическо решение, но и то е достатъчно да продължим с бизнес плановете си с по-висока степен на доверие, казва Адам Маршал, генерален директор на камарата.", "date": "2018.03.19", "title": "Преходният период за Брекзит изтича в края на 2020 г., обявиха Лондон и Европейската комисия"}
{"url": "https://www.dnevnik.bg/evropa/2018/03/19/3149091_ukraina_iska_ot_es_sankcii_sreshtu_gerhard_shryoder/", "text": "Европейският съюз трябва да приеме санкции и срещу неруски граждани, които работят за Владимир Путин, по-специално бившия германски канцлер Герхард Шрьодер, заяви украинският външен министър Павло Климкин в интервю за в. \"Билд\", цитирано от \"Франс прес\". \"Важно е да се санкционират тези, които рекламират проектите на Путин в чужбина. Герхард Шрьодер е най-големият лобист на Путин в света. Ето защо ЕС трябва да види какво може да направи по въпроса\", каза Климкин. Герхард Шрьодер бе канцлер на Германия от 1998 до 2005 г. След изборното си поражение от 2005 г. срещу Ангела Меркел Шрьодер, който е в приятелски отношения с руския президент, зае няколко длъжности, на които представлява и защитава стратегически интереси на Русия. Миналата есен  той бе избран за председател  на управителния съвет на руския петролен гигант с преобладаващо държавно участие \"Роснефт\". Западът е наложил санкции на тази компания заради конфликта в Украйна. Шрьодер работи и за газовия гигант \"Газпром\" като председател на надзорния съвет на компанията \"Норд стрийм\", която управлява газопровода \"Северен поток\". Германският министър на отбраната Урсула фон дер Лайен реагира предпазливо на мнението на Климкин за санкции срещу Шрьодер, предаде ТАСС. На въпрос на в. \"Билд\" тя заяви, че въпросът за санкции срещу Шрьодер трябва \"да се обмисли много внимателно и след съответна проверка\"./БТА", "date": "2018.03.19", "title": "Украйна иска от ЕС санкции срещу Герхард Шрьодер заради връзки с Путин"}
{"url": "https://www.dnevnik.bg/biznes/imoti/2018/03/19/3149096_godinata_zapochva_s_nad_60_rust_na_iskaniiata_za/", "text": "Исканията за жилищен ипотечен кредит за първите два месеца на година са с над 60% повече от колкото през същия период на 2016 г, съобщиха от Пощенска банка. Анализът на кредитната институция показва, че най-голямо е търсенето в големите градове на страната – София, Пловдив, Варна, Бургас и Стара Загора, които формират около 90% от общия бизнес. Интересът на клиентите за покупка на жилища е насочен не само към самите градове, но и към населените места около тях, които имат изградени инфраструктурни връзки с близкия голям град. Наблюдава се търсене на по-големи имоти – квадратурата на имотите, които са финансирани за покупка през януари и февруари 2018 г., се увеличава на 94 кв.м спрямо 80 кв.м за същия период на миналата година. Средният размер на новоотпуснатите жилищни кредити бележи ръст от близо 7%, достигайки до 54 300 евро за първите два месеца на 2018 г. спрямо 50 800 евро за същия период на 2017 г. С оглед на позитивните макроикономически данни, както и значителния брой разрешителни за строеж, издадени през предходните месеци, очакванията на експертите на банката са пазарът на недвижими имоти да продължава да расте и през настоящата година, прогнозират от Пощенска банка\". Отбелязва се, че лихвите по ипотечните продукти вече са достигнали исторически най-ниските си нива и само на база на допълнителни промоции от банките клиентите могат да получат по-добра оферта за жилищно кредитиране.", "date": "2018.03.19", "title": "Годината започва с над 60% ръст на исканията за ипотечен кредит, отчитат от Пощенска банка"}
{"url": "https://www.dnevnik.bg/politika/2018/03/19/3149088_bsp_prizova_borisov_da_kritikuva_erdogan_zaradi/", "text": "Ръководството на БСП заседава в Кърджали днес, където се обедини около позицията, че изказването на турския президент Реджеп Тайип Ердоган за \"душевните граници на Турция, които се простират до Кърджали, е поредната провокация върху суверенитета и националната цялост на България\". Позицията бе обявена след заседанието от лидера на партията Корнелия Нинова, която определи Кърджали за духовната столица на Източните Родопи. \"Позицията на Ердоган е в разрез с международното право и принципите на добросъседство. Настояваме такава позиция категорично да бъде заявена от Бойко Борисов на срещата в края на март. Призоваваме го в ролята на посредник между Европейския съюз (ЕС) и Турция да мисли на първо място за народа си и за националния суверенитет на България\", каза Нинова. Мнението на Ердоган бе изказано миналата седмица, а от външното ни министерство обявиха, че  границите на държавите са утвърдени с международни договори . От БСП настояват на срещата между лидерите на ЕС и Ердоган на 26 март във Варна да бъде поставен въпросът за обезщетения на тракийските бежанци. \"Колеги, спрете да разделяте народа ни по всички линии. Едни партии тук разделя хората по вяра и език, други - на такива с ГЕРБ и срещу. Това се прави с политически цели, но е убийствено за българския народ\", обяви още Нинова в Кърджали.", "date": "2018.03.19", "title": "БСП призова Борисов да критикува Ердоган заради \"провокацията му\", че духовните граници на Турция са до Кърджали"}
{"url": "https://www.dnevnik.bg/sviat/2018/03/19/3149101_nabljudatelite_ot_osse_za_ruskite_izbori_-_niamashe/", "text": "Предварителните заключения на мисията на наблюдателите от ОССЕ на руските президентски избори са, че те са били белязани от продължаващ натиск над критиците на властта, отсъствие на реална алтернатива за избор и ограничаване на основни човешки и граждански свободи. Според  изявлениeто , цитирано от \"Ройтрес\", ограниченията върху регистрирането на кандидати са свили пространството за политически действия и в резултат е отсъствала реална конкуренция. \"Избор без истинска конкуренция, както видяхме тук, не е реален избор\", се казва в позицията на Организацията за сигурност и сътрудничество в Европа, след като президентът Владимир Путин получи рекордните почти 77% от гласовете и нов 6-годишен мандат. \"Наблюдателите регистрираха различни методи, някои от които включваха и натиск над избирателите, целящи да се повиши активността\", се казва още в текста. Нямало е и достатъчно прозрачност при регистрирането и проверката на сигналите за нарушения - от множеството подадени в ЦИК са признали за жалби 420 и е разгледала на публични заседания само 2 от тях. \n     След като Путин бе почти изчезнал от телевизиите и медиите в началото на годината, рязко засиленото му присъствие в последните две-три седмици преди вота е забелязано от ОССЕ. Според наблюдателите обширното и нерегулирано медийно покритие за Путин е създало неравнопоставеност спрямо останалите претенденти. Отсъствала е и критична гледна точка към дейността и компетентността на президента. \"Като кандидат Владимир Путин не представи избирателна програма и ограничи личното си участие в кампанията до един-единствен митинг в Москва; в същото време пътуваше из страната като официално лице и се ползваше от безспорна \"видимост\". Като президент на 1 март той държа ежегодна реч, предавана по телевизиите, в която определи направленията за своята политика в следващите шест години.\" Като обяснява, че създадените, контролирани или подпомагани от държавата телевизии са основният източник на информация за руснаците, наблюдателите казват, че \"ограничителната законодателна и нормативна база посяга на свободата на средствата за масово осведомяване и предизвиква автоцензура сред работещите в тях. От организацията посочват необичайно за свободни избори явление: \"Мнозинството кандидати публично изказваха увереност в победата на действащия президент и по този начин от предизборната кампания отсъстваше конкурентна борба между кандидати, повечето от които казваха, че не очакват да победят.\" Активисти, поставяли под съмнение легитимността на вота, са били арестувани. Ограничавано е било и конституционно гарантираното право на политически права и основни свободи на събиране, сдружаване и изразяване на мнение. Като цяло се оценява, че руската ЦИК е провела изборите ефективно и прозрачно, но те са преминали в \"изключително контролирана правна и политическа среда при продължаващ натиск над критичните мнения\". ЦИК отказа регистрация за изборите на 17 кандидати, от които шестима безуспешно са обжалвали решението пред Върховния съд на Русия. Но действащите ограничения да се кандидатираш противоречат на поетите от Русия в рамките на ОССЕ задължения и на други международни стандарти, както и ограничават включването на повече участници в процеса по регистрация на претендентите.", "date": "2018.03.19", "title": "Наблюдателите от ОССЕ за руските избори - нямаше конкуренция, прозрачност и свобода"}
{"url": "https://www.dnevnik.bg/sport/2018/03/19/3149114_mikaela_shifrin_postavi_rekord_po_specheleni_pari_za/", "text": "Силното представяне на  Микаела Шифрин  през сезона в Световната купа по ски алпийски дисциплини и спечелването на Големия кристален глобус за втора поредна година доведе и до рекордни финансови постъпления за американката. Скиорката от Колорадо подобри рекорда за спечелени пари от наградни фондове в рамките на един сезон, показва официалната разбивка на Световната федерация по ски (ФИС). Шифрин заработи 702 774 швейцарски франка, което е точно с 977 повече от това, което спечели Тина Мазе през 2012-13. Преди пет сезона словенката получи 701 797 франка благодарение на това, че беше 24 пъти на подиума. Рекордът на Шифрин до голяма степен се дължи на увеличения награден фонд при жените в Световната купа. През вече изминалия сезон общата сума, която беше разпределена в 38-те старта, беше 4 878 054 швейцарски франка. По традиция най-големи са наградните фондове на състезанията в Австрия –  Флахау  (194 хил. франка), Бад Клайнкирхайм и Лиенц (по 144 хиляди), а всички останали по 120 хиляди франка. Шифрин спечели 12 състезания (само Врени Шнайдер през 1988-89 е печелила повече – 14) и се качи 21 пъти на подиума. Това доведе до огромна разлика с втората по приходи в Световната купа Венди Холденер. Американката е заработила с почти 430 хиляди франка повече. Очаквано при мъжете най-много получава  Марсел Хиршер , който завърши сезона с три кристални глобуса. За седма поредна година той взе Световната купа, а освен това беше №1 и в гигантския слалом, и слалома. Хиршер получава 669 681 швейцарски франка – с 33 хиляди по-малко от Шифрин. През годината австриецът спечели 13 победи и се изравни с Херман Майер и Ингемар Стенмарк по този показател.  Отмененият последен старт в Оре  попречи на скиора от Залцбург да се бори еднолично за първото място и 14-а победа. Освен 13-те победи Хиршер записа и 18 подиума. Наградният фонд при мъжете през сезона беше 4 813 769 франка, а традиционно най-висок е в  спускането  и слалома в Кицбюел – 200 хиляди франка. В нощния слалом в  Шладминг  е 183 хиляди, а в супер-Г в Кицбюел 150 хиляди франка. Всички останали надпревари се премират със 120 хиляди франка. Пълната класация по спечелени пари в Световната купа можете да откриете  тук .", "date": "2018.03.19", "title": "Шифрин постави рекорд по спечелени пари за един сезон в Световната купа"}
{"url": "https://www.dnevnik.bg/sviat/2018/03/19/3149123_zloupotrebata_s_danni_moje_da_izpravi_feisbuk_pred/", "text": "Политици от двете страни на Атлантическия океан поискаха по-строги регулации за \"Фейсбук\", след като стана известно, че анализатори са  събирали без позволение лични данни  на близо 50 млн. потребители в полза на кампанията на Доналд Тръмп. \"Фейсбук\" обяви проблема в блог-пост в петък, часове преди медиите да съобщят, че анализаторската компания \"Кеймбридж аналитика\" ( Cambridge Analytica ), която е работила по кампанията на президента, е имала достъп до данните и може да не ги е изтрила, пише агенция \"Ройтерс\". \"Очевидно е, че тези платформи не могат да контролират сами себе си\", писа в \"Туитър\" сенаторът демократ Ейми Клобушър. \"Казват \"Вярвайте ни\".  Марк Зукърбърг  трябва да свидетелства пред Комисията по правосъдието в Сената.\" Агенцията за защита на личните данни на Великобритания и главният прокурор на щата Масачузетс обявиха, че започват разследвания как е била употребявана информацията. Консервативният британски депутат Деймиън Колинс, който ръководи парламентарно разследване на фалшивите новини и руската намеса в референдума за Брекзит, заяви, че също ще поиска  Зукърбърг  да свидетелства пред парламента. Според \"Фейсбук\" проблемът се дължи на това, че \"Кеймбридж аналитика\" е излъгала и злоупотребила с политиките на социалната мрежа. Данните били използвани некоректно, но не са били откраднати, твърдят още от компанията на  Зукърбърг . Дейността на анализаторите е убедила срещу символично заплащане стотици хиляди потребители да участват в тест за личността им и данните им да се събират за научни цели. Проблемът е, че приложението е събирало и данни от \"приятелите\" във \"Фейсбук\" на тези хора и това е създало масив от лични профили на десетки милиони хора без тяхното знание и съгласие. Условията на \"Фейсбук\" позволяват в подобни случаи събиране на данни на свързаните лица с цел подобряване работата на приложението, но не и те да бъдат продавани или използвани, за да им се пробутва адаптирана за тях реклама. Сенаторът демократ Марк Уорнър заяви, че случилото се само доказва необходимостта от регулацията на интернет рекламата. \"Независимо дали става въпрос за руснаци, които купуват политически реклами, или микротаргетинг, основан на некоректно придобити данни на потребители, ако оставим пазара нерегулиран, той ще продължи да бъде уязвим за заблуждения и липса на прозрачност\", каза той.", "date": "2018.03.19", "title": "Злоупотребата с данни може да изправи \"Фейсбук\" пред нови разпити в САЩ и Великобритания"}
{"url": "https://www.dnevnik.bg/sviat/2018/03/19/3149128_samo_decata_nad_13_godini_v_belgiia_shte_mogat_da_imat/", "text": "От май в Белгия влиза в сила закон, според който в социалните мрежи ще имат право на профил само навършилите 13 години, съобщават местни медии. Отбелязва се, че след месец в ЕС ще бъдат приложени  общи правила , като всяка отделна държава ще може да ги прилага по своя преценка. Европейското изискване е профил в мрежите да имат само децата, навършили от 13 до 16 години. Белгийското правителство е приело решението след съгласуване с организации за защита на децата. Според тези организации почти всички деца до 14 години вече притежават профил. ", "date": "2018.03.19", "title": "Само децата над 13 години в Белгия ще могат да имат профил в социални мрежи"}
{"url": "https://www.dnevnik.bg/bulgaria/2018/03/19/3149108_manolova_iska_i_grajdanite_da_mogat_da_osporvat_cenite/", "text": "Всеки гражданин да може да оспорва пред съда цените на тока, парното и газа. За това настоява националният омбудсман Мая Манолова. Това се разбира от нейно искане до Конституционния съд за отмяна като противоречащ на основния закон на текст от Закона за енергетиката, който пречи на тази възможност. Заедно със сезирането на конституционните съдии омбудсманът се обръща и към председателя на парламента Цвета Караянчева с предложение депутатите сами да отменят разпоредбата. Чл. 36а, ал. 2 от Закона за енергетиката регламентира, че решенията на Комисията за енергийно и водно регулиране (КЕВР), с които се определят пределни цени на тока, парното и газа по искане на енергийните предприятия, са индивидуални административни актове. Така потребителите не се явяват техни адресати и следователно нямат право да ги оспорят в съда. Според Манолова обаче тези решения на КЕВР засягат пряко и непосредствено права и законни интереси на неопределен брой граждани - потребители на електрическа енергия. \"Това е така, защото утвърдените пределни цени са обвързващи и се отразяват пряко на цените по договорите с потребителите на енергийни услуги\", пише тя до Конституционния съд. Пълния текст на искането на Манолова до Конституционния съд вижте  тук . В искането си до КС тя заявява, че чл. 36а, ал. 2 от Закона за енергетиката противоречи и на принципа на правовата държава. Като обяснява, че той изисква от законодателя да урегулира обществените отношения ясно и точно, а въвеждането в законодателството на спорни правни квалификации не е в синхрон с това изискване. Мая Манолова посочва в искането си до КС, че българският Закон за енергетиката не отговаря и на правото на ЕС. \"Разпоредбата на чл. 37, §17 от Директива 2009/72/ЕО на Европейския парламент и на Съвета от 13 юли 2009 г. относно общите правила за вътрешния пазар на електроенергия, изискваща гаранции, че на национално равнище съществуват подходящи механизми, съгласно които всяка страна, засегната от решение на регулаторния орган, има право да обжалва пред орган, който е независим от заинтересованите страни и от което и да е правителство. Такива механизми не са предоставени на гражданите\", обяснява Манолова.", "date": "2018.03.19", "title": "Манолова иска и гражданите да могат да оспорват цените на тока, парното и газа"}
{"url": "https://www.dnevnik.bg/skorost/2018/03/19/3149132_premierut_poiska_do_vsiaka_dupka_na_putia_policai/", "text": "Отворят ли се дупки, една част от полицаите поемат контрола на пътищата и стоят до дупките, докато не се запълнят, това поиска днес на оперативно заседание на правителството премиерът Бойко Борисов. Извънредното събиране на министрите е било по темите битова престъпност и състоянието на пътищата, съобщиха от правителствената информационна служба. \"Това не може да продължава! Хората чупят коли, пукат гуми, а и това си е реална опасност за живота. И после им обяснявате, че в общи линии още година ще е така, докато влезе тол-системата\", казва Борисов пред министрите, се вижда от разпространената стенограма от заседанието. Той подчертава, че при падналите дъждове ямите по пътищата не се виждат \"и ще се пребие човек\". \"Докато не се оправи – ще стои там (пътният полицай - бел. авт.). Убеден съм, че имаме и сили, и мощности, стига да има воля и желание. Не само да регистрираме хорското нещастие. Защото, като си счупиш джантата и пукнеш гумата – да говорим за европейска интеграция, Европейски съюз, европейско председателство... Последното, което минава на хората през акъла, е това\", отбелязва премиерът. Общото между дупките и пломбите Борисов все пак отбелязва, че има и обективни причини за появата на дупките. \"От минус 10-15 градуса за един ден стана плюс 20 градуса. То, дето се вика, ако е пломба на зъб, при такава рязка температура – пада\", казва Борисов. Той нарежда да се обърне специално внимание на скоростните пътища, а където отговарят общините, да им се помогне да вземат мерки. В отговор министърът на регионалното развитие и благоустройството Николай Нанков посочва, че от петък са започнали \"кърпежите и ремонтни дейности\", като най-тежките участъци са скоростни пътища. \"По \"Тракия\" положението е наистина трагично, в старата част на \"Тракия\" – от Пловдив към Стара Загора. В много от общините помогнахме\", казва още министърът. Той посочва, че ресурс от Агенция \"Пътна инфраструктура\" е насочен и към четвъртокласни пътища, които са в прерогативите на местната власт. Николай Нанков отбелязва, че в рамките на десетина дни трябва да приключат всички ремонти по републиканските пътища, свързани с кърпежи. МВР има месец да изгради видеонаблюдение, където е нужно Задачата към министъра на вътрешните работи Валентин Радев е да използва пътуванията си в страната, за да се срещне с представители на местните власти и да разбере от каква помощ за противодействие на престъпността имат нужда. \"Говори с всички кметове по места, не само на големите градове, но и кметските наместници, село по село – там, където е необходимо – камери, да им се помогне. Ако трябва, с Министерството на финансите вижте глобите, които събират те в малки населени места, да си остават в самите населени места, за да се обслужват камерите\", казва Борисов. Премиерът иска още от министъра на вътрешните работи да разбере от кметовете дали през техните населени места минават полицейски патрули и доволни ли са те от работата на униформените. Бойко Борисов припомня на министрите, че вече са назначени \"над 1200-1300 нови полицаи\", и дава на министър Радев месец да се направи видеонаблюдение на всички места, където има нужда от такова.", "date": "2018.03.19", "title": "Премиерът поиска до всяка дупка на пътя полицай, докато не се запълнят"}
{"url": "https://www.dnevnik.bg/evropa/2018/03/19/3149023_triabva_da_ima_nov_konsensus_za_globalizaciiata/", "text": "Идеята, че дерегулациите, глобализацията на търговията и свободното движение на капиталите са полезни, доминираше дълго време световната икономика. Кризата от 2008 г. взриви на парчета този консенсус. В продължение на десетилетия Западът вярваше в една добре дефинирана и до голяма степен приета икономическа парадигма, с дълбоки последици на национално и международно равнище. Тази вяра обаче угасна с намаляването на доверието в способността на \"експертите\" да обясняват и най-вече да предсказват икономическата еволюция. Световната икономика е изправена пред нараснал риск от разпокъсване и от още по-голям упадък на най-слабите страни. Доминиращата до неотдавна икономическа парадигма бе въплътена във Вашингтонския консенсус - съвкупност от 10 икономически мерки, прилагани на национално и международно равнище с цел икономическа и финансова глобализация. С две думи, той се основаваше на идеята, че дерегулацията и либерализирането на цените ще бъдат полезни и ще благоприятстват свободната търговия и една относителна свобода на движението на капиталите. Навремето се приемаше, че засилването на международните икономически и финансови връзки е най-доброто средство за постигане на трайна изгода, повишаване на производителността и намаляване на риска от финансова нестабилност. Разпространено бе и схващането, че тази стратегия ще бъде съпътствана от допълнителни предимства като подобряването на социалната мобилност и понижаването на риска от войни. Тя трябваше освен това да допринесе за едно изравняване между развитите и развиващите се страни, намалявайки по този начин бедността, а оттам - и икономическите стимули за нелегална имиграция. Заслепеност Вярна на класическите теории, преподавани в повечето университети, тази стратегия преживя звездния си час след падането на Берлинската стена, когато бившите комунистически страни и Китай се присъединиха към световния ред, доминиран от Запада, стимулирайки по този начин производството и потреблението. Доверието във Вашингтонския консенсус обаче се превърна в своеобразна сляпа вяра. Чувството на самодоволство, което в резултат се възцари сред политическите ръководители и икономистите, допринесе за това световната икономика да стане по-уязвима от поредица малки удари, чиято кулминация бе кризата от 2008 година. Изведнъж  . Фактът, че кризата започна в Съединените щати, не подобри положението, тъй като до този момент те бяха водещата сила зад Вашингтонския консенсус и една глобализация без ограничения - по-специално заради ролята им в многостранните организации като Г-7, Международния валутен фонд (МВФ), Световната банка (СБ) и Световната търговска организация (СТО). Кризата и нейните последици се дължат отчасти на грешки в анализа. Икономистите не разбраха в достатъчна дълбочина връзката между регистриращия бърз растеж и все по-либерализиран финансов сектор и реалната икономика. Те не схванаха добре и влиянието на големите технически иновации. Политическите ръководители пък страна пренебрегнаха икономическите, политическите и социалните последици от увеличаването на неравенството, което отслаби средната класа. Те подцениха и рисковете от разпространяване на финансовата зараза и засилване на миграционния наплив. Въпреки няколкото малки промени ръководствата на МВФ и СБ продължиха да отразяват една отминала епоха, по-конкретно с несъразмерно голямото влияние на Европа. Дори Г-20, която бе създадена, за да наследи Г-7, е определяна като прекалено тесен и елитарен клуб, за да може да насърчи една наистина ефикасна икономическа координация, и не промени правилата на играта. Следователно не е изненадващо, че . Както развитите страни, така и нововъзникващите пазарни икономики отдавна не желаят засилване на регионалните и международните институции, което би ги принудило да се откажат частично от своя суверенитет. Някои държави сега се затварят в себе си и/или отдават приоритет на двустранните си отношения, или дори на регионалните, както е в Азия. Това развитие облагодетелства големите икономически сили като Съединените щати и Китай, но би могло да маргинализира още повече цели страни и региони, особено в Африка. Няма да е лесно да бъде постигнат нов консенсус. Това ще е голямо предизвикателство, изискващо политическа воля и дълъг период от време. Този процес вероятно ще премине през проучването и отхвърлянето на няколко лоши идеи, преди добрите да пуснат корени. Загуба на доверие В очакване, икономистите и политическите ръководители имат да изиграят важна роля за подобряване на сегашната ситуация. Различните държави, по-специално в Европа, трябва да реформират една изхабена и загубила доверие многостранна система за икономическо управление. А на международно равнище концепцията за \"справедлива търговия\" - за да не се говори за социална мобилност - е необходимо да бъде обект на по-задълбочени дискусии. Трябва освен това да бъде проучено по-отблизо взаимодействието между реалната икономика и финансовия сектор. Необходимо е и да се обърне по-голямо внимание на въпроса за разпределението на богатствата, за  , по-конкретно като бъде облекчен натискът върху средната класа и не се допусне най-уязвимите прослойки от населението да попаднат в мрежата на социалната система. Това предполага по-добро разбиране на структурните промени, свързани с техническата еволюция - големите компании в областта на високите технологии трябва да признаят своята нарастваща системна важност и да се приспособят към нея заедно с държавите. Самодоволството е основна причина за загубата на доверие в предишната икономическа парадигма. Нека не допуснем то да причини още повече поразии.", "date": "2018.03.19", "title": "Възможен ли е нов консенсус за глобализацията"}
{"url": "https://www.dnevnik.bg/sviat/2018/03/19/3149135_italiia_konfiskuva_korab_na_ispanska_organizaciia/", "text": "Италианските власти конфискуваха след прокурорска заповед спасителен кораб на испанска неправителствена организация, който отказал да предаде мигранти на либийските власти, предаде ДПА. Корабът хвърлил котва на сицилианското пристанище Подзало в събота с 216 души на борда. Прокурорът на Катания Кармело Дзукаро нареди корабът да бъде конфискуван и обвини капитана и двама служители на неправителствената организация \"Проактива протегнати ръце\" ( Proactiva Open Arms ) в престъпен сговор и съдействие на нелегалната имиграция, съобщи италианската агенция АНСА. Адвокатка на организацията заяви, че в Италия солидарността е обявена за престъпление. Неправителствената организация съобщи, че в петък либийската брегова охрана поискала служителите да ѝ предадат спасените в международни води жени и деца, но те отказали и хвърлили котва на италианското пристанище. Там прехвърлили тежко болно тримесечно бебе и майка му на катер на малтийската брегова охрана. Италианската брегова охрана разрешила на кораба да акостира, но заявила, че испанските власти трябва да го поемат и че най-близкото пристанище е Малта, добавя ДПА. ", "date": "2018.03.19", "title": "Италия конфискува кораб на испанска организация, спасяваща мигранти"}
{"url": "https://www.dnevnik.bg/sport/2018/03/19/3149117_bulgarskiiat_shah_ostava_v_patova_situaciia_sled/", "text": "Решение на Върховния административен съд (ВАС) върна проблемите в българския шах на дневен ред. Тричленният състав на съда нареди Министерството на младежта и спорта (ММС) да започне наново разглеждането на заявленията за избирането на федерация, която да ръководи шаха в страната. Миналото лято министърът на спорта Красен Кралев отне лиценза на Българската федерация по шах, ръководена от Силвио Данаилов. На 7 декември 2017 г.  Кралев връчи лиценз на \"Българска федерация по шахмат 1928\" , в чието ръководство са депутатите Иван Генов и Руслан Тошев. Последва жалба от страна на сдружение \"Шахматна федерация България\", явяваща се опозиция от последните години. Сега ВАС постанови, че назначената от Кралев комисия по разглеждане на заявленията е допуснала \"съществено нарушение на административнопроизводствените правила\". Аргументът на съда е, че комисията е разгледала първо заявлението на \"Българска федерация по шахмат 1928\", което обаче е било подадено три седмици след това на \"Шахматна федерация България\", а това противоречи на закона. Министерството на спорта трябва да плати и 1250 лева разноски по делото, като може да обжалва пред петчленен състав на ВАС в 14-дневен срок. От ММС обаче обявиха пред \"Дневник\", че Комисията за лицензиране и атестиране (КЛА) е разгледала заявленията по реда на постъпването им. \"При разглеждане на документите на \"Шахматна федерация България\" КЛА е констатирала непълноти в документите. Освен първоначално представените със заявлението на сдружението документи (октомври 2017) кандидатът е допълнил документите си (ноември 2017). КЛА е приела това действие като изпълнение на дадената от нормативната уредба възможност кандидатът да попълни евентуални липси или непълноти в първоначално представените документи. По предложение на КЛА министърът на младежта и спорта е издал заповед, с която отказва издаването на лицензия на \"Шахматна федерация България\" поради констатираните непълноти в документите\", посочват от ММС. В отговора се казва още, че за другия кандидат - \"Българска федерация по шахмат 1928\", не са констатирани непълноти в документите или несъответствия с изискванията на нормативната уредба. Председателят на \"Шахматна федерация България\" Методи Стойнев твърди, че Кралев е погазил закона, като е дал лиценз на \"Българска федерация по шахмат 1928\". \"Сега нещата се връщат в начална позиция. България остава наказана от международната федерация (ФИДЕ). От ФИДЕ са категорични, че няма да приемат нова федерация, в която голяма част от хората са от ръководството на старата, какъвто е случаят в момента. Всичко ще се реши в съда и те ще загубят\", каза Стойнев пред \"Дневник\".", "date": "2018.03.19", "title": "Българският шах остава в патова ситуация след решение на съда срещу министерството на спорта"}
{"url": "https://www.dnevnik.bg/bulgaria/2018/03/19/3149138_evropol_prebroi_800_boici_na_isliamska_durjava_ot/", "text": "Над 5000 са бойците в \"Ислямска държава\" от страни - членки на Европейския съюз, 800 от които са от Западните Балкани. Това се разбра от заседанието на Съвместната група за парламентарен контрол над дейността на Европол в София, информира БНТ. Групата обсъжда борбата с тероризма, организираната престъпност и киберсигурността. Над 130 депутати от страните - членки на евросъюза, експерти по полицейско сътрудничество и еврокомисари са в НДК, за да обсъдят следващата многогодишна програма на Европол, както и стратегията ѝ за външна дейност. Един от основните изводи, който се посочва в докладите на европейската полицейска служба, е, че Западните Балкани си остават основна зона за транзит и трафик на незаконни стоки, наркотици и оръжие, както и на хора. Също така регионът е основен източник на радикализирани млади мъже, които се вливат в редиците на терористичната организация \"Ислямска държава\". Големият проблем според полицейските експерти сега, когато организацията претърпява пълна военна загуба, е, че тези бойци ще се изтеглят обратно към страните си. Тук ще бъде ролята на Европол да \"идентифицират и неутрализират тези мъже\". Европейските служби и страните - членки на Европол, са задълбочили сътрудничеството си и по-често се ползват от общите информационни масиви, уверяват от еврослужбата. \"Западните Балкани са регион от стратегическа важност за Европейския съюз. Те не са просто съседи на Европа, а в сърцето на ЕС. За сигурността на целия континент от жизнено значение е да не оставяме бели петна на картата на Европа, които могат да създадат условия на вакуум и създаване на зони на влияние от други фактори на геополитическата карта\", заяви Цветан Цветанов, който е съпредседател на Съвместната група за парламентарен контрол на Европол. \"В страните от Западните Балкани има радикализация сред населението, но в сравнение с предходни години по-малко са привлечените чуждестранни бойци за Сирия. До момента около 800 души са пътували до конфликтните зони в Сирия и Ирак, за да се присъединят към \"Ислямска държава\". Ислямските движения са взаимосвързани в целия район и с държавите членки чрез техните диаспори там. Ние играем своята роля в района, като подкрепяме операциите за разбиване на каналите за наркотици, оръжия и се борим с тероризма\", коментира зам. изпълнителният директор на Европол Олдрич Мартину. \"Ние обменяме информация, за да увеличим подкрепата си за държавите членки. Те предотвратяват престъпността в резултат на обмена на информация. През миналата година имаме 1500 операции, за които оказваме подкрепа, 19 000 оперативни доклада, 113 дни на различни полицейски дейности. Има значително увеличение на нашата работа през последните години\", каза от своя страна директорът на европейската полицейска служба Роб Уейнрайт.", "date": "2018.03.19", "title": "Европол преброи 800 бойци на \"Ислямска държава\" от Западните Балкани"}
{"url": "https://www.dnevnik.bg/sviat/2018/03/19/3144060_izborite_v_italiia_razkriha_kolko_se_e_razrasnala/", "text": "Италия отдавна е разделена по икономически линии – а сега това се отрази и на политиката. На изборите антиелитисткото Движение \"Пет звезди\" триумифира в слаборазвития Юг, а десните – в богатия Север. Който и да поеме властта след изборите, които не излъчиха ясен победител, ще трябва да се справи с това разделение. Но двете половини на нацията имат противоречащи си желания, а държавата – малки възможности да им угоди, пише агенция \"Ройтерс\". \"Югът скоро ще бъде неуправляем\", казва Лучио Карачоло, съосновател на института MacroGeo и член на стратегическата комисия на външното министерство. \"Неравенството между Севера и Юга е толкова голямо, че в крайна сметка ще отприщи някаква геополитическа криза в Италия.\" \"Пладне\", както се нарича този регион на италиански, от десетилетия изостава от останалата част от страната, но скорошната финансова криза влоши положението. Икономиката му спадна със 7.2% между 2001 г. и 2016 г., докато производството на Италия нарасна с 1% за същия период, а това на ЕС – с 23.2%. Безработицата на Юг е близо 18%, докато тази на Север – 6.6%. А младежката безработица е 46.6%, двойно повече, отколкото в останалата част на страната. На този фона Движение \"Пет звезди\" обеща минимален месечен доход от до 780 евро за бедните – в държава, която не дава минимални помощи на безработните. Макар много анализатори да твърдят, че Италия не може да си позволи да изпълни това обещание, няма съмнение, че именно то накара То се превърна в най-голямата партия в страната, която някога подкрепяше мейнстрийм лево- или десноцентристки сили. \"Някога хората гласуваха за установени партии с очакването да получат нещо в замяна, но вместо това Югът бе ограбен\", казва журналистът Пино Априле, според когото Северът получава непропорционално висок дял държавно финансиране от десетилетия. \"Сега хората гласуват доверие на тази нова партия с надеждата, че поне тя ще свърши нещо, но може и да е прекалено късно. Ситуацията тук долу е трагична.\" \"Пет звезди\" събраха близо половината гласове в Сицилия и Катания, но на Север крайнодясната \"Лига\" (която смени името си от \"Северна лига\" наскоро) обра подкрепата с предложенията си за плосък данък от 23%. Една от двете партии ще трябва да се включи в следващата управляващата коалиция. Възможно е те да решат и да работят заедно, но основните ѝ обещания са взаимно изключващи се. Южняците намират плоския данък за \"подарък\" за богатите им сънародници, а обещанието за универсален доход разгневява северняците, които го приемат като Бившият шеф на \"Ферари\" Лука Кордеро ди Монтедземоло твърди пред \"Ройтерс\", че \"Пладне\" се нуждае от бизнес план, а не от помощи. Липсата на възможности е прокудила оттам стотици хиляди души в последните петнадесет години, като над 70% от тях са на възраст между 15 и 34 години, показват анализите на индустриалната група Svimez, която работи в полза на Южна Италия. До 2065 г. населението тук ще падне от 20 на 15 млн. Това означава, че 25% от италианците ще живеят на 40% от територията на страната\", казва председателят на групата Адриано Джианола. \"Ще стане място за стари хора и туристи. Нямаме никакво време, трябва да реагираме.\"", "date": "2018.03.19", "title": "Изборите в Италия разкриха колко се е разраснала пропастта между Севера и Юга"}
{"url": "https://www.dnevnik.bg/citat_na_deniia/2018/03/19/3149142_citat_na_denia_rusiia_otchita_polojitelna_promiana_v/", "text": "Лидерът на \"Атака\" Волен Сидеров и съпартийците му Явор Нотев и Десислав Чуколов - тримата наблюдатели на  току-що приключилите президентски избори в Русия , са се срещнали с депутати от комисията по външна политика на руския парламент, съобщава пресцентърът на \"Атака\", като уточнява, че от 150 наблюдатели от десетки страни само българската делегация \"имаше честта да бъде приета в Държавната дума\". Според съобщението акцент в разговора е била темата за подновяване на строежа на атомна централа в България, както и възможностите за трансфер на руски газ през България след провала на \"Южен поток\". \"Като част от управлението на България мога да допринеса за това българският интерес в сферата да бъде отстояван и в страната ни най-сетне да заработи газов хъб. От разговора с депутатите от \"Единна Русия\" и наши домакини стана ясно, че те отчитат положителната промяната в политиката на българското правителство след влизането на патриотите във властта\", коментирал Сидеров, цитиран от пресслужбата на партията си.", "date": "2018.03.19", "title": "Цитат на деня: Русия отчита положителна промяна в енергийната политика, откакто сме на власт"}
{"url": "https://www.dnevnik.bg/detski_dnevnik/2018/03/19/3149343_v_iaslite_i_detskite_gradini_v_sofiia_ima_pochti_10/", "text": "Почти 10 хил. (9 691) са свободните места в общинските ясли, детски градини и предучилищни групи в София. Днес в Информационната  система за облсужване на детските заведения  бяха пулбикувани резултатите от първото класниране за прием през новата учебна 2018/2019 година в общинските учебни заведения в столицата. Почти еднакъв е броят на свободните места, като в яслите те са 3 572, в първите градински групи - 3 228, а в подготвителните групи в училищата свободните места са 2 891, съобщава Би Ти Ви.  Приемът на деца с хронични заболявания и специални образователни потребности става по общия ред като те  кандидастват за места в яслите  и  детските градини  през електронната система. Те получват допълнителни точки, като на децата хронични заболявания се дават 7 точки, а за тези със специални потребности 3. ", "date": "2018.03.19", "title": "В яслите и детските градини в София има почти 10 хил. свободни места"}
{"url": "https://www.dnevnik.bg/sport/2018/03/19/3149345_cska_obiavi_nad_15_000_prodadeni_bileta_za_macha_s/", "text": "За двубоя между ЦСКА и \"Левски\" (1:0)  от последния кръг на редовния сезон в Първа лига са били продадени 15 499 билета. Това обявиха червените, които бяха символичен домакин в дербито на националния стадион \"Васил Левски\" в неделя. От клуба твърдят още, че срещата е била изгледана на живо от повече от хиляда притежатели на абонаментни карти. Мачът между ЦСКА и \"Левски\" се състоя при проливен дъжд и много наводнен терен, който не позволи на двата отбора да практикуват нормален футбол. Червените успяха да измъкна трите точки благодарение на статично положение в 84-ата минута, при което Фернанрдо Каранга засече центриране на Тиаго Родригес. По всяка вероятност лошото време е отказало част от привържениците, които са си закупили билети за двубоя, тъй като на националния стадион имаше около 10 хиляди души. \"Благодарим ви, че въпреки ужасните атмосферни условия изгледахте двубоя докрай и празнувахме заедно победата\", се казва в съобщението на ЦСКА. От клуба допълниха, че за пръв път в дерби с \"Левски\" се е провела кампанията \"С деца на мач\". \"Дъждът не изплаши малчуганите и техните родители да подкрепят любимия отбор на стадион\", заявиха червените. Първият мач между ЦСКА и \"Левски\", който  се игра на 21 октомври и завърши 2:2 , беше наблюдаван на живо от 25 107 души. За разлика от сините, които тогава  представиха разбивка на посещаемостта по сектори , сега червените не дават такава информация. Преди последния кръг на редовния сезон на стадион \"Васил Левски\" се проведоха общо 27 срещи от Първа лига. Те бяха  събрали общо 35 507 зрители . ", "date": "2018.03.19", "title": "ЦСКА обяви над 15 000 продадени билета за мача с \"Левски\""}
{"url": "https://www.dnevnik.bg/sviat/2018/03/19/3148967_nad_90_ot_rusnacite_v_bulgariia_glasuvaha_za_putin/", "text": "Безапелационните 90.39% от гласовете, пуснати в София от руски граждани за президентските избори в Русия, са отишли при независимата кандидатура на Владимир Путин. Това сочат  данни  на Централната избирателна комисия в Москва, разпространени в понеделник. Останалите по-малко от 10 процента си поделят Ксения Собчак (2.80%), комунистът Павел Грудинин (2.43%) и около и под 1% събират Владимир Жириновски, Григорий Явлински и Борис Титов. По няколко гласа са пуснати и за Сергей Бабурин и Максим Сурайкин. В избирателния списък на руските граждани в София е имало малко над 2460 души и макар да са хиляди бюлетините, раздадени предварително, действителните са 2457. В Пловдив, където гласува почетният консул на Руската федерация и руски гражданин Георги Гергов (той е и лидер на областната организация на БСП), действителните бюлетини са 511 и от тях 92.41% отиват за Путин. Почти 2000 са действителните бюлетини във Варна, където подкрепата за руския президент е била малко по-малка - 84.37%. Най-силният пропрезидентски вот отчита секцията в руското Генерално консулство в Русе - от 729 действителни бюлетини тези за Владимир Путин са 94.95%. Руснаците в България гласуваха за процъфтяваща и стабилна Русия - това се виждаше от настроението им, каза пред ТАСС в неделния ден посланик Анатолий Макаров. Агенцията допълва, че активността на 18 март е била рекордна, а Алексей Ушаков, завеждащ консулския отдел и ръководещ избирателната комисия в София, я нарича \"шикарна\". \"Специално за избирателите в секциите в България беше организирана търговия с руски книги, работеха лафка и бюфети с вкусни пирожки, а в Пловдив се състоя празничен концерт \"Русия - моя любов\", разказва още ТАСС.", "date": "2018.03.19", "title": "Над 90% от руснаците в България гласуваха за Путин"}
{"url": "https://www.dnevnik.bg/sport/2018/03/19/3149336_sponsorite_na_mercedes_shte_osiguriat_112_miliona/", "text": "Мерцедес\" започва новия сезон във Формула 1 с рекордни спонсорски договори. Шампионите ще имат 12 спонсорски лога върху своя болид  W09 . Те ще осигурят 112 милиона паунда на базирания в Бракли отбор. Близо половината от сумата ще дойде от малайзийския петролен гигант \"Петронас\". Двете компании имат договор за 50 милиона паунда на годината. Партньорството между \"Мерцедес\" и \"Петронас\" беше подновено, въпреки че Малайзия вече няма да бъде домакин на стартове от Формула 1. Освен че използва двигатели \"Мерцедес\" и има заводската подкрепа на германския концерн, тимът от Формула 1 получава и 30 милиона паунда на година, за да рекламира логото на автомобилния производител. Със сравнително по-малък дял са други компании като \"Пума\", енергийните напитки Monster и часовниците IWC. Те са в \"Мерцедес\" благодарение на това, че имат и индивидуални договори с четирикратния световен шампион Люис Хамилтън. От тази година Tommy Hilfiger ще облича отбора, за което ще плаща по 4 милиона паунда на сезон. В миналото компанията работеше с основния конкурент във  Формула 1  - \"Ферари\".", "date": "2018.03.19", "title": "\"Мерцедес\" ще получи 112 млн. паунда от спонсори през 2018 г."}
{"url": "https://www.dnevnik.bg/evropa/2018/03/19/3149130_izmamata_narechena_sdelka_s_turciia/", "text": "Споразумението между ЕС и Турция разкрива цялата лъжовност на европейската политика относно бежанската криза. Официално сделката бива представяна за успех, но реалността изглежда другояче. Съгласно споразумението за всеки сириец, който може легално да продължи пътя си през Турция към Европа, ЕС може да връща по един нелегално пристигнал в Европа бежанец. Дотук добре. Само че в действителност споразумението изобщо не функционира. И то става ясно с един бегъл поглед върху официалните цифри на ЕК. От влизането в сила на споразумението в ЕС са приети почти 12 500 мигранти от Турция. В замяна на това обаче в Турция са върнати само 2100 нелегално пристигнали в Европа бежанци. Или по-точно казано: вместо правилото 1:1, ЕС е приел шест пъти повече хора, отколкото е върнал обратно в Турция. И вината за това не е на Турция, а на Брюксел. ЕС просто не може да се справи с обработването на случаите на гръцките острови в Егейско море. Пробойните по границите Турция също не изпълнява изцяло задълженията си по споразумението. До началото на 2018 година ЕС е превел на Турция три милиарда евро. В замяна на това Турция трябваше да затвори плътно границите и да предотвратява неконтролираното придвижване на бежанци към Европа. Колкото и грубо да звучи, това означава: пари срещу спокойствие и без повече въпроси. Така функционира реалната политика. Проблемът е в това, че и по тази точка споразумението не функционира. Турция предприе известни мерки по границата със Сирия и издигна телени заграждения, за да не пристигат толкова много бежанци на турска земя. Въпреки това границите си остават пропускливи и броят на нелегалните мигранти в ЕС отново се увеличи. Дори политическият консултант Гералд Кнаус, който минава за \"баща\" на споразумението между ЕС и Турция, признава, че само през втората половина на 2017 година в Гърция са пристигнали почти 20 000 мигранти през Егейско море. Или два пъти повече в сравнение с първите шест месеца на годината. Моралният въпрос През 2015 година Агела Меркел обеща да не допусне \"хуманитарна катастрофа\" и затова реши да не затваря германските граници. Днес обаче това изявление звучи цинично - от гледна точка на човешките мъки в резултат на споразумението с Турция. Хуманитарната организация \"Каритас\" съобщава, че на гръцките острови в момента са заклещени 13 000 деца, жени и мъже. Положението на хората в препълнените бежански лагери е отчайващо. Тази седмици отново се стигна до сблъсъци между полицията и бежанците в лагера Мория на остров Лесбос. Положението в Турция не е по-различно. Хуманитарните организации постоянно публикуват информации, според които турските войници по границата дори стрелят по бежанците. Вместо да подобрят хуманитарната ситуация на бежанците, Ангела Меркел и европейските ѝ колеги в действителност сториха всичко, за да прехвърлят човешките страдания пред портите на Европа, далеч от обективите на телевизионните камери. И въпреки очевидните недостатъци на тази сделка, нито Берлин, нито Брюксел, нито Атина търсят други сериозни алтернативи. Тъкмо напротив. Миналата седмица  ЕК взе решение  да изплати на Турция нови три милиарда евро: т.е. до края на годината ЕС си гарантира капсулирането чрез Турция с общо шест милиарда евро. Споразумението между ЕС и Турция не решава нито един от важните проблеми. То само разкрива лицемерието на европейската политика спрямо бежанската криза.", "date": "2018.03.19", "title": "Измамата, наречена \"сделка с Турция\""}
{"url": "https://www.dnevnik.bg/analizi/2018/03/19/3149332_rusiia_na_imitaciite/", "text": "Кремъл контролира всички политически процеси в Русия. И нищо не оставя на случайността. Най-малко пък при спектакъла, наречен президентски избори. Затова е трудно да се прецени какво точно означават тези над 76% от гласовете, които, както се твърди, са били дадени за Путин. Никаква конкуренция Вън от съмнение е, че много руснаци действително са гласували за него. Безспорно е също така, че Путин е много популярен сред населението. Но това се дължи най-вече на факта, че от години насам Кремъл (в съюз с държавно контролираните медии) не позволява на нито един друг политик да утвърди собствен профил и да придобие популярност. Това важи не само за истинската опозиция в лицето на Алексей Навални - под похлупак са държани и умерените опозиционери, та дори и приближени на Путин като премиера Медведев. Репресиите на органите за сигурност, както и направляваните от държавата медии, които неизменно показват Путин като безалтернативен лидер, са два от основните фактори, които циментират властта на президента. Докато в Русия няма истинско политическо съревнование, резултатите от псевдоизбори като сегашните ще бъдат без значение. Защото политическата конкуренция не е реална, а само имитация. Останалите кандидати, допуснати до президентските избори, нямаха ни най-малки шансове за успех. Още от самото начало им бе отредена ролята на статисти, която те успешно изпълниха. Съзнавайки тази слабост, Кремъл си беше поставил за задача не просто да организира формалното преизбиране на Путин на президентския пост. Целта беше да се постигне силно одобрение при висока избирателна активност и така на света да се представи един смазващ изборен резултат, който да разсее всякакви съмнения относно легитимността на президента. Но само наивниците се впечатляват от подобни игрички. Това го знаят най-добре политическите стратези в Кремъл, защото именно те са измислили безбройните трикове, манипулации и фалшификации, които водят до желания резултат. Опасен курс Но накъде ще поведе Путин страната си през следващите години? На Запад се страхуват най-вече от непредвидимото и агресивно поведение на Русия във външнополитически план. Отравянето на бившия руски агент Сергей Скрипал с нервнопаралитичен газ ясно показа, че Путин е готов и на още по-сериозна конфронтация със Запада. Но има и друго: със своята експанзионистична и агресивна външна политика Кремъл иска да отвлече вниманието от собствените си неуспехи. Защото последните шест години бяха във всяко отношение загубени: брутният вътрешен продукт нарастваше твърде скромно, още повече се уголеми икономическата и технологична преднина на страните и регионите, които са моторът на световната икономика - най-вече Китай, но също така САЩ, Япония и ЕС. Руснаците, разбира се, усещат по портмонетата си, че реалните доходи в страната намаляват. Но засипвайки ги с антизападна реторика и хвалебствия за имагинерно военно величие, контролираната от Кремъл пропагандна машина успява да замъгли погледа им за вътрешните причини, довели до икономическата и социалната стагнация. Край на илюзиите И през следващия си мандат Путин няма да промени досегашния курс. Защото е пределно ясно, че ако проведе истински реформи в икономиката и управлението на държавата, това ще разтърси фундамента на неговата собствена власт. Затова можем да очакваме единствено имитация на реформи. Накратко: Путин ще продължи досегашната си политика. И ще продължи да тласка напред развитието на програми за въоръжаване и за разработка на нови оръжия, за каквито говори в последното си обръщение към нацията. Времето на илюзиите и заблудите по отношение на Путинова Русия отдавна отмина.", "date": "2018.03.19", "title": "Русия на имитациите"}
{"url": "https://www.dnevnik.bg/sport/2018/03/19/3149358_kakvo_predstoi_v_purva_liga_sled_kraia_na_redovniia/", "text": "Редовният сезон в Първа лига завърши, след като \"Славия\" и \"Пирин\" изиграха последния двубой, който завърши с успех на белите с 3:1. Галин Иванов на два пъти и Ивайло Димитров се разписаха за столичани, а Димитър Благов вкара почетното попадение за зелените. С последния мач от редовния сезон се оформи и крайното класиране. В плейофната фаза тимовете ще бъдат разделени на шестица и две групи от по четири, които ще си оспорват местата от седмо до 14-о. Надпревара за титлата В първата част на класирането, където са шест тима и се играе т.нар. шампионски плейоф, се оформиха големи разлики. На практика в битката за титлата останаха само \"Лудогорец\" и ЦСКА, които са разделени от три точки. Първият сблъсък между двата тима ще бъде във втория кръг, който се пада по Великден. \"Левски\" изостава с 16 точки зад шампионите и ще трябва да пази третото място от \"Берое\" и \"Ботев\". Първият в крайното класиране отива в квалификациите на Шампионската лига, вторият в тези на Лига Европа, а в зависимост от носителя на Купата на България третият или четвъртият играе плейоф за участие в Лига Европа.  \"Лудогорец\", ЦСКА, \"Левски\", \"Берое\", \"Ботев\" (Пловдив) и \"Верея\" 1. \"Лудогорец\" 63:13 66 точки 2. ЦСКА 59:14 63 3. \"Левски\" 37:14 50 4. \"Берое\" 33:24 45 5. \"Ботев\" 44:29 42 6. \"Верея\" 24:34 35 Вторият шанс в битката при изпадащите Отборите, които завършиха редовния сезон между осмо и 14-о място, са разпределени в две групи. Тези на седмо, десето, 11-о и 14-о място попадат в група А, а другите са в група Б. Битката ще бъде за седмата позиция след плейофите, тъй като седмият ще предизвика отбор от шестицата в опит да си осигури място в Европа. След изиграване на шестте мача първите два от всяка група играят на кръст – първият от А срещу втория от Б и вторият от А срещу първия от Б. Класиралите се на трето и четвърто място също се изправят един срещу друг на кръст и определят местата от 11-о до 14-о. Последният изпада директно във Втора лига, докато 12-ият и 13-ият играят баражи срещу тимовете на второ и трето място от второто ниво. \"Славия\", \"Черно море\", \"Пирин\", \"Витоша\". 1. \"Славия\" 34:37 32 точки 2. \"Черно море\" 24:32 27 3. \"Пирин\" 20:28 26 4. \"Витоша\" 12:51 8 \"Септември\", \"Локомотив\" (Пд), \"Дунав\", \"Етър\". 1. \"Септември\" 25:42 31 точки 2. \"Локомотив\" 22:37 31 3. \"Дунав\" 17:38 21 4. \"Етър\" 24:45 21", "date": "2018.03.19", "title": "Какво предстои в Първа лига след края на редовния сезон"}
{"url": "https://www.dnevnik.bg/bulgaria/2018/03/19/3149356_sudut_v_lovech_pusna_pod_domashen_arest_upravitelia_na/", "text": "Окръжният съд в Ловеч постанови домашен арест за задържания директор на Районната здравноосигурителна каса (РЗОК) в града Антонио Маринов, съобщи БТА. Той  бе задържан на 15 март  с обвинение за длъжностно престъпление за неправомерно превеждане на почти един милион лева на болница \"Кардиолайф\" в града, с което е ощетил бюджета на касата.  От прокуратурата поискаха постоянна мярка за неотклоненение задържане под стража за Маринов, но съдът не уважи искането. Магистратите приеха изложеното от обвинението, че Маринов е нарушил пет закона при подписването на договорите с частната болница, по които са изплатени сумите, но отхвърли мотивите на прокуратурата, че са налице предпоставки той да извърши друго престъпление или да въздейства на свидетели по делото. Според адвокат Румен Константинов директорът на касата не е извършил престъпление, а парите са били превеждани по договори за реално извършена дейност по клинични пътеки. В съдебната зала обвиняемият изложи фактите и подробностите за действията си. От прокуратурата не посочиха дали ще обжалват мярката. ", "date": "2018.03.19", "title": "Съдът в Ловеч пусна под домашен арест управителя на районната здравна каса"}
{"url": "https://www.dnevnik.bg/sport/2018/03/19/3149197_sevilia_shte_uvelichi_kapaciteta_na_stadiona_si_ramon/", "text": "Испанският футболен клуб  \"Севиля\"  обяви, че ще направи ремонт на стадиона си \"Рамон Санчес Писхуан\", с който да увеличи капацитета. Ще бъдат добавени допълнително 4382 седалки, които да увеличат седящите места до 47 074. Всичко това ще струва на андалусийците 1.28 милиона евро. Ремонтът се прави и с цел подобряване на сигурността на съоръжението. Седалките вече ще бъдат от падащ тип, каквито са на повечето стадиони в Европа. По този начин ще се добавят коридори между отделните редове и така излизането ще бъде по-лесно. Ще бъде увеличен и броят на входовете – от 37 на 48, а местата за зрители с увреждания вече ще са 268, а не както досега само 52. През този сезон \"Севиля\" е седмият най-добре посетен клуб в Ла Лига, като средно на стадиона има 33 364 зрители. Андалусийците са шести в шампионата, а освен това се класираха за  четвъртфинал в Шампионската лига  за пръв път в историята. \"Рамон Санчес Писхуан\" е построен през 1958 година и носи името на бившия президент на клуба, който инициира преместването на съоръжението и неговото изграждане. Стадионът има славата на талисман за националния отбор на Испания. На него Ла Фурия никога не е губила международен мач. В европейските турнири пък \"Севиля\" има само три загуби като домакин – от АЗ (Алкмаар) през 2006-07, от ЦСКА (Москва) през 2009-10 и градския съперник \"Бетис\" през сезон 2013-14.", "date": "2018.03.19", "title": "\"Севиля\" ще увеличи капацитета на стадиона си \"Рамон Санчес Писхуан\""}
{"url": "https://www.dnevnik.bg/photos/2018/03/19/3148940_fotogaleriia_svetovnite_snimki_na_denia_-_19_mart_2018/", "text": "Изгрев над площад \"Тянанмън\"в Пекин, Китай.", "date": "2018.03.19", "title": "Фотогалерия: Световните снимки на деня - 19 март 2018 г."}
{"url": "https://www.dnevnik.bg/sport/2018/03/19/3149235_sportut_ni_svurzva_e_poslanieto_na_olimpiiskite_igri_v/", "text": "Домакинът на следващите  олимпийски игри през 2020 г.  Токио разпространи първото си промоционално видео. Японската столица, която ще приеме игрите за втори път след 1964 година, е представена като град с \"жива култура\". Японците насочват вниманието към това как спортът има силата да \"променя света и нашето бъдеще\". Председателят на организационния комитет на Токио 2020 Йоширо Мори обеща, че ще продължи успешната традиция и ще спазва високото ниво, което беше поставено в Пьонгчанг. \"Олимпийските и параолимпийските игри в  Пьонгчанг  бяха на много високо ниво, те показаха огромен ентусиазъм, както в състезателите, така и в зрителите на надпреварите\", каза Мори. Огранизаторите обясниха, че слоганът на Токио 2020 ще бъде \"Спортът ни свързва\". \"Това е страст, която може да зарази хората, но и да ги свърже, да ги обедини. Видяхме този нагледен пример в Пьонгчанг\", добави още председателят на Токио 2020. Олимпийските игри в Токио ще се проведат между 24 юли и 9 август 2020 г.", "date": "2018.03.19", "title": "\"Спортът ни свързва\" е посланието на олимпийските игри в Токио (видео)"}
{"url": "https://www.dnevnik.bg/zelen/2018/03/19/3149371_svetovnata_banka_ochakva_nad_140_miliona_klimatichni/", "text": "Над 140 милиона души от 3 развиващи се региона в света може да мигрират до 2050 година, за да избягат от ефектите на климатичните промени като намаляването на селскостопанската продукция, недостига на вода и повишаването на нивото на моретата. За това предупреди Световната банка в публикуван днес доклад, съобщи БНР като цитира \"Франс прес\". Според него ако до средата на века не бъде направено нищо, потенциалните климатични мигранти са 86 милиона в африканските страни южно от Сахара, 40 милиона в Южна Азия и 17 милиона в Латинска Америка. \"Всеки ден климатичните промени стават все по-силна икономическа, социална и екзистенциална заплаха\", заяви главният изпълнителен директор на Световната банка Кристалина Георгиева. Тя посочи, че броят на очакваните климатични мигранти може да бъде намален с няколко десетки милиона, ако се предприемат глобални действия за намаляване на емисиите от парникови газове.", "date": "2018.03.19", "title": "Световната банка очаква над 140 милиона климатични мигранти до 2050 година"}
{"url": "https://www.dnevnik.bg/sviat/2018/03/19/3149376_erdogan_predi_sreshtata_s_es_vuv_varna_daite_ni_parite/", "text": "Седмица преди срещата на върха във Варна между ръководството на Европейския съюз и турския президент той остро критикува ЕС, че не спазвал дадените на Анкара през 2016 г. обещания в сделката за спиране на мигрантския поток от Близкия изток. Реджеп Тайип Ердоган призова незабавно да бъдат преведени трите милиарда евро, които са му били обещани за сирийските бежанци. \"На срещата във Варна ще сложим пред тях снимките на всички бежански лагери в Турция. Ще им кажем: \"Ако ще давате финансова помощ за бежанците, направете го. Ако не, бъдете честни с нас. Каним ви да посетите всичките бежански лагери. Стига сте отлагали - дайте ни парите\", цитира думите му в.\"Хюриет\" от митинг в Анкара. Срещата в резиденция Евксиноград на 26 май е с Доналд Туск, председател на Европейския съвет, и Жан-Клод Юнкер, председател на Европейската комисия. Подобни разговори имаше през май 2017 г. На формата, на който като временен председател на Съвета на ЕС ще е домакин премиерът Бойко Борисов, двете страни ще опитат да съживят замрелите преговори за членство на Турция. Освен това се очаква в дневния ред да са и международни теми като сделката за мигрантите, борбата с тероризма, преноса на енергийни суровини и търговско-икономическото сътрудничество. Сделката за отпускане на два пъти по 3 млрд. евро в замяна на задържане на мигрантския поток към Европа се оказва в центъра на вниманието. Досега са преведени не повече от 1 млрд. евро, за което Анкара критикува ЕС и настоява за втората част от финансовата помощ да има по-малко бюрокрация. \"Обещанията, които ни бяха дадени, не се спазват. Досега по нашите сметки са дошли само 850 млн. евро. Ако ще давате тези пари, дайте ги. Тази страна има чест и гордост. Не можете да си играете с нашата гордост. Те си мислят, че просим пари. Турците не са такива хора. Те говорят за разблокиране на другите 3 млрд. евро, а ние не сме получили още първите\", казва още Ердоган. Той за пореден път повтаря, че \"не е знак за добра воля\" решението на ЕС парите да се превеждат чрез конкретни проекти. Охлаждането на отношенията с Анкара последва масовата разправа с обвинени и заподозрени за сътрудничество с превратаджиите от лятото на 2016 г. хиляди и хиляди турци. В отговор ЕС замрази част от фондовете, предвидени за страна кандидат за членство в ЕС, а преговорите не помръдват от доста време. Миналата седмица ЕС обяви, че ще отпусне вторите 3 милиарда евро, обещани на Турция за проекти в помощ на сирийските бежанци. Но подробностите как точно да стане това тепърва трябва да бъдат решени от Европейската комисия и страните членки.", "date": "2018.03.19", "title": "Ердоган преди срещата с ЕС във Варна: Дайте ни парите за мигрантите веднага"}
{"url": "https://www.dnevnik.bg/sport/2018/03/19/3149374_grigor_dimitrov_popadna_v_potoka_na_del_potro_v_maiami/", "text": "Григор Димитров ще се изправи срещу германеца Максимилиан Мартерер или унгареца Мартон Фучович във втория кръг на турнира от сериите \"Мастърс 1000\" в Маями. Българският тенисист е поставен под №3 в основната схема и почива на старта. Димитров попадна в потока на  шампиона от Индиън Уелс Хуан Мартин дел Потро . Среща между българина и аржентинеца е възможна в четвъртфиналите. И двамата обаче ще имат доста трудни препятствия, преди да стигнат до финалната осмица. Първият поставен, срещу когото може да се изправи Димитров, е французинът Ришар Гаске в третия кръг. Потенциални съперници на световния №4 в четвъртия кръг са аржентинецът Диего Шварцман и канадецът Милош Раонич. Дел Потро ще започне участието си с мач срещу японеца Юичи Сугита или холандеца Робин Хаазе. При успех шестият в световната ранглиста може да срещне търсещия връщане на загубените позиции след контузията през 2017 г. Кей Нишикори. В тази част трета четвърт на схемата попадна и носителят на рекордните шест титли в Маями Новак Джокович. Сърбинът е поставен под №9 и ще се изправи срещу Миша Зверев от Германия или Беноа Пер от Франция в първия си мач. Двубой между Дел Потро и Джокович ще има, ако двамата стигнат до осминафиналите. Шампионът от 2017 г. Роджър Федерер ще започне защитата на титлата срещу квалификант. Ако преодолее втория кръг, 36-годишният швейцарец ще срещне някого измежду Фернандо Вердаско, Гилермо Гарсия Лопес и Тенис Сандгрен. Другите поставени в първата четвърт на схемата са №6 Кевин Андерсън, №10 Томаш Бердих, №16 Пабло Кареньо Буста, №18 Адриан Манарино, №21 Кайл Едмънд и №32 Карен Хачанов. В изключително интригуващата втора четвърт на схемата се събраха №4 Александър Зверев, №8 Джак Сок, №11 Сам Куери, №15 Фабио Фонини, №17 Ник Кириос, №24 Дамир Джумхур и №29 Борна Чорич. В този поток попадна и голямата надежда на канадския тенис Денис Шаповалов.  Финалистът от Australian Open Марин Чилич е водач в долната половина на схемата. Хърватинът ще започне участието си срещу американеца Тайлър Фриц или французина Пиер-Юг Ербер, а първият поставен на пътя му е руснакът Андрей Рубльов. Другите поставени в последната четвърт на схемата са №7 Давид Гофен, №12 Роберто Баутиста Агут, №14 Джон Иснър, №19 Хьон Чун, №23 Жил Мюлер и №25 Фелисиано Лопес. Григор Димитров ще участва за осми пореден път в Маями. Миналата година българинът отпадна още във втория кръг след  изненадващо поражение с 3:6, 6:7 (4) срещу аржентинеца Гуидо Пея , който по това време заемаше 158-ото място в ранглстата. Най-доброто постижение на Димитров в Маями е достигането до четвърти кръг през 2012 и 2016 г. В първия случай той беше спрян от сърбина Янко Типсаревич, а във втория - от французина Гаел Монфис. Между тези два турнира българинът записа три поредни отпадания в трети кръг, а при дебюта си през 2011 г. загуби в първия кръг.", "date": "2018.03.19", "title": "Григор Димитров попадна в потока на Дел Потро в Маями"}
