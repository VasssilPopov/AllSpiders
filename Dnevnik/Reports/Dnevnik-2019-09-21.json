{"url": "https://www.dnevnik.bg/bulgaria/2019/09/21/3966576_kratki_novini_intenziven_trafik_i_zasileni_proverki/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Повреда в скоростомера забави бързия влак за Свиленград с 87 минути Бързият влак от София за Свиленград престоя 47 минути в гара Искър по възникнала повреда в скоростомера на локомотива, съобщи БНТ. От София е изпратен друг локомотив, с който влакът е продължил своето пътуване и се движи със закъснение от 87 минути. Композицията е заминала с 40 минути закъснение още от Централна гара София, поради изчакване на локомотив от друг влак за обслужване на влака. Българска престъпна група за трафик на хора е заловена във Франция Трима български и един френски гражданин са били задържани във Франция след успешна съвместна акция на ГДБОП, Специализираната прокуратура и френските правоохранителни органи, съобщиха от пресцентъра на Министерство на вътрешните работи. Според събраните доказателства, българите организирали трафика на работници от страната в района на град Лион. При четирима различни работодатели там са били открити общо 167 работници, наети за сезонна селскостопанска работа – гроздобер. Задържаният французин е осигурявал логистиката за престъпната дейност - отговарял е за намирането на френски работодатели, както и за настаняването на работниците. Разследването във Франция се води за нелегална трудова дейност, трафик на хора, организирана престъпна група и изпиране на пари. Българското разследване е за изпиране на пари в резултат на трафик на хора с цел трудова експлоатация. Българин е осъден на девет години затвор във Великобритания Българин е бил осъден на девет години затвор във Великобритания заради интернет измами, от които може да са пострадали половин милион души и които са нанесли щети за 41,6 милиона британски лири, съобщава БТА, позовавайки се на информация от сайта cps.gov.uk.  Българският гражданин на 37 години с инициали С.Д. беше екстрадиран във Обединеното кралство, където са му повдигнати обвинения. Той пледира виновен пред съда в Саутуорк в Лондон за това, че е създавал уебсайт скриптове, които наподобявали истинските уейбсайтове на 53 компании. Чрез измамата са били откраднати банковите и личните данни на множество жертви. Българинът не е извършител на кражбата, но е предоставил средства на други да я извършват, е коментирала прокурорът по случая Сара Дженингс. Българин е убит в Германия Инцидентът е станал в град Карлскрон в Бавария, съобщи кореспондентът на БНТ в Германия Мария Стоянова. 18-годишното момче е намерено на главна улица в града с прободни рани и е починало по-късно в болница. Открит е кухненски нож, с който се предполага, че е извършено убийството. Разпитани са близки на момчето, но засега няма яснота кой е убиецът. Кметът на градчето, в което живеят 5000 души, разказва, че страхът у хората е осезаем. Катастрофа затруднява движението по \"Тракия\" след Пловдив Лек автомобил се е блъснал в мантинелата. Инцидентът е станал рано тази сутрин, няма пострадали хора. От \"Пътна полиция\" регулират на място движението. Интензивен трафик и засилени проверки До края на трите почивни дни традиционно, най-натоварени ще са магистралите и пътищата към Гърция. Освен по главен път Е-79, натоварено е и движението по магистрала \"Струма\", съобщи БНТ. На пункта \"Кулата\" работят всички гишета, засилено е полицейското присъствие. От \"Пътна полиция\" предупреждават, че ще следят за превишена скорост, алкохол, наркотици и неправоспособни водачи. Ще се проверяват и пътническите автобуси за документи и поставени предпазни колани. Допълнителни екипи ще следят за облекчаване на движението на изходите на големите градове. Заради ремонти движението на граничните пунктове \"Капитан Андреево\", \"Лесово\" и \"Златарево\" се очаква да е затруднено. Снощи обработката на документите ставаше бавно и се образуваха колони от автомобили.", "date": "2019.09.21", "title": "Кратки новини: Българска престъпна група бе заловена във Франция"}
{"url": "https://www.dnevnik.bg/politika/2019/09/21/3966604_angel_djambazki_e_kandidatut_na_vmro_za_kmet_na_sofiia/", "text": "Ангел Джамбазки е кандидатът на ВМРО за кмет на София, щял да премахне гетата. \"Първата заповед, която ще издам като кмет на София, е администрацията в срок от 24 часа да подготви доклад за разрешаване на въпроса с незаконните постройки в гетата\", заяви той на представянето на кандидатурата му от лидера на партията Красимир Каракачанов на официална пресконференция в централата на ВМРО. Пълната листа с кандидати за общински съветници и кандидатите за районни кметове ще бъдат представени следващата събота, на 28 септември. \"Местните избори са много по-важни от парламентарни и всякакви други избори, защото от хората, които се избират за кметове, зависи непосредствено ежедневният проблем на всеки български гражданин\", каза Каракачанов, цитиран от пресцентъра на партията. Той даде задачата на Джамбазки като кмет да се заеме с парковете – да има повече сигурност и озеленяване. По думите му кандидатурата на Джамбазки е силна, а той има своя немалък опит като общински съветник и човек, който се е борил за решаване проблемите на столицата.      \"Целта ни е кмет, кметове на райони и най-голяма група съветници. На балотажа ще работим за себе си, София да има кмет от ВМРО. Напред и нагоре, работим за кмет\", заяви Джамбазки. Основните му приоритети са отваряне на Витоша за гражданите, преструктуриране на \"Топлофикация\", събаряне на незаконните ромски гета, удвояване на общинската полиция, прекратяване на концесията на \"Софийска вода\" след преглед, ако се наложи. \"София има нужда от отношение към кварталите, София не е само жълтите павета. Кв. \"Люлин\" е София, кв. \"Младост\" е София, Нови Искър е София, кв. \"Ботунец\" е София, Бухово е София. София има нужда от насочване на транспортната схема натам\", заяви заместник-председателят на ВМРО. От ноември 2011 г. до юни 2014 г. е общински съветник в Столичния общински съвет, избран с листата на ВМРО през октомври 2011 г. На 25 май 2014 г. е избран за член на Европейския парламент от квотата на ВМРО. На Европейските избори през май месец 2019 г. отново е избран за български представител в ЕП.", "date": "2019.09.21", "title": "Ангел Джамбазки е кандидатът на ВМРО за кмет на София, щял да премахне гетата"}
{"url": "https://www.dnevnik.bg/photos/2019/09/21/3966587_snimka_na_denia_krug_ot_svetlina_v_moskva/", "text": "Центърът на Москва се превърна снощи в сцена на впечатляващо светлинно шоу. Някои от най-известните и красиви сгради в руската столица бяха специално осветени за фестивала \"Кръг от светлина\", който се провежда всяка година.", "date": "2019.09.21", "title": "Снимка на деня: Кръг от светлина в Москва"}
{"url": "https://www.dnevnik.bg/photos/2019/09/21/3966550_fotogaleriia_ima_li_izvunzemni_v_zona_51/", "text": "Стотици ентусиасти вече са в пустинята Невада, за да щурмуват енигматичната \"Зона 51\". След призив във Facebook групата смята да влезе в свръхсекретната американска база, в която се твърди, че военните крият извънземни. Събитието се появи преди време в социалните мрежи и бързо събра милиони последователи, които се заричаха, че ще присъстват. По-късно организаторът на събитието обясни, че го е създал на шега и не е очаквал такъв интерес, но въпреки това то не беше свалено от социалната мрежа.", "date": "2019.09.21", "title": "Фотогалерия: Има ли извънземни в ''Зона 51''"}
{"url": "https://www.dnevnik.bg/analizi/2019/09/21/3966565_nebivaliiat_vuzhod_na_glavanacite_i_na_pornopolitikata/", "text": "Предизборната кампания в София неофициално започна с \"порноскандал\", който с право възмути обществеността. В желанието си да уязвят опозицията от \"Демократична България\" и да се подмажат още повече на властта (макар това да е невъзможно чисто физически), журналисти прекрачиха границите на нормалното. Последва силна обществена реакция, която като цяло заклейми \"порножурналистиката\", а организации и партии заявиха, че ще наложат бойкот на участията си в медии, които не спазват етичните стандарти. Дори премиерът Борисов се включи в акцията със съобщение, че няма да дава политическа реклама на провинилия се сайт. И в типичния си стил (за \"баланс\") добави, че няма да дава пари за политическа реклама на никого. С което моралното му послание доби познатия смътно-неопределен характер. Колкото и важна да е обществената реакция, въпросът не е толкова в това дали \"порножурналистиката\" ще бъде вербално заклеймена. Истинската беда е, че порножурналистиката е тясно свързана с друг по-сериозен феномен - порнополитиката. Именно порнополитиката е генераторът и причината за ексцесите на порножурналистиката. През последните седмици порнополитиката започна да става все по-видима и натрапчива. Нейните най-разпознаваеми черти са следните. Борисов може да се възмущава от действията на \"Пик\", но в неговите три мандата подобни медии системно конструираха диадата власт-опозиция в класически порнокатегории. И тъй като това беше удобно за управляващите, те не само се възползваха от тази конструкция, но и награждаваха палавите медии с пари от европейски програми, непрестанни участия на министри, посещения на рождени дни и тенис турнири. Порноконструкцията на връзката между власт и опозиция изглежда горе-долу така: ако не е направо сексуално девиантна, опозицията е поне дехуманизирана като инструмент за нечие сексуално удоволствие. Активната страна е по правило властта, която е потентна, вирилна и изобретателна. А опозицията е представяна като пасивна, импотентна и със съмнителна почтеност. Примери едва ли са необходими, но ето един типичен: \"Борисов разби Нинова и Йончева. Падението на тези женици е голямо!\". Това би могло да бъде заглавие на порнофилм, но всъщност е рутинно отразяване на българската политическа реалност от страна на жълто-кафявите проправителствени медии. Езикът, който те използват, насажда ежеминутно подобни (порно) стереотипи. Внушението е, че в опозицията - парламентарна, непарламентарна и т.н., са проститутки (паднали жени), гейове, розови пудели и пр. - типичните фантазми на еротичната индустрия. Властта е съответно на другия полюс, но отново в същия жанр - представяна е като несъкрушим балкански мачо-герой или какъвто и да се сетите друг символ на мъжествеността и простонародната почтеност. Борисов и ГЕРБ неведнъж са падали в капана на тази конструкция, но тъй като е изгодна за тях, досега предпочитат просто да ѝ плащат цената. Например: ГЕРБ уж са проевропейска партия, но не посмяха да защитят последователно и докрай Истанбулската конвенция - от страх да не ги помислят за гейове. Не ходят и на прайдовете, за да не ги вземе някой за \"розов пудел\". Докато това може да изглежда донякъде комично, една друга страна на порноконструкцията крие реални опасности: отричат правото на личен живот на опозицията, докато в същото време ревниво пазят личното достойнство на властта. Когато \"Биволъ\" изнесе информация за евентуална интимна връзка на премиера, извънбрачно дете и къща в Барселона, кафяво-жълтата преса направо млъкна и изведнъж се загрижи за границите на личното пространство на публичните фигури. Когато обаче става дума за опозицията, снимки на приятелката на кандидат за кмет отпреди да се познават безцеремонно се излагат на показ. Аморалната асиметрия по оста власт-опозиция е първата същностна характеристика на порнополитиката. И още една важна черта на порнополитиката: докато опозицията е \"паднала\" инцидентно и по свой избор, медиите и интелигенцията са \"паднали\" по дефиниция. Тяхната задача е да \"обслужват\", да предоставят телата и умовете си за целите и удоволствията на други. В порнополитиката независимата журналистика е по принцип невъзможна - ако не обслужва властта, тя със сигурност обслужва някой олигарх, който се опитва да свали властта. Медиите са разделени на проправителствени (правоверни) и такива, които обгрижват интересите на \"олигарси\" - Прокопиев, Донев и т.н. Самият Борисов многократно е тиражирал тази представа за медиите и интелигенцията. Той уж се дистанцира и от едните (проправителствените на Пеевски и сие), и от другите, но не отрича, че те по принцип пишат само за да обслужват интересите на собствениците си. По думите му, \"забелязвам в България един изключителен афинитет, едно хоби на, хайде да не ги наричаме олигарси, а да ги наричаме големи бизнесмени или големия бизнес, както те обичат да се наричат - с хоби към медиите. Няма нито един, който да няма вестник поне или електронен сайт. () И там едно и също нещо можеш да го прочетеш в зависимост от това коя икономическа група защитават\". Това отношение към медиите и интелигенцията има корени още от времето на Бай Ганьо, а по-късно и при социализма. Критикът Цветан Стоянов например пише следното в едно от есе от 1963 година: \"Какво да се прави - интелигенцията винаги е била жена. (...) Женски са родът и качествата ѝ. (...) Тя понякога измисля и пакости и става като котка, може дори да одраска. Тогава трябва да се стисне със здрава ръка, така че да ѝ изскочат сълзи от очите. Там, на канапето, на същото канапе, където е мислила пакостите, трябва да ѝ се покаже за какво в края на краищата служи\". Именно подобна порнологика стои в дъното на решението БНР да бъде стиснато за гърлото, а Силвия Великова да бъде изхвърлена от ефир (след като нещо подобно се случи и в БНТ). Този път обаче фантазмите срещнаха достоен отпор - екипът на \"Хоризонт\" отстоя своята независимост и направи смешен главния си директор, който изглежда е бил назначен с обещания да приема модела с кушетката. Борисов усети огромния скандал и се дистанцира от конкретния опит за дисциплиниране на интелигенцията. Време е обаче да се дистанцира и от порномодела, който системноводи до подобни инциденти и според който в тази страна няма независими хора. Ако някой смята, че в публичната сфера всички пишат, говорят или протестират с едничката цел да обслужат нечии интереси, то този някой не може да излезе извън мисловната рамка на порнополитиката. Както стана ясно, порнополитиката се крепи върху представата за опозицията като морално паднала и сексуално девиантна. Като в български шпионски роман от 1960-те години, \"умен\" и \"красив\" отново са характеристики, които издават врага. Внушението - и сега, и тогава - е, че \"нашият свят\" не търпи изнежени интелектуалци: те са наполовина престъпници. Водени от подобна логика, проправителствените медии днес всекидневно \"разобличават\" подобни \"аморалности\". Следващата стъпка е \"аморалността\" на опозицията да се криминализира. И тук идва ред на държавното обвинение, а ролята на главния прокурор е да обяви опозицията за потенциален престъпник. Е, намери се такъв кандидат. Г-н Гешев дори показа потенциал да надмине ментора си Сотир Цацаров, като възприе политика на обилно публично заклеймяване на опозиционерите и неудобните, които, естествено, преследват \"нечисти\" и \"престъпни\" цели. Критикуващите него (и правителството) в най-мекия случай са \"десни екстремисти\". Иначе са участници в \"криминалния преход\" - формулировка, която потенциално криминализира голяма част от политическия и икономическия елит на страната. И, разбира се, са \"олигарси\" или слуги на олигарси. А понякога са направо \"криминални кръгове\". По повод кандидатурата на Гешев и многобройните му медийни изяви Висшият адвокатски съвет излезе със следното становище: \"Прокурорите не могат да коментират факти и обстоятелства, касаещи текущи дела, а още по-малко публично да оповестяват вината на лица, за които няма влязла в сила присъда. Затова Висшият адвокатски съвет счита, че публичните изявления на кандидата за главен прокурор, съдържащи обвинения срещу граждани и твърдения за извършени от тях престъпления, са недопустими не само защото игнорират изцяло презумпцията на невиновност, засягат достойнството и честта на обвиняемите, като не зачитат и международните стандарти за защита правата на човека и основните свободи.\" Макар и укоримо от гледна точка на правовата държава и международните стандарти, едно такова вербално криминализиране на неудобни хора е неотменна част от порнополитиката. Неудобните непрестанно трябва да бъдат представяни като потенциална цел на прокуратурата. Порнополитиката е ефективна за властимащите, докато действа подмолно, подсъзнателно. Тя трябва само да внушава, без да натрапва директно своите образи. Защото когато порнополитиката покаже истинското си лице - както стана с кампанията срещу арх. Игнатов и \"Демократична България\", хората се отвращават. Същото стана и при опита БНР да бъде обладано на политическата кушетка: след като и в този случай порнополитиката показа истинското си лице, резултатът беше идентичен - отвращение. В този смисъл Борисов беше прав да нарече ръководството на БНР \"главанаци\". Главанакът, в този контекст, е човек, който иска да помогне на властта с инструментите на порнополитиката, но го прави толкова открито и грозно, че отвращава всички. А големият проблем на Борисов е, че управлението му доведе до небивал възход на главанаците.", "date": "2019.09.21", "title": "Небивалият възход на главанаците. И на порнополитиката"}
{"url": "https://www.dnevnik.bg/sport/2019/09/21/3966619_grigor_dimitrov_zapochva_aziatskoto_turne_s_mach/", "text": "Азиатското турне за Григор Димитров започва с тенис турнира от сериите АТП 250 в Ченду. В първия си мач българинът ще срещне победителя от двубоя между Дан Еванс от Великобритания и китайския квалификант Ян Бай. Димитров, който е четвърти в схемата, ще започне участието си в турнира от втория кръг. При успех българинът може да срещне в четвъртфиналите американеца Тейлър Фриц, а най-високо поставеният състезател в долната част на схемата е Феликс Оже-Алиасим. Димитров е играл веднъж в турнира в Ченду, който започва в понеделник. През 2016 г. той стигна до полуфиналите, където загуби от Алберт Рамос-Винолас. Слез Ченду Димитров ще се насочи към Пекин, където от 30 септември започва турнира от сериите АТП 500. Българинът не попада в схемата за мастърса в Шанхай, като той ще участва единствено при получаването на \"уайлд кард\" от организаторите. До края на годината Димитров е заявил още участие в надпреварите в Стокхолм (13-20 октомври) и Виена (21-27 октомври).", "date": "2019.09.21", "title": "Григор Димитров започва азиатското турне с мач срещу британец или китаец"}
{"url": "https://www.dnevnik.bg/bulgaria/2019/09/21/3966620_djok_polfriiman_ostava_v_centura_za_chujdenci_v/", "text": "Джок Полфрийман остава в центъра за временно настаняване на чужденци в Бусманци в очакване на временен паспорт поне до другата седмица. Австралиецът беше  предсрочно освободен от затвора  с решение на Софийския апелативен съд. Той излежа почти 12 от наложени му 20 години затвор за убийството на студента Андрей Монов. Тъй като няма валидни документи за самоличност, Дирекция \"Миграция\" го отведе в Бусманци, съобщи \"Нова телевизия\". Полфрийман очаква посолството на Австралия в гръцката столица Атина да му издаде временен паспорт, за да бъде освободен. Развитието по този казус доведе до критики към  съдебния състав , отекна и в парламента. \"Това, че получава много критики от морална гледна точка е различен въпрос. Това е акт на съда, влязъл в сила и се изпълнява вече\", коментира пред \"Нова телевизия\" заместник-председателят на Висшия адвокатски съвет Людмил Рангелов. \"В мотивите на това определение има два много важни момента. И представителят на прокуратурата, и представителят на затворническата администрация енергично поддържат тезата, че не са налице условията за такова освобождаване. При обсъждането обаче на доказателствата, Апелативният съд не се е съгласил с първоинстанционния съд, че тези наказания, които са в едно по-старо време, имат някакво правно значение към момента, в който се разглежда искането за освобождаване\", обясни адвокат Рангелов. \"Съдът винаги има избор, но така е преценил\", добави той. Адвокатът обясни още, че след анализа на доказателствата, се прави извод, че са изчерпани възможностите в условията на затвора той повече да се превъзпитава. \"Съдът е стигнал до извода, че той е един завършено поправен човек\", обясни Рангелов. \"В крайното решение на съда винаги има и нещо, което се нарича вътрешно убеждение. Това е неуловима величина\", обясни Людмил Рангелов. Според него случаят се наблюдава и на дипломатическо ниво. През юли 2011 г. Върховният касационен съд (ВКС) окончателно  осъди Полфрийман на 20 години затвор , но той е в ареста от декември 2007 г., когато след спор и сбиване уби студента Андрей Монов и рани Антоан Захариев в центъра на София. Преди месец, когато Полфрийман отново поиска да излезе предсрочно от затвора, адвокатът му Калин Ангелов обясни, че той е подавал много жалби, но не е използвал физическо насилие, а е  търсил правата си по законов начин , но бил наказван. В затвора Полфрийман стана председател на затворническо сдружение, което се бори за правата на лишените от свобода. Заради тази му инициатива неговата сънародничка Каролайн Стейпълс го  номинира за \"Човек на годината\"  в класацията на Българския хелзинкски комитет (БХК), което предизвика обществен скандал и правозащитната организация  оттегли номинацията му . Преди години австралийските власти поискаха Полфрийман да бъде трансфериран в родината си, където да изтърпи остатъка от присъдата си, но главният прокурор Сотир Цацаров отказа, като се мотивира, че тогава осъденият е извършвал множество груби нарушения на правилата и многократно е бил наказван в затвора.", "date": "2019.09.21", "title": "Джок Полфрийман засега остава в центъра за чужденци в Бусманци"}
{"url": "https://www.dnevnik.bg/razvlechenie/2019/09/21/3966621_djenifur_lopes_vurna_na_podiuma_rokliata_dovela_do/", "text": "Американската певица и актриса Дженифър Лопез отново върна в заглавията известната зелена рокля на марката \"Версаче\", която преди години доведе до създаването на Google Images, разказва Би Би Си. 50-годишната изпълнителка представи обновена версия на роклята по време на ревю на марката в Милано. Нейната оригинална версия се превръща в хит преди 19 години, когато Лопез се появява с нея на наградите \"Грами\" през февруари 2000 г. Няколко години по-късно предишният изпълнителен директор на Google Ерик Шмид признава, че роклята е предизвикала толкова много търсения на снимки с нея, че това вдъхновило компанията да създаде Google Images. Видеото от изявата на Лопес на подиума на \"Версаче\" по повод представянето на колекцията на модната къща за пролет-лято 2020 г. по време на Седмицата на модата в Милано, вече имат над 10 млн. гледания в профила й в \"Инстаграм\". Петъчното ревю почете не само роклята, но и самата Лопес. Списание \"Вог\" написа, че последните няколко модела от колекцията са били представени на фона на песента на певицата от 2001 г. Love Don't Cost a Thing. След това на стените е бил прожектиран монтаж от търсения в Google Imageс на снимки с роклята от церемонията \"Грами\". Тогава глас обявил в залата: \"ОК, Google. Сега ми покажи истинската рокля\" и тогава на подиума се появила холивудската актриса с роклята, посрещната от бурни аплодисменти. Известната италианска марка отбелязва, че с тази колекция иска \"да почете един знаков момент, когато модата и културата се превръщат в катализатор за технологичния прогрес\", пише \"Ройтерс\". В новата версия роклята няма ръкави, но пък има повече декоративни елементи и странични цепки. През април в YouTube Лопес сподели, че появата и с оригиналната рокля през 2000 г. е нейния \"най-голям моден момент досега\", както и че години по-късно е научила как желанието на толкова много хора да видят нейна снимка онлайн е вдъхновило създаването Google Images. \"Гугъл\" е основан през 1998 г., но услугата Google Images е представена едва през юли 2001 г. \"Когато Google стартiра, хората бяха изумени от това, че могат да откриват почти всички, след като напишат просто няколко думи на компютъра\", пише Шмид през 2015 г. и допълва: \"Беше по-добре от всички друго, но не и велико по днешните стандарти\", припомня думите му Би Би Си. Тогава Шмид разказва, че съоснователите на компанията Лари Пейдж и Сергей Брин, продължили да разработват услугата, защото хората искали нещо повече от текст. \"Това стана видимо за първи път след наградите \"Грами\" през 2000 г., където Дженифър Лопес бе със зелена рокля, която... прикова вниманието на света. По това време това бе най-популярната заявка за търсене, която някога бяхме виждали. Но тогава нямахме сигурен начин да дадем на потребителите точно онова, което искаха: Джей Ло с тази рокля. Така се роди Google Image Search.\"", "date": "2019.09.21", "title": "Дженифър Лопес върна на подиума роклята, довела до създаването на Google Images"}
{"url": "https://www.dnevnik.bg/sport/2019/09/21/3966625_video_zrelishteto_haka_na_svetovnoto_po_rugbi/", "text": "Световният шампион Нова Зеландия  започна защитата на титлата си с победа. Тимът се наложи с 23:13 срещу Южна Африка, а преди мача изпълни \"Ол блекс\" изпълниха традиционния танц \"хака\". Зрелищното изпълнение е създадено от маори (коренните жители на страната), като с него те са се настройвали преди битка и са плашели враговете си. Историята на този танц е 200-годишна - през на XIX век вождът на едно от племената маори Те Раупараха успява да избегне смъртта и да се спаси при едно нападение. Тогава той създава хака Ка Мате - танц за победата на живота над смъртта.", "date": "2019.09.21", "title": "Видео: Зрелището \"хака\" на световното по ръгби"}
{"url": "https://www.dnevnik.bg/sport/2019/09/21/3966631_vduhnoveniiat_lyokler_shte_startira_pruv_v_singapur/", "text": "Пилотът на \"Ферари\" Шарл Льоклер продължи впечатляващото си представяне с победа в квалификацията за Гран при на Сингапур. Състезателят от Монако остави зад себе си Люис Хамилтън и Себастиан Фетел, които ще стартират втори и трети в състезанието в неделя. Льоклер спечели полпозишън за пет път през сезона. Пилотът на \"Ферари\" ще стартира в трето поредно състезание от първото място, като той спечели последните две надпревари. Льоклер сред най-бързите и в трите части на квалификацията. 21-годишният състезател впечатли с най-добра обиколка, в която няколко пъти загуби контрол над болида си. Квалификацията показа големия технологичен напредък на \"Ферари\" на неудобната писта в Сингапур. Четвърти и пети останаха пилотът на \"Ред бул\" Макс Верстапен и Валтери Ботас от \"Мерцедес\". Десетката допълниха Александър Албон (\"Ред бул\"), Карлос Сайнц (\"Макларън\"), Даниел Рикардо (\"Рено\"), Нико Хюлкенберг (\"Рено\") и Ландо Норис (\"Макларън\").", "date": "2019.09.21", "title": "Вдъхновеният Льоклер ще стартира пръв в Сингапур"}
{"url": "https://www.dnevnik.bg/sviat/2019/09/21/3966632_nai-malko_90_dushi_sa_zadurjani_na_protestite_v_parij/", "text": "Над 100 души души бяха задържани в Париж по време на 45-ия протест на движението на \"жълтите жилетки\", съобщава телевизия BFM TV. Полицаите са спрели за проверка още над 1200 души и са глобили 104 за опит за организиране на протести на неразрешени за това места. Още преди началото на протестните акции полицията обяви, че е арестувала 39 души. Тази сутрин силите на реда са използвали еднократно сълзотворен газ, за да разпръснат демонстранти, опитващи се да организират протест на булеварда \"Шанз Елизе\", където протестите са забранени. Много от тях се вляха в шествието за климата, което събра около 38 000 демонстранти. Защитниците на планетата обаче се оказаха в плен на стотици крайни активисти, които смутиха митинга още в началото.Те разбиха банков офис и търговски обект, палиха кофи за смет и влизаха с ожесточени сблъсъци с полицията. \"Грийнпийс\" и други екологични организации призоваха демонстрантите да напуснат шествието, за което няма мирни обстоятелства, но митингът продължи. По-спокойно е протекла демонстрацията срещу пенсионната реформа, организирана от синдиката \"Работническа сила\". Преди обед служителите на реда разпръснаха импровизирания митинг на Жълтите жилетки\" на авеню \"Шанз Елизе\". Заради протестите бяха затворени някои музеи в центъра на столицата и Триумфалната арка, която тежко пострада при миналогодишните демонстрации, което има неприятни последствия за туризма в града.", "date": "2019.09.21", "title": "Над 100 души са задържани на протестите в Париж (обновена)"}
{"url": "https://www.dnevnik.bg/photos/2019/09/21/3966610_fotogaleriia_oktoberfest_za_186-i_put/", "text": "Днес в Мюнхен започна 186-ото издание на Октоберфест. Началото на най-голямото събитие за бира в света привлече десетки хиляди посетители.  Още час преди официалното му откриване няколко шатри бяха затворени за посетители заради огромния наплив от хора, писа \"Дойче веле\".", "date": "2019.09.21", "title": "Фотогалерия: Октоберфест за 186-и път"}
{"url": "https://www.dnevnik.bg/sport/2019/09/21/3966638_ansambulut_grabna_bronza_v_mnogoboia_na_svetovnoto_po/", "text": "Ансамбълът по художествена гимнастика спечели бронзовите медали в многобоя на  световното първенство  в Баку. Българките повториха класирането си от преди година, когато отново останаха трети. Лаура Траатс, Симона Дянкова, Стефани Кирякова, Мадлен Радуканова и Ерика Зафирова получиха обща оценка 58.000. Съчетанието с обръчи и бухалки беше оценено с 28.800, а изпълнението на пет топки заслужи 29.200. За четвърта поредна година рускините взеха титлата в многобоя, докато японките останаха втори. Надпреварата впечатли с изпълнението с пет топки на Русия, което за пръв път в историята получи оценка 30.000, което представлява най-високият възможен резултат при ансамблите след въвеждането на оценката за трудност. В неделя ансамбълът продължава участието си в спора на отделните уреди.", "date": "2019.09.21", "title": "Ансамбълът грабна бронза в многобоя на световното по художествена гимнастика"}
{"url": "https://www.dnevnik.bg/politika/2019/09/21/3966641_manolova_i_fandukova_v_spor_za_novi_obshtestveni/", "text": "Подкрепената от БСП кандидат за кмет на София Мая Манолова и кандидатиралия се отново настоящ кмет на София Йорданка Фандъкова от ГЕРБ си размениха през медиите реплики за нови обществени поръчки за електробуси и зарядни станции. В същото време общински съветници от групата на ГЕРБ заклеймиха Манолова като \"некомпетентна по елементарни въпроси\". Миналата събота в подобна обмяна на реплики Манолова обяви, че  поръчките за боклука на София \"вонят\", ГЕРБ отново \"подуши\" некомпетентност  у Манолова. Манолова: Столичната община бърза с поръчки предизборно \"Манолова днес освети още две \"спешни\" обществени поръчки, които Столична община бърза да реализира дни преди местния вот. Този път става въпрос за закупуването на електробуси и зарядни станции на обща стойност от 80 млн. лв. с ДДС\", се казва в разпространено до медиите прессъобщение от Манолова. В него се подчертава, че парите се харчат непрозрачно, \"защото липсва обсъждане с гражданите какви точно електробуси да бъдат купени, както и мотиви защо поръчката е формулирана по този начин\". \"Възникват въпроси защо тези поръчки са обявени – едната на 27 август 2019 г., другата на 9 септември – и ще бъдат отворени буквално два дни преди изборите, на 23 и 24 октомври т. г., при това едната поръчка, забележете, която уж е спешна, е трябвало да бъде отворена на 9 октомври 2019 г. Но с промяна в параметрите на тази процедура, столичното транспортно дружество насрочва датата на отваряне на предложенията за 23 октомври 2019 г.\", пише Манолова. Тя заявява, че във вторник може да постави в плик името на кандидата, който ще спечели едната поръчка, \"която е пренасочена от 9 октомври за 23 октомври 2019 г., забележете, за да няма време да се развихри скандал с предварително определения, спечелил кандидат\". Манолова пита столичния кмет Йорданка Фандъкова \"защо продължава да използва общински ресурс в своята предизборна кампания\". \"Смятам, че не е честно пред столичани г-жа Фандъкова да обявява своята партийна листа на ГЕРБ в общински лечебни заведения, вършейки уж работата си като кмет, правейки уж неотложни и важни за работата проверки, да анонсира и да обявява кандидатите в листата, използвайки позицията си на кмет\", заявява Манолова. Преди ден, при посещение в \"Майчин дом\" Фандъкова обяви, че шефът на родилното отделение Асен Николов влиза в листата на ГЕРБ за общински съветници, а на 19 септември, пак при посещение в Първа многопрофилна болница за активно лечение – София, обяви, че кардиологът Иво Петров също ще бъде съветник от управляващата партия. Фандъкова: Притеснявам се, че Манолова говори само за обществени поръчки  \"Притеснявам се, че в последните седмици г-жа Манолова говори само за обществени поръчки и се тревожи, че те се правят сега\", коментира Фандъкова обвинението на Манолова, цитирана от агенция \"Фокус\". \"Обществените поръчки са средството да можем да реализираме обектите на града. Аз друг законов начин не знам. Ако тя знае, нека да го каже. Очевидно не е информирана за условията и сроковете на оперативните програми, защото, ако се съобразяваме с изборите, означава да лишим града от тази огромна възможност\", каза Фандъкова. \"Процедурите, свързани с това софиянци да дишат по-чист въздух, ги обявихме още през лятото и бяха отразени от всички медии\", заяви Фандъкова. По думите ѝ това са процедури по купуването на 82 електробуса, 30 тролейбуса и 25 нови трамвая. \"Тези процедури са със защитените средства по оперативна програма \"Околна среда\", отбеляза кметът на София. Тя добави, че иска да успокои Манолова, че протоколите по завършване на тези поръчки ще бъдат със срокове по време на новоизбрания кмет. ГЕРБ: Манолова е опасна некомпетентност за града \"В битката на Мая Манолова за София жертва са гражданите. Тя е опитен политик и е учудваща некомпетентността, която проявява по елементарни въпроси. С изявленията си за обществените поръчки, г-жа Манолова показва пълна липса на компетентност за европейските проекти, тяхната защита и изпълнение\", се казва в разпространена до медиите позиция на общинските съветници от ГЕРБ. \"Така нареченият \"независим\" кандидат на БСП Манолова повтаря поведението си от времената на подкрепяния от нея кабинет \"Орешарски\", когато европейските програми бяха затворени за България\", пише още в текста. \"Никоя от размахваните от Манолова обществени поръчки няма да приключи преди изборите, но тя не знае това, очевидно защото не си е направила труда да се запознае с процедурите. В битката на Манолова за София и лакомията ѝ за власт жертва са гражданите\", завършва позицията.", "date": "2019.09.21", "title": "Манолова и Фандъкова в спор за нови обществени поръчки за София"}
{"url": "https://www.dnevnik.bg/sport/2019/09/21/3966640_s_vihreno_nachalo_manchestur_siti_razbi_uotford/", "text": "Манчестър сити\" се развихри и сътвори шоу при домакинството си на \"Уотфорд\". Шампионите спечелиха с 8:0, като до 18-ата минута \"гражданите\" вече бяха вкарали пет гола. Хеттрик за \"Сити\" вкара Бернардо Силва, а по веднъж се разписаха Давид Силва, Серхио Агуеро, Рияд Марез, Николас Отаменди и Кевин де Бройне. \"Гражданите\" записаха най-голямата си победа във Висшата лига. Във втори пореден мач \"Уотфорд\" е разгромен от този съперник, след като \"Сити\" се наложи с 6:0 във финала за Купата на лигата през миналия сезон. \"Сити\" се реваншира за  загубата си от \"Норич\"  в предишния кръг. След успеха си \"гражданите\" са втори с 13 точки, като тимът изостава с две от \"Ливърпул\", който е с мач по-малко.      Срещата започна вихрено за \"Сити\". \"Гражданите\" поведоха още след 52 секунди игра, когато се разписа Давид Силва. Голът е най-бързият във Висшата лига за сезона. Шест минути по-късно Агуеро вкара дежурното си попадение. Нападателят се разписа от дузпа, като аржентинецът се отчете с гол във всеки от първите шест мача на отбора си в първенството.      До 18-ата минута паднаха още три гола за \"Сити\". Първо Марез вкара от фаул след рикошет, а по-късно Бернардо Силва намери пролука в защитата, плонжира и се разписа с удар с глава. От своя страна, Отаменди засече на празна врата успоредно на голлинията подаване на Агуеро. Футболистите на Гуардиола продължиха да се забавляват. В началото на втората част Бернардо Силва вкара два гола, с което оформи хеттрика си. С далечен удар от границата на наказателното поле Де Бройне реализира в края.", "date": "2019.09.21", "title": "С вихрено начало \"Манчестър сити\" разби \"Уотфорд\""}
{"url": "https://www.dnevnik.bg/analizi/2019/09/21/3966481_kolkoto_poveche_harchi_durjavata_tolkova_poveche/", "text": "                         За шести път ИПИ прави оценка на работата на администрацията въз основа на одитните доклади на Сметната палата на Република България. Настоящото издание допълва предишните издания с прегледа и групирането на  . Така изследването обхваща всички   одитни доклади, публикувани от Сметната палата, които обхващат около 149 млрд. лв. бюджетни средства за периода 1998 – 2017 г. На базата на поставените оценки от одитните доклади и предварително избрани критерии квалифицираме работата на администрацията като \"успех\" или \"провал\". Дейностите, чието изпълнение и резултати не позволяват да се причислят към една от двете групи, са определени като \"некласифицирани\". Цялостната картина за работата на администрацията от всички 966 одитни доклада изглежда така: (възлизащи на 77,6 млрд. лв.)  (възлизащи на 34,4 млрд. лв.) (възлизащи на 36,9 млрд. лв.) Близо половината от одитираните разходи, извършени от централната администрация в периода 1998-2017 г., могат да се определят като провал. Около 1/4 от останалите средства са похарчени по-скоро успешно, а останалите 1/4 не могат да бъдат причислени към нито едната от двете категории.      Класификацията според бюджетите на програмите и държавните структури показва, че в \"провалените\" случаи са похарчени 81% от публичните средства, а в \"успешните\" – около 13%. В изследването са представени и няколко любопитни казуса за правителствени \"успехи\" и \"провали\". Прегледаните 966 одитни доклада и големият брой на \"провалите\" показват нехайството на администрацията към парите на данъкоплатците. В близо половината от одитираните програми, проекти и разходи държавата е лош стопанин и работи неефективно. В същото време изземва и преразпределя огромен ресурс. В този смисъл колкото повече държавата харчи, толкова повече губят гражданите и бизнесът. Много притеснително е, че делът на провалите не намалява през последните години. Нещо повече – данните показват ясно, че Периодите на политическа криза в страната също имат значение за това доколко ефективно се харчи общественият ресурс. Част от новодобавените доклади анализират периода от 2014-2017 г., когато правителствата и отговорните лица за всяка програма и дейност се променят относително често. По-големите програми дори не могат да започнат и да приключат при едни и същи управляващи. В голяма част от докладите на Сметната палата ясно се вижда как това води до размиване на отговорностите и безотчетност на резултатите, въпреки че парите обикновено се харчат по план. В някои случаи \"провалът\" на администрацията е вследствие на недостатъчен административен капацитет (вкл. липса на експертиза и лошо управление), липса на средства и външни фактори. Много са и случаите обаче, в които се констатира незаинтересованост към управлението на публичния ресурс или умишлени злоупотреби. Основните проявления на провала са в: – Размиване на отговорностите при различни нива на изпълнение – Опорочени обществени поръчки – Лошо управление на имуществото – Липса на ясни цели и индикатори, показващи постигането на резултати – Неикономично харчене. . Колкото по-малко средства събира и харчи държавата, толкова по-малко са загубите за данъкоплатците. Одитните доклади ясно показват, че в много случаи администрацията работи неефективно, неефикасно и неикономично, нито пък постига целите си.  По-голямата прозрачност на работата на администрацията ще позволи на всички заинтересовани лица да упражняват по-голям контрол върху разходваните средства и изпълнението на задачите.  Огромна част от отчетените нарушения са при управлението на публичното имущество и ръководенето на държавните предприятия. Държавата не е добър собственик и не трябва да бъде такъв. – регулаторната инфлация, на която сме свидетели в последните години допринася значително за лоши, вредни, скъпи, лобистки и неефективни програми, закони и стратегии. За всяка правителствена програма трябва да се изготвя адекватна предварителна и последваща оценка на въздействието, която ясно да покаже къде, на каква цена и с какъв ефект се намесва държавата.", "date": "2019.09.21", "title": "Колкото повече харчи държавата, толкова повече губят гражданите и бизнесът"}
{"url": "https://www.dnevnik.bg/analizi/2019/09/21/3966501_sled_komunisticheskata_burkotiia_razocharovanie/", "text": "                         Трийсет години по-късно революциите от 1989 будят преди всичко разочарование. Въпреки че не бе пролята и капка кръв, въпреки че днес покупателната способност е много по-висока - с около 40% в България и с цели 300% в Полша. За левите преходът отиде твърде далеч, защото разруши не само диктатурата, но и равенството, та дори самата държавност. За десните, обратно, преходът не стигна доникъде, защото наместо да отстрани комунистите от обществената сцена, той им позволи да трансформират политическата си власт в икономическа. И именно всеобщото разочарование позволи на чудновати популисти да овладеят почти всички постсоциалистически страни. Позволи им да отричат европейските ценности и либералната демокрация, да мафиотизират управлението, да флиртуват с религиозния фундаментализъм. Което пък на свой ред разочарова западноевропейците - и до днес те горчиво съжаляват за славното източно разширение на Съюза. Посочват се най-различни причини за този необясним негативизъм по отношение на едно събитие, което навремето смятахме за исторически успех. За едни той идва от нарастването на неравенствата, които обаче (за жалост) обикновено съпътстват всеки икономически растеж. Или да го кажем иначе: негативизмът идва от това, че неравенствата, които преди бяха скрити зад привилегии, изведнъж станаха видими и измерими. Други пък взеха да се чувстват несигурни след рязкото отваряне на страните им към световната конкуренция, взеха да се боят, че великите им народи започват да се разтварят в мъглявината на глобализацията. А анализатори стигнаха до извода, че мобилизациите срещу имиграцията всъщност крият друг страх - този от емиграцията, станала възможна след свалянето на комунистическите огради и опразнила Източна Европа откъм най-активните ѝ граждани (до 20% в страни като Латвия и България). Но има и друго обяснение. Разочарованието може да се дължи и на неразбиране на самия комунистически режим, представян като система на абсолютен контрол. Но ако се вгледате, ще видите, че диктаторските методи бяха просто компенсация за тоталния хаос, който цареше под идеологическата повърхност. Политическата диктатура идваше именно за да поправи социо-икономическата анархия. И колкото повече анархия - толкова по-голяма беше нуждата от диктатура. Ако сте забравили колко неефикасна беше онази система, гледайте сериала \"Чернобил\" - насред най-страшната ядрена авария няма кой да поеме отговорност и да предприеме действия. И това не е психологическа особеност на отделните хора, а иманентен дефект на системата. Защото ликвидирането на частната собственост и на легитимните форми за излъчване на властови структури постепенно прави обществото неуправляемо. Помислете - една уж модерна икономика имаше нужда да праща в лагери \"саботьори\", да принуждава студентите да берат домати, да разчита на саможертви при поправянето на електроцентрала. Може да прозвучи парадоксално, но комунистическите общества бяха по-свободни от техните западни аналози. Работникът беше свободен да краде от завода, колегата - да си отмъсти на някого, като пусне донос за него, местният сайбия - да построи завод край родното си село. Как се оцеляваше ли? Ами хората противопоставяха на големия хаос своите малки индивидуални хаосчета. \"Аз се правя, че работя, той се прави, че ми плаща.\" От една такава гледна точка кадифените революции започват да изглеждат двусмислени. Движени от желанието за свобода, те всъщност се оказаха път към един по-добър контрол на съответните общества. Парадокс, който Хегел би нарекъл \"хитростта на Разума\". Но обикновеният човек не е Разумът, нали така? Представете си някой да беше казал на разбунтувалите се точно преди 40 години работници в Гданск, че след победата заводът им ще бъде приватизиран, а 90% от тях ще бъдат уволнени. Допускам, че днес тези хора живеят по-добре, но дори да го знаеха, революционният плам едва ли щеше да е особено силен. Ред и ефикасност обикновено се налагат от авторитарни правителства като в Сингапур, понякога дори от военни хунти като в Чили. Никак не ми харесват, но така се случва в историята - едната крайност (хаосът) ражда противоположната (терора). В България може би си спомнят един текст на президента Желев, където той твърдеше, че ролята на военната диктатура, която ще осигури мирния преход към пазарна демокрация и ще подреди обществото ни, щял да изиграе не друг, а Европейският съюз. Не знам колко сериозно трябва да приемаме тази идея, но тя добре илюстрира двойствената роля на Съюза във въображението на хората - той обещаваше свобода, а взе да налага правила. Нали сте чували да ругаят \"ония комунисти в Брюскел\"? Такава е логиката на човешките емоции. Освобождението се мисли като мигновен и необратим скок от реалното в желаното. Само че нормализацията след комунистическата бъркотия е процес тягостен и бавен. И затова разочароващ.", "date": "2019.09.21", "title": "След комунистическата бъркотия: Разочарование"}
{"url": "https://www.dnevnik.bg/bulgaria/2019/09/21/3957227_obshtinskata_lista_na_gerb_v_sofiia_bitka_do_posledno/", "text": "Напрежение в партийните редици на ГЕРБ-София, битка до последно кой да попадне на по-предни позиции в листата за кандидати за общински съветници в столицата, колко места да получат коалиционните партньори, колко да са за \"старите\" кадри, какво обновление да се допусне. Това се разиграва при реденето на листата за съветници на най-голямата управляваща партия в София. Сериозните спорове са продължили доста дни с разгорещени дискусии. А случващото се забавя регистрацията на кандидатите за общински съветници на ГЕРБ и се очаква формацията да обяви номинациите и да регистрира листата си ден преди крайния срок - в понеделник, 23 септември. Това научи \"Дневник\" от източници в ГЕРБ, участващи в разговорите по реденето на листата. В петък следобед бяха ясни само първите четири места. Очаквано кметът Йорданка Фандъкова е начело на претендентите за мандат в общинския съвет. След нея е едно от новите лица, обявени от Фандъкова преди дни -  известният кардиохирург проф. Иво Петров , когото тя представи като едно от новите попълнения в екипа си. Трети се очаква да е председателят на столичния общински съвет Елен Герджиков, а след това Малина Едрева. Яснотите едва няколко дни преди крайния срок за регистрация обаче свършваха дотук. Кой попада в листата беше сравнително ясно, но не и на какви места. Голяма въпросителна и повод за напрежение Един от сериозните поводи за напрежение е било намерението за изваждане от кандидатските листи на дългогодишните съветници и стари кадри Андрей Иванов, Орлин Алексиев и Орлин Иванов, разказаха участници в срещите. Многократно общинари от ГЕРБ коментираха неофициално, че тримата няма да имат отново място в Общинския съвет. Те са свързвани както с доскорошния пръв заместник на Бойко Борисов – Цветан Цветанов, така и с немалко скандали в хода на мандатите им в общинския съвет. Наскоро Орлин Алексиев каза, че се оттегля от общината по свое желание и ще се занимава с бизнеса си. Доскоро останалите двама не бяха направили такава заявка. Днес пред \"Дневник\" Орлин Иванов уточни, че също се е оттеглил от бъдещо място в общинския съвет и е обявил това, макар и не медийно, на свои колеги още след европейските избори тази пролет. И допълни, че няма представа защо името му се върти, като човек на Цветан Цветанов, като той винаги е бил лоялен единствено на Борисов, а също е в отлични отношения с кмета Фандъкова и с колегите си от ГЕРБ-София. Обясни, че за всички мандати в Общинския съвет, усеща умора и изхабяване, което е поводът да не иска нов мандат. В същото време Андрей Иванов в интервю на 19 септември даде да се разбере, че все още не е вън от листите, това е дискусионен въпрос и тема за решение от партийното раководство. Иванов отправи и призив за баланс между новите и старите имена в листата, изтъкна и заслуги в дългогодишната си работа, добрите си отношения с лидера та ГЕРБ Бойко Борисов. И в петък привечер участници в разговорите по реденето на листата не можаха да кажат дали тримата посочени за смяна ще са вътре или вън от списъка с кандидати. До последно се твърдеше, че те може и да са вътре, макар и на неизбираеми места. На местните избори обаче има преференция и възможност за пренареждане на определените от партиите кандидати, като прагът е 7% от гласовете за общинската листа. Така при много добра мобилизация на избиратели дори хора на задни места, могат да попаднат сред избраните. Места за партньорите Още при сключването на  предизборното споразумене между ГЕРБ и СДС,  се заговори за сделка със сините, като ГЕРБ вземат на предни позиции сред кандидатите си за нов мандат по-голямата част от досегашните общински съветници на СДС. За подобна договорка се говори в общинските среди от около месец и половина. От ГЕРБ-София обаче реагираха, че не са склонни с лека ръка да приемат всичко това. И че \"запазените места\" за хората на СДС ще са не повече от две. В момента СДС имат четирима съветника - Радослав Абрашев, Борислав Бориславов, Антон Койчев и Теодор Петков. От СДС са и районните кметове на столичните райони \"Кремиковци\", \"Витоша\" и \"Красно село\", които също се очаква да бъдат кандидати на ГЕРБ за нов мандат. И което отново не се е харесало на голяма част от структурите на ГЕРБ-София, разказаха партийци. Също така в листите на ГЕРБ на избираеми места най-вероятно ще попаднат още Прошко Прошков и Стефан Марков, които досега бяха съветници от \"Реформаторския блок\" от квотата на бившата партия на Меглена Кунева \"България на гражданите\". Какво тогава остава за новите лица Кметът Йорданка Фандъкова  вече даде да се разбере, че подготвя промени в екипа си , като се очаква обновлението да засегне някои от заместниците й. В листата за общински съветници обаче също ще настъпят промени. Фандъкова вече обяви и някои от новите лица в бъдещия си екип, които ще са и в листата. В сряда тя представи първия от \"новите съветници\" - арх. Ивайло Петков, който е един от основателите на \"Група Град\" - организация на архитекти, ориентирана към съвременната градска среда и архитектурните решения за София. След това обяви и проф. Иво Петров, а в петък - друг лекар, консултантът по акушерство и гинекология и началник на \"Родилна зала\" в \"Майчин дом\" проф. Асен Николов. В сащото време обаче обновлението не се очертава да е особено голямо, а заради опитите да се намерят приемливи места за старите кадри на ГЕРБ и за партньорите вдясно, Фандъкова се очаква да има възможност да вкара само 5-6 нови лица. Социологически прогнози, поръчани от различни партии, показват, че на предстоящите избори ГЕРБ ще може да вкара не повече от 24-25 общински съветници общо. Целият общински съвет се състои от 61 човека. Очакванията са сред кандидатите със сигурно участие в бъдещия общински съвет да попаднат още активни съветници като Николай Стойнев, Лорита Радева, Силвия Христова, Зафир Зарков.", "date": "2019.09.21", "title": "Общинската листа на ГЕРБ в София: битка до последно (обновена)"}
{"url": "https://www.dnevnik.bg/sport/2019/09/21/3966368_voleibolistite_izlizat_sreshtu_sloveniia_za_miasto_v/", "text": "Българският национален отбор по волейбол ще изиграе тази вечер мача си от осминафиналите на европейското първенство. Воденият от Силвано Пранди отбор се изправя срещу единия от домакините на турнира Словения. Двубоят е от 21.30 ч. в Любляна и ще бъде излъчен по БНТ. Българският отбор  завърши трети в група А  и сега му предстои ново предизвикателство. Националите тръгнаха без грешка и след три победи срещу Гърция, Румъния и Португалия си осигуриха участие в плейофите, но след това загубиха от Франция и Италия. България ще играе срещу Словения на второ поред европейско първенство. Преди две години капитанът Виктор Йосифов и съотборниците му спечелиха с 3:0 в груповата фаза. Словения постигна най-големия си успех на европейското в България през 2015 г., когато спечели сребърните медали. При успех в четвъртфиналите България ще се изправи срещу победителя от мача между шампиона Русия и Гърция. Другите отбори в потока на България са световният шампион Полша, Холандия, Германия, както и Словакия или Испания. Преди десет години националният отбор спечели последните си медали от голямо първенство - бронзът от европейското в Турция, като и тогава селекционер беше Пранди. След това през 2011 г. отборът стана шести в Европа, през 2013 и 2015 г. беше четвърти, а през 2017 г. - отново шести.", "date": "2019.09.21", "title": "Волейболистите излизат срещу Словения за място в осмицата на европейското"}
{"url": "https://www.dnevnik.bg/evropa/2019/09/21/3966111_zashto_germaniia_ne_vrushta_prestupnici_i_zapodozreni/", "text": "                         \"Проблемът е много голям\" - така високопоставен германски магистрат коментира трудностите, пред които е изправено германското правосъдие, когато трябва да връща престъпници и заподозрени в страни като България, Румъния или Унгария. Председателят на Наказателния съд в Бремен Клаус-Дитер Шромек казва, че решение на този проблем няма да се намери скоро, защото Германия все по-често отказва да връща такива хора - заради отчайващото положение с човешките права в затворите на трите държави - членки на ЕС. Румъния: десет затворници на 9 кв.м Същото твърди и говорител на Министерството на правосъдието в Северен Рейн-Вестфалия. Той потвърждава, че проблемът е възникнал заради условията, в които са поставени задържаните в България, Румъния и Унгария. Става дума за хора, които трябва да бъдат връщани в своите държави по силата на Европейската заповед за арест от 2002 година, отнасяща се до заподозрени и до осъдени престъпници, посочва списание \"Фокус\". През 2016 година Европейският съд обаче постанови, че такива хора могат да бъдат връщани в съответните страни - членки на ЕС, само при наличието на информация, че в тези страни не съществува опасността от \"нехуманно или унизително третиране\", уточнява изданието. Повод за това съдебно решение бяха два случая на криминално проявени лица. Един унгарец, заподозрян в кражба с взлом в родината си, както и един румънец, осъден за шофиране без шофьорска книжка, се жалваха пред Европейския съд - те не искаха да бъдат върнати в родните си страни заради \"непосилните условия\" в затворите. Според Германската журналистическа мрежа (RND) в Румъния има случай с десет затворници, натъпкани в килия от девет квадратни метра. Клаус-Дитер Шромек казва, че тъкмо поради това Германия вече не връща заподозрени и престъпници в Румъния. Същото било положението и с България и Унгария, добавя магистратът. \"Затворът не бива да уврежда здравето на осъдените\" Когато германското правосъдие не е в състояние да потвърди, че в съответната държава от ЕС правата на затворниците и арестуваните не са надеждно гарантирани, започва проверка дали разследването срещу лицето може да се проведе и в Германия, респективно - дали изпълнението на наказанието може да бъде осъществено в Германия. Клаус-Дитер Шромек смята, че Германия с пълно основание държи под око спазването на човешките права в други държави от ЕС. \"Защото целта трябва да бъде следната: затворът не бива да уврежда здравето на осъдените. Хората не бива да излизат там като развалини\", казва съдията.", "date": "2019.09.21", "title": "Защо Германия не връща престъпници и заподозрени в Румъния и България?"}
{"url": "https://www.dnevnik.bg/kultura/2019/09/21/3961143_otkus_ot_grad_na_momicheta_na_elizabet_gilburt/", "text": "                         През 1940 г. деветнайсетгодишната Вивиан Морис е изгонена от колежа \"Васар\". Родителите ѝ я изпращат в Ню Йорк, за да живее при леля си Пег, собственичка на пищния, но рушащ се театър \"Лили Плейхаус\". Там Вивиан се запознава с цял космос от нетипични и харизматични персонажи. Но когато се замесва в скандал, светът ѝ в Ню Йорк се преобръща с главата надолу. Тъкмо драматичната промяна обаче я води до ново разбиране за свободата и в крайна сметка – до любовта на живота ѝ. Сега, вече на 95, Вивиан си спомня не толкова със съжаление, колкото с удоволствие за събитията от онези години. В даден момент, казва тя, жената просто се уморява да се срамува от всичко. И най-сетне е свободна да бъде себе си. Елизабет Гилбърт разказва необикновената история на една млада жена, която открива, че не е нужно да си добро момиче, за да бъдеш добър човек. Написан с дълбока мъдрост за човешките копнежи и взаимоотношения, романът \"Град на момичета\" изследва темите за женската сексуалност и себе­опрощаващата равносметка в края на човешкия живот. Елизабет Гилбърт е американска писателка, автор на есета, разкази, биографии и романи. Най-популярна става с мемоара си \"Яж, моли се и обичай\", който през 2010 г. прекарва 199 седмици в списъка на бестселърите на \"Ню Йорк Таймс\", като 57 от тях е на първо място. Книгата е издадена в над 30 страни и е филмирана през 2010 с Джулия Робъртс в главната роля. Тази вечер след представлението Пег, сияеща победоносно, заведе всички ни на вечеря в \"Динти Мур\" на 46-та улица. Следобеда беше говорила с Били и искаше всички да чуят идеите му за пиесата. Бяхме се събрали аз, семейство Уотсън, господин Хърбърт, Бенджамин пианистът (за първи път го виждах извън театъра) и Силия, защото двете със Силия никога не се разделяхме. – Слушайте сега всички – започна Пег, – Били го измисли. Ще поставим \"Град на момичета\" и действието ще се развива по времето на Сухия режим. Разбира се, ще бъде комедия. Една, ти ще играеш собственичката на заведението, което продава незаконно алкохол. Но за да има смисъл и да бъде забавно, Били предложи да те направим аристократка, така че естествената ти изисканост да изглежда правдиво на сцената. Героинята ти ще бъде жена от висшето общество, случайно попаднала в бизнеса с контрабанда. Например, мъжът ти е починал, а после си изгубила всички пари заради срив на борсата. Тогава си започнала да дестилираш джин и си превърнала луксозния си дом в казино, за да свържеш двата края. Така можеш да запазиш елегантността, заради която всички те познават и обичат, но в същото време да участваш в комична пиеска с шоугърли и танцьори от онези, които публиката ни харесва. Мисля, че е гениално. Според Били ще бъде забавно и ако нощният клуб е също и бордей. Олив се намръщи. – Не ми харесва идеята за бордей. – А на мен – да! – грейна Една. – Всичко ми харесва! Аз ще бъда мадам в бордея и собственик на заведението! Колко приятно! Не можеше да си представите какъв балсам ще бъде за душата ми да играя в комедия след толкова време. В последните четири постановки, в които участвах, бях или паднала жена, убита от любовника си, или многострадална съпруга, чийто мъж е бил убит от паднала жена. Драмата се изтърква. Пег сияеше. – Говорете каквото си щете за Били, но този човек е гений! Изражението на Олив подсказваше, че има много неща, които би искала да каже за Били, но реши да ги запази за себе си. Пег се обърна към пианиста. – Бенджамин, искам изключително добра музика за тази пиеса. Една има прекрасен алт и много ще се радвам да чуя как гласът ѝ изпълва залата. Измисли ѝ по-енергични песни от лигавите балади, които обикновено те карам да пишеш. Или открадни нещо от Коул Портър, както си правил и друг път. Само че да е хубаво. Искам истински суинг. – Не крада от Коул Портър – възрази Бенджамин. – От никого не крада. – Така ли? Винаги съм си мислила, че крадеш, сигурно защото музиката ти толкова прилича на Коул Портър. – Не съм сигурен как трябва да приема това. Пег сви рамене. – Кой знае, може пък Коул Портър да краде от теб. Просто напиши няколко страхотни мелодии. И хит за Една. После се обърна към Силия. – Бих искала ти да играеш инженю. Господин Хърбърт като че ли понечи да я прекъсне, но тя нетърпеливо му махна с ръка да мълчи. – Не, чуйте ме всички. Този път девойката ще бъде различна. Не искам сираче в бяла рокличка и очи като паници. Представям си млада дама с провокативна походка и думи – това трябва да си ти, Силия – но неопорочена от света. Сексапилна, но невинна. – Курва с нежно сърце – обобщи Силия, която беше по-умна, отколкото изглеждаше. – Именно. Една докосна нежно ръката на Силия. – Да я наречем просто блудна душа. – Мога да го изиграя – рече Силия, като се пресегна за още една свинска пържола. – Колко реплики ще имам, господин Хърбърт? – Не знам! – Господин Хърбърт изглеждаше все по-нещастен. – Не знам как да пиша за блудни души. – Аз мога да измисля нещичко – предложи Силия. Биваше си я в драматургията. Пег се обърна към Една. – Знаеш ли какво каза Били, когато му съобщих, че си тук? \"О, как завиждам на Ню Йорк в момента!\" – Наистина ли каза така? – Точно така каза флиртаджията. И дори добави: \"Внимавай, защото с Една на сцената никога не се знае: понякога е идеална, друг път – съвършена\". Една грейна. – Много мило. Никой не може да накара една жена да се чувства привлекателна така, както го умее Били. Но трябва да те попитам, Пег, имаш ли роля и за Артър? – Разбира се, че имам – отвърна Пег и аз веднага разбрах, че няма. Стана ясно като бял ден, че изобщо е забравила за неговото съществуване. А той седеше там в простоватата си хубост и чакаше ролята си като лабрадор – хвърлената топка. – Разбира се, че имам роля за Артър – повтори Пег. – Искам да играе - Тя се поколеба само за миг; толкова кратко, че ако човек не я познаваше, нямаше да забележи. – Полицая. Да, Артър, предлагам ти да играеш полицая, който все се опитва да затвори заведението, но е влюбен в героинята на Една. Дали ще успееш да докараш американки акцент? – Мога да докарам всякакъв акцент – сдъвка Артър и веднага си пролича, че не може. – Полицай! – Една плесна с ръце. – И то влюбен в мен! Приказно! – Не бях чул нищо за полицай – вметна господин Хърбърт. – О, грешите, господин Хърбърт, – той винаги е бил в сценария. – Какъв сценарий? – Онзи, който вие ще започнете да пишете още утре, щом се съмне. Господин Хърбърт изглеждаше така, сякаш всеки миг ще получи нервно разстройство. – А ще имам ли песен? – попита Артър. – О! – Пег отново замълча за миг. – Да. Бенджамин, не забравяй да напишеш песента за Артър, за която говорихме. Онази за полицая. Бенджамин я погледна в очите и повтори с едва доловим сарказъм: – Онази за полицая. – Точно така, Бенджамин. Както говорихме. – Да открадна някоя от Гершуин? Ала вниманието на Пег вече беше насочено към мен. – Костюмите! – извика въодушевено тя, но Олив я пресече: – Нямаме бюджет за костюми. Лицето на леля ми посърна. – Пфу. Бях забравила за това. – Няма нищо. Ще купя всичко от Лоуцки. Ще бъдат прости неща. – Прекрасно, Вивиан! Знам, че ще се погрижиш. – С ограничен бюджет – напомни Олив. – С ограничен бюджет – съгласих се аз. – Даже ще използвам личната си издръжка, ако трябва.", "date": "2019.09.21", "title": "Откъс от \"Град на момичета\" на Елизабет Гилбърт"}
{"url": "https://www.dnevnik.bg/intervju/2019/09/21/3966379_rezo_gabriadze_artist_kin-dza-dza_e_ljubimiiat_mi_film/", "text": "                         В България той ще пристигне индиректно със спектакъла \"Рамона\" на \"Театър Габриадзе\", който основава през 1981 г. Представлението ще може да бъде гледано  В него се разказва за любовната история между два парни локомотива - Ермон и Рамона. Действието се развива в Съветския съюз във времето след Втората световна война, когато парният локомотив Ермон е изпратен дълбоко в Сибир, за да помогне на възстановяването на страната. Рамона остава да чака своя съпруг на малка гара, но година след година той не се завръща. Габриадзе отбелязва, че идеята му е дошла от изказване на писателя Ръдиард Киплинг, който твърди, че парните локомотиви и морските двигатели са най-чувствителните неща, сътворени от човека.       \"Дневник\" говори с Резо Габриадзе за двете големи неща в живота му - марионетния театър и киното.  - След като напуснах света на киното, все още имах много приятели в него. Един от най-близките ми бе Георгий Николаевич Данелия. По това време бях в Москва, а той често идваше в Грузия, за да посети роднините си. Бяхме много добри приятели и времето, прекарано заедно, сгряваше сърцето ми. Една от нашите срещи завърши с раждането на идеята за \"Кин-дза-дза!\". Тогава мислехме, че това ще бъде приключенски филм, но когато работата по него започна, постепенно се превърна в разсъждение върху бъдещето на човечеството. Това бяха години на драматични промени в Съветския съюз.  Отне ни много време да завършим сценария. 7 месеца живях далеч от семейството си и театъра, в Москва, в един малък грузински хотел близо до Портата Никитски, през която преминавахме в профил като египтяните от древните стенописи. Единствената разлика бяха цигарите, стиснати между зъбите ни.  Заедно с Георгий Николаевич сме създали 4 сценария, но нито един от тях не беше толкова труден, колкото този за \"Кин-дза-дза!\". Процесът по писане на сценария беше едно приключение. Имаше много персонажи, базирани на реални хора. Отивахме все по-навътре в бъдещето. Но не можехме да си представим, че този свят от бъдещето ще се превърне в реалност съвсем скоро.  Когато днес видя някое очарователно момиче с разкъсани на коленете дънки, ми се иска да я поздравя с прословутата фраза от филма \"Ку, мила моя!\" и след това да падна и да протегна ръце.  Процесът по създаване на филма беше труден, снимките бяха в пустинята Каракум. Компютърните ефекти не бяха толкова напреднали, така че всичко, което виждате на екрана е истинско. Снимачният процес е описан в брилянтната книга на Георгий Николаевич Данелия \"Пътник без билет\".      - На теория аз не съм добър. Сценариите, както всяко друго произведение на изкуството, не трябва да се претоварват с излишни детайли. Като цяло съм алергичен към сложните изречения. \"Кин-дза-дза!\" е любимият ми филм от тези, по които съм работил. Обичам всичките, но по различен начин. \"Кин-дза-дза!\" се е отбелязал най-силно в сърцето ми.  Цензурата беше последното нещо, за което ме беше грижа. Марионетките бяха по-близки до вътрешното ми призвание на артист и скулптор. Освен това се възползвах от малката аудитория. Така провалите нямаше да бъдат толкова големи. Но по-важното тук е, че това изкуство е създадено преди хиляди години. Но по-добре да спра сега, защото със сигурност няма да бъде кратък отговор, ако започна да говоря за това невероятно изкуство. - Труден въпрос. Ако говорим за марионетки, може да каже много. Често разказвам една история: по време на първото ми представление имах един персонаж, който не заставаше добре на коленете си пред своята любима, падаше настрани или назад. Този момент докарваше публиката до сълзи. По-късно дадохме най-доброто от себе си, за да може марионетката да бяга по сцената и да позира перфектно като истински герой, та дори да вземе ръката на момичето в своята и да я целуне. Преди това в този момент имаше аплодисменти, сега имаше тишина и сълзите ги нямаше. Върнахме старата марионетка. Върнаха се старите времена. Публиката бе очарована. В киното това не е възможно. Билети за спектакъла в София могат да бъдат намерени  тук , а за Пловдив -  тук . ", "date": "2019.09.21", "title": "Резо Габриадзе, артист: \"Кин-дза-дза!\" е любимият ми филм, по който съм работил"}
{"url": "https://www.dnevnik.bg/hrana_i_napitki/2019/09/21/3961480_zaek_s_estragon_i_kopriva_fruit_of_meat_style/", "text": "                         Смесете заешкия фарс с естрагон, сметана за готвене и задушените манатарки. Обвийте в стреч фолио и оставете за 1 час в хладилник. За да направите зеления филм, кипнете говеждия бульон с копривата за 3 – 4 минути, пасирайте го, прецедете и добавете желиращия агент. Охладения заешки фарс оформете с помощта на фолиото и гответе в конвектомат, докато вътрешната температура достигне 68 ̊C. За да завършите ястието, потопете сготвеното и оформено месо в бульона от коприва с желиращо вещество. Гарнирайте с пюре от моркови и микро растения. 150 г заешки фарс 300 г коприва 300 мл говежди бульон 70 г манатарки (задушени в масло и подправени със сол и черен пипер) 50 г масло 50 г пюре от моркови 25-50 г/л желиращ агент (ELASTIC) 15 мл сметана за готвене 1 г естрагон 1 г черен пипер 3 г сол микро листа за декорация", "date": "2019.09.21", "title": "Заек с естрагон и коприва"}
{"url": "https://www.dnevnik.bg/sviat/2019/09/21/3966002_kanabisut_ne_nosi_lesni_pari_i_severna_makedoniia/", "text": "Славе Ивановски е сред най-големите износители на домати и чушки в Северна Македония, докато преди две години не преминава към отглеждане на канабис за медицинска употреба. Страната легализира отглеждането на канабис за медицински цели през 2016 г., присъединявайки се към все по-голям брой страни, които са го направили или предстои да го направят, като Великобритания, Гърция, Тайланд и някои щати в САЩ. \"Това е много печеливш бизнес, който не изисква много усилена работа и има бъдеще\", каза Ивановски пред \"Ройтерс\", застанал до голямо растение в оранжерията си в Щип, югоизточно от столицата Скопие. От 2017 г. Северна Македония е издала 28 лиценза за отглеждане и производство на масло от канабис, а други 15 компании чакат разрешителни. Но засега е произведено много малко и не се изнася, тъй като производителите още усъвършенстват своите умения. Ивановски, който инвестира 10 млн. евро в закупуването на земя и технологии, казва, че постигането на необходимото качество е основното предизвикателство. Той цели един ден да изнася в Германия и Полша и ще трябва да отговаря на международните стандарти.      Скопие също променя закона, за да разреши износа на цвят на канабис. \"Очакваме, че производството на канабис може да генерира до един процент от националното производство\", заяви Венко Филипче, здравният министър на страната, пред \"Ройтерс\". Северна Македония е една от най-бедните страни в Европа. Селското стопанство представлява почти осем процента от националното производство и десет процента от износа.      Сигурност Правителството нареди четириметрова телена ограда, покрита с камери, да огражда реколтите от канабис, които също се наблюдават от охранители. Растенията са на закрито - или в зали, или в оранжерии. \"Хората смятаха, че това ще са лесни пари, и са инвестирали в отглеждането на канабис. Но по-късно разбраха, че технологията е скъпа и се изискват скъпи сертификати\", каза Константин Дуковски от асоциацията на производителите. За да насърчи индустрията, премиерът Зоран Заев се срещна с американския бизнесмен Майкъл Стромиетис, създал компанията Advanced Nutrients, специализирана в хранителни вещества за растенията. \"Нека ви кажа, тази страна има огромен потенциал и се вълнувам, че съм част от превръщането на (Северна) Македония в една от първите суперсили за канабис в Европа\", написа Стромиетис в \"Инстаграм\".      Един производител на канабис в Северна Македония, NYSK, отглежда канабис в залите на стар химически завод извън Скопие. Въздухът, водата и почвата трябва да бъдат пречистени, за да могат растенията да се отглеждат в стерилни условия и да се получи лекарствена култура. \"Индустрията е много специфична, тя има много тайни\", каза Сашо Сефаноски, главен оперативен директор на NYSK. \"(Северна) Македония е добра (за инвестиции), защото ресурсите не са толкова скъпи, колкото в другите страни.\" Според доклад на Imarc глобалният пазар на медицински канабис може да достигне стойност до 44 млрд. долара до 2024 г. от приблизително 13.4 млрд. долара през 2018 г.      Горан Андрески, машинен инженер, е купил земя и се опитва да започне производство. \"Хората се втурнаха да инвестират, защото тук има дълга традиция в селското стопанство, но този бизнес няма нищо общо със земеделието, той е по-фармацевтичен\", каза той. \"Единствената насока, която получаваме от правителството, е колко висока трябва да бъде оградата. Всичко останало трябва да измислим сами.\"", "date": "2019.09.21", "title": "Канабисът не носи \"лесни пари\" и Северна Македония вече разбира това"}
{"url": "https://www.dnevnik.bg/zelen/2019/09/21/3966418_kak_da_ubiesh_more_video/", "text": "През последната година по инициатива на Министерството на туризма бяха приети забрани и глоби, както за категоризираните къмпинги, така и за свободното разполагане на палатки и каравани по Черноморието с промени в Закона за устройство на Черноморското крайбрежие. Къмпингуващите бяха определени като основна заплаха за опазване на брега. Опитите на граждански организации - \"Да спасим Карадере\", Асоциация на парковете в България и други - да предложат и регламенти за спиране на застрояването като по-важна заплаха за морето, срещнаха единодушен отговор от депутатите от всички партии - в Закона вече има текстове, забраняващи строежи върху дюни и ограничаващи параметрите на строителство в най-близката ивица земя край морето. Дали обаче законът наистина спря застрояването от 2013 г насам? Вижте повече във видеото на \"Дневник\".", "date": "2019.09.21", "title": "Kак да убиеш море (видео)"}
{"url": "https://www.dnevnik.bg/razvlechenie/2019/09/21/3965156_gradski_detektiv_zapadniiat_kurort_na_socializma/", "text": "\"Градски детектив\"  е подкаст за градски легенди и моменти от културната и архитектурната история на българските градове. \"Дневник\" е медиен партньор на втория сезон на проекта, финансиран от програма \"Култура\" на Столичната община. Може да чуете всички епизоди досега  в специалната метатема на \"Дневник\" ,  на сайта на проекта  или да се абонирате във  всяко приложение за подкасти.", "date": "2019.09.21", "title": "Градски детектив: \"Западният\" курорт на социализма"}
{"url": "https://www.dnevnik.bg/politika/2019/09/21/3966562_cvetanov_borisov_me_popita_dali_shte_pravia/", "text": "Бойко Борисов ме пита дали ще правя политически проекти - това обяви в интервю за Би Ти Ви от  бившият \"втори\" човек след Борисов  в ГЕРБ, бивш вътрешен министър, шеф на парламентарната вътрешна комисия и на групата на ГЕРБ в парламента – Цветан Цветанов. В началото на тази седмица той  учреди и представи пред медиите \"Евроатлантически център за сигурност\" , който подготвя анализи за хибридните атаки, фалшивите новини, комунистическото минало. Попитан дали премиерът и лидер на ГЕРБ се страхува от евентуален политически проект на Цветанов, той отговори: \"Може би тези, които му говорят по тази тема, се притесняват, не той. Познавам хората от неговото обкръжение, познавам манталитета, по който те разсъждават, казват му това, което той иска да чуе, не истината за реалното състояние на държавата и реалното състояние на структурите на партията\". ", "date": "2019.09.21", "title": "Цветанов: Борисов ме пита дали ще правя политически проект"}
{"url": "https://www.dnevnik.bg/politika/2019/09/21/3966297_deputat_kum_jurnalist_ako_tvoiat_nachalnik_te_uvolni/", "text": "Въпреки предложението на БСП да се създаде  временна анкетна комисия  за кризата в националното радио след отстраняването и възстановяването на журналистката Силвия Великова и  замлъкването на програма \"Хоризонт\"  за близо 5 часа на 13 септември, кратки разговори с депутати в парламента в петък (20 септември) показаха, че те твърде слабо се интересуват от проблема. И нито един народен избраник не пожела да прогнозира и дори да размишлява публично откъде може да е дошъл  натискът над генералния директор да се разправи с журналиста , който отразява ресор съдебна власт и избор на главен прокурор. А Емил Димитров, известен с прякора Ревизоро (ВМРО) запитан от \"Дневник\" обобщи пълната си незаинтересуваност с реакцията: \" Ако тебе те уволни началникът ти, да тръгна да се разправям с него ли, понеже съм депутат?\" Народни избраници от различни партии не бяха запознати (или така твърдяха) с изнесеното пред Съвета за електронни медии (СЕМ) в четвъртък от редколегията на БНР. Казваха, че не са наясно какво се случва в БНР и ограничаваха коментарите си с проверката за изключването на сигнала на \"Хоризонт\": Прокуратурата проверява, да изчакаме заключението (бел.авт. -  прокуратурата вече излезе с резултат ). За натиска над генералния директор, оказван му отвън да отстрани Великова от ефир, се въздържаха. Валентин Касабов (НФСБ) изрази учудване че това се е случило, но каза, че то трябва да се докаже и накрая добави, че наистина трябва да се създаде парламентарна анкетна комисия. Павел Шопов препоръча да се изчака проверката на прокуратурата. Депутати от ГЕРБ отказваха да говорят и съветваха да изчакаме премиера Борисов, който \"след малко ще бъде в парламента и ще обясни\". Борисов наистина по-късно коментира, но препоръча  Сметната палата да одитира БНР , без да посочи връзката на одита със спряното излъчване на \"Хоризонт\". Депутати от БСП отказваха коментар с обяснението че са поискали анкетна комисия и нямат какво повече да кажат. От ДПС ни препращаха към членове на комисията за медиите от тяхната паритя, а такъв в петък не открихме. Всички без изключение категорично отказваха да предполагат кой може да си е позволил да натиска генералния директор да наруши редакционната независимост на програма \"Хоризонт\". Само един, пожелал анонимност, подхвърли: който го е сложил, той го е и натискал, друг няма как. Комисията по културата и медиите, председателствана от Вежди Рашидов (който само преди дни обясни, че се прекалява със свободата на словото) също мълчи. Засега случващото се в радиото изглежда ще бъде омотано в още няколко проверки, докато и управляващи, и опозиция си затварят очите пред скандала и най-важните въпроси - кой заплашва и командва в държавното радио.", "date": "2019.09.21", "title": "Депутат към журналист: Ако твоят началник те уволни, аз да ходя да се разправям ли"}
{"url": "https://www.dnevnik.bg/sport/2019/09/21/3966561_rusiia_e_zapodozriana_che_e_manipulirala_kljuchova/", "text": "Русия е заподозряна, че е предоставила грешни данни по допинг скандала. Според разследващите журналисти на германската телевизия ARD Хайо Зепелт и Ник Бътлър страната отново е под прицел заради манипулиране на информация от Московската лаборатория, която страната предаде на Международната антидопингова агенция (WADA). Това беше ключовото условие при  възстановяването на правата на Руската антидопингова агенция (РАСАДА).  След извличането на данните от Московската лаборатория президентът на WADA Крейг Рийди заяви, че \"това е огромен пробив за чистия спорт\". След разкритията на ARD обаче темата за допинга в руския спорт отново е на дневен ред, като другата седмица ще има заседание на изпълнителния комитет на WADA. РУСАДА остана без права през 2015 г., когато Русия беше изключена от международната лека атлетика по обвинения в държавно контролирана система за употреба, разпространение и прикриване на допинг. WADA  беше поставена под остри критики  заради решението си да възстанови правата на РУСАДА, макар и условно. Недоволството се засили, след като  Русия не спази срока до 31 декември да осигури достъп до данните от московската лаборатория , касаещи взети проби между 2011 и 2015 г. Тогава беше обяснено, че оборудването на екипа на WADA не е в съответствие с руското законодателство. Все пак в началото на януари специалисти от световната агенция отново пристигнаха в Москва за повторен опит след твърдението на руската страна, че е намерено решение, и им беше осигурен достъп.", "date": "2019.09.21", "title": "Русия е заподозряна, че е манипулирала ключова информация по допинг скандала"}
{"url": "https://www.dnevnik.bg/bulgaria/2019/09/21/3966566_silvi_velikova_vse_po-malko_hora_shte_riskuvat_da/", "text": "Ние ще продължим напред, но след всяка такава криза все по-малко хора ще рискуват да задават въпроси, защото ще знаят какво може да им се случи. Оставам в БНР, поне докато договорът ми е непрекратен. Аз няма да се откажа сама.\" Това заяви дългогодишният журналист на БНР Силвия Великова в интервю за Би Ти Ви. В него тя коментира \"10-дневния маратон\", както сама го опреди, в който живее от миналия вторник насам, когато бе направен  опит за сваляне й от ефира на сутрешния блок на програма \"Хоризонт\" , последван след това от  безпрецедентното спиране на БНР ,  проверката на прокуратурата  по случая и  заследанието на СЕМ  след изслушването на редколегията и генералния директор на радиото Светослав Костов, чиято съдба на поста е под въпрос. Великова сподели, че е очаквала СЕМ да бъде полезен в изясняването на истината за случилото се, защото Законът за радиото и телевизията има изричен текст спрямо цензурата. \"Очевидно обаче те ще направят нещо, срещу което между другото аз многократно реагирам - всичко в тази дрържава да се решава от прокуратурата. Когато и където има проблем, той да се решава с прокурорска проверка и също с обаждане от премиера.\" \"Аз имах чувстовото, че те бяха искрено възмутени и изненадани от това, което чуха. В последствие разбрах, че те нямат какво да направят. Може би законът така е направен, че те да няма какво да направят. Но СЕМ не може да не носи отговорност в този случай, защото той избра този генерален директор и ако се върнем към една крилата реплика, която често беше напомняна на Бойко Борисов по отношение на изтичащия мандат на Сотир Цацаров - \"ти си го избра\" - наистина въпросът кой избира е много важен, защото това кой избира следва какво прави този, който е избран, по-надолу.\" Великова допълни, че, ако е трудно да се докаже кой е поискал тя да бъде свалена от ефир, \"макар че репликата ти не трябва да отразяваш, защото си критична към Иван Гешев дава достатъчно насоки\", могат да бъдат поискани разпечатки от телефонните разговори на генералния директор Светослав Костов и това да се изясни. \"Остава легитимен и въпросът защо аз бях върната на работа след обаждане от премиера Бойко Борисов, ако моят генерален директор не носи натиск\", допълни тя и припомни, че много пъти е питала събеседници, близки до ГЕРБ и анализатори защо премиерът трябва да отиде в парламента и да каже на групата какво да прави. Тя сподели още, че на главния прокурор Сотир Цацаров и Иван Гешев - \"тази монолитна, подрепена от всички страни кандидатура\" за поста му - иска да каже, че \"е по-добре да им бъдат задавани неудобни, критични въпроси, защото там могат да покажат, че са убедителни, че не действат конюнктурно и не действат според указания, които имаме усещане, че отнякъде са дадени. Мисля, че критичните въпроси са въпросите, които носят отговорите на тези, за които ние работим.\" Великова коментира още, че \"политиците имат нужда не от държачи на микрофони, не от транслатори на техните послания, а от хора, които да ги поставят в некомфортна среда и да им задават въпроси. Иначе наистина няма нужда от нас. Може всеки да си сложи един диктофона и после да транслира това, което е чул.\" Според нея натискът над БНР не е нещо ново. Той винаги е бил политически - поне до 2001 г., но сега има неяснота \"кой е този Кой, който може да нареди на генралния директор да направи това, което направи\".", "date": "2019.09.21", "title": "Силвия Великова: Все по-малко хора ще рискуват да задават въпроси"}
{"url": "https://www.dnevnik.bg/sport/2019/09/21/3966569_livurpul_plati_1_mln_paunda_za_shpionaj_na_siti/", "text": "Съревнованието между \"Манчестър сити\" и \"Ливърпул\" носи вълнение в последните години. Двата отбора задават темпото в Англия, като понякога тяхната надпревара преминава отвъд допустимите граници. В опит да добие информация за следените млади играчи, от \"Ливърпул\" са хакнали скаутската система на \"Манчестър сити\", съобщава The Times. Впоследствие \"гражданите\" са наели специалисти, които са установили наличието на шпионаж. Според информацията случаят е от септември 2013 г., като \"Ливърпул\" вече е платил 1 милион паунда на \"Манчестър сити\" за нарушението на правилата. Това се случва година, след като трима бивши скаути на \"Сити\" напускат в посока \"Ливърпул\". Двама от тях, единият от които е Майкъл Едуардс, който сега е спортен директор в \"Ливърпул\", са обвинени, че са влизали неправомерно в базата от данни на \"гражданите\".", "date": "2019.09.21", "title": "\"Ливърпул\" платил 1 млн. паунда за шпионаж на \"Сити\""}
{"url": "https://www.dnevnik.bg/razvlechenie/2019/09/21/3966507_djuliana_margulis_aktrisa_triabva_da_zapalim_decata_po/", "text": "                         Откритието и последващото овладяване на смъртоносния филовирус, чиито нива на смъртност достигат до 90% по това време, са заслуга на група смели учени и войници, водени от подполковник Нанси Джакс. \"Гореща зона\" е вдъхновен от действителни събития, описани подробно в бестселъра със същото заглавие на Ричард Престън и разказва мъчителната история на една глобална криза, която не се е състояла. - Гореща зона е място, където се изучават биологично опасни патогени като eбола, СПИН и други. - Интересното беше, че когато получих работата, не бях наясно, че в Щатите годишно се внасят 40 000 маймуни за лабораторни тестове и всякакви други неща. А през 1989 г. откриват вирус, който вероятно е ебола заир. Има много различни щамове на ебола. Но щамът, който ги притеснява най-много през 1989 г., и книгата на Ричард е именно за това, беше ебола заир. При него смъртността е 9 от 10. Научих прекалено много, за да мога отново да спя спокойно.  - Ебола е страшен вирус, тъй като може спокойно да покоси смъртоносно девет от 10 души, в зависимост от щама. Той е унищожил цели села в Африка.      - Нанси Джакс, като полковник от армията, е изправена пред сексизъм. Тя е в особена позиция, в известен смисъл е недосегаема, не само защото е невероятно добра в работата си, но и защото съпругът й също е полковник и ветеринарен лекар в армията. Хората ги уважават изключително много.  Мисля, че страхът има добри и лоши страни. Страхът подбужда паника и това е лошо, защото няма от какво да се страхуваме, освен от самия страх, нали? Така че, ако се поддадете напълно на страха, всъщност никога няма да го овладеете. Нанси не гледа безучастно отстрани. Тя е човек на действието. Мисли как да се пребори с всичко заплашително. Така че добрата страна на страха е да си достатъчно уплашен, за да осъзнаеш, че ако не направиш нещо, ще стане по-лошо. Мисля, че мотивацията на Нанси е да спасява хората, не защото е герой или се мисли за такава – защото тя не го мисли – а защото за това й се плаща. Това й е работата. Опознах най-мрачната си страна по време на тази работа именно заради костюмите. Те са непоносимо неудобни. Не са правени за жени. Има два различни вида костюми. Имаме костюмите \"Ракал\", които носим, когато отиваме в дом Рестън. Там трябва да евтаназираме 400 маймуни. Другите са гумените костюми, които трябва да носим в лабораториите с ниво 4 на биологична опасност. Те тежат 30 кг.      - Мога само да се надявам. Ако поне един от милион души гледа това предаване и след това ще се замисли как може да помогне, как може да спре тези, които отричат научните факти, значи сме си свършили работата.  Изумявам се от хората, които отричат науката. Когато сина ми си счупи ръката преди време, отидохме директно в болницата, защото аз не съм лекар. Не знам как да я наместя или да сложа гипс. Същото е и с научните изследвания. Аз нямам уменията да го направя. Затова разчитаме на учените да открият лек за различните болести.  - Нанси Джакс (първообраз на персонажа) ми разказваше, че със съпруга ѝ обикалят страната и правят научни лекции в училищата. Каза, че трябва да увлечем младите хора на 10, 11, 12 години по науката, защото отнема много, много години обучение, за да бъде извършено това, което е направила тя. Имаме нужда от повече учени. Така че трябва да ги запалим по науката отрано.  Изумих се, когато разбрах, че книгата \"Гореща зона\" е бестселър сред младежите. Това е много вълнуващо, защото я прочитат и разбират, че учените имат невероятна работа и могат да доведат до истинска промяна в света. Никога не съм имала страст към науката, но може би защото не съм имала добър учител. Можем обаче, предвид състоянието на света, да предадем посланието на децата, че можем да променим света заедно и можем да започнем сега. Това ще е първото нещо с мое участие, в което ще ме гледа синът ми. Никога не е гледал друго предаване, в което съм участвала. Ще гледаме \"Гореща зона\" с група негови приятели. Той е на 11 и много искам да се запали по науката. Мисля, че е задача на родителите да запознаят децата си с това.      - Ужасяващо е и се случило. Лудост е, знам.  - Едно от първите неща, които казах на Нанси, когато се съгласих да играя ролята, е, че последното нещо, което искам да правя, е да участвам в продукция, която тя не одобрява. Тя беше чела книгата и сценария и каза, че на 100 процента одобрява.  Тофър Грейс го каза най-добре – \"Гореща зона\" е увлекателен трилър, дкато не разбереш, че е базиран на действителни събития. Тогава се превръща в хорър. И мисля, че е изключително прав.  - Не, не е съзнателен избор. Предполагам, че тези роли ме привличат, защото харесвам посланията им и мисля, че мога да пресъздам историите им по релевантен начин. Наистина никога не е бил съзнателен избор. Те ме намират и аз тях. И докато се излъчва този сериал, виждаме на първа страница в медиите информция за ужасната криза с ебола в Когно, например, където има над 1100 жертви.  Тази история се развива през 1989, сега сме 2019 и най-накрая ще има продукция, която показваме в същия момент, когато има и активна криза. Същото се случи и с \"Добрата съпруга\". Вторият пилотен епизод се излъчи и по същото време имаше скандал с политик, който беше спал с проститутка. Темите са актуални и вероятно това се дължи на късмет.    - Не знам, защото не съм един от тези хора. Може би се дължи на адреналина. Хората се зареждат от страха, от чувството. Трябва да попоитате някой, който обича да гледа страшни сериали. Аз лично не го правя и ми е трудно да си представя защо някой би искал да бъде изплашен. Когато обаче е базирано на истински събития, бих искала да знам, защото искам да се образовам. Но само в името на ужаса - това никога не съм го разбирала.       - Говорих с нея и тя не е разглеждала ситуацията по този начин. Начинът, по който тя разглеждала живота, докато е работила в лаборатория с ниво на сигурност 4, е че това просто е нейната работа. Ако не го е възприемала по този начин, не би било възможно да си върши работата. И съпругът ѝ е наясно с какво се захваща тя. Това е неин дълг, защото е подполковник в армията.  Така, че има доводи, които са я накарали да защитава тази позиция – \"Да, това са моите деца, но ако не направя нещо за този проблем, животът на всички деца е застрашен\". Не си го е представяла като ситуация на живот и смърт само от нейна гледна точка, а като нейната работа и дълг. ", "date": "2019.09.21", "title": "Джулиана Маргулис, актриса: Трябва да запалим децата по науката отрано"}
{"url": "https://www.dnevnik.bg/analizi/2019/09/21/3962719_decata_ni_ne_iskat_prikazki_za_leka_nosht/", "text": "                         Нещо ново се случва по света и у нас. Ако гледате българските телевизии, сигурно няма да го забележите – подобно на политическия ни елит, те са затънала в \"нормативен айляк\" – същите лица казват същите неща по норматив. Ако четете международни новини в интернет обаче, и особено ако говорите с млади хора, които ги четат, ще ви направи впечатление, че една свързваща тема започва да изпъква ясно. Може условно да наречем тази тема \"СЛЕД\" – след Брекзит, след Путин, след Европейския съюз, след изкуствения интелект, след като горите изгорят и арктическият лед се разтопи Последната подтема, тази за климата, предизвика остри полемики и успя да разтресе сериозно айляка дори у нас – поне във \"Фейсбук\" и \"Дневник\". 16-годишната шведка Грета Тунберг преплава Атлантика и с това някак успя да предизвика интереса и дори гнева на българската патриаршия. Не говоря за митрополитите, които още са зациклили на Мадона, а за \"татковците\" от фирмените офиси, десните блогове и интернет форумите, които в дружен хор попитаха: \"#КОЙ е виновен? Кой пусна това момиче да бяга от училище и да разправя, че светът, НАШИЯТ хубав свят, загива?\" За психологията на \"татковците\" – отговорните, обичащи и обсебени от собствената си огромна роля в семейството, стопанството и света мъже, може да говорим много, но няма нужда. Щеше да е чудесно ако \"татковците\", \"мамите\" или някой друг персонаж с авторитет, можеха да обяснят на \"децата\" да спрат да се тревожат за бъдещето си, за климата и горите, за пластмасата и водата, за автоматизацията и доходите си, за авторитаризма и правата си и още и още Тогава единственото необходимо действие щеше да е да понатупаме \"чудовището\" под леглото (комунизъм, корпорации, корупция), да разкажем приказка за лека нощ и да ги оставим да се унесат в спокоен сън. Само, че децата не живеят в страх, нито са задрямали. Също като Грета Тунберг, те ни гледат изпитателно и просто питат: \"Какво СЛЕДва?\" А за да може да отговорим честно на този въпрос, трябва да признаем пред децата някои неща. Първо, трябва да признаем, че В България едва сега започваме да си даваме сметка за този факт, но в развитите западни демокрации доходите на работещите хора стагнират или дори спадат от поне 30 години, а средната класа оредява или изобщо изчезва. В самото начало на века, макроикономическите експерти обвиняваха за това нещо, наречено \"икономическа ефективност на производството\", тоест факторът на продуктивност на съответна комбинация от труд, капитал, суровини и знания. Смяташе се, че иновации като интернет, имейл, а по-късно и изкуствения интелект и масивите данни, могат да увеличат продуктивността в пъти и дори в порядъци, и това съответно да се отрази на доходите. Ако това не се случва веднага, то просто е необходимо технологично време тези иновации да проработят и да дадат икономически ефект. Някои, като бившия председател на федералния резерв на САЩ Алан Грийнспан, все още вярват в тази теория. Други смятат, че единствената пречка пред доходите и средната класа у нас е липсата на още няколко минни предприятия, или може би един завод на \"Фолксваген\". Уви, такива надежди са толкова актуални, колкото мечтите на Доналд Тръмп за възраждането на промишлените работни места в Средния Запад на Америка. Завод на \"Фолксваген\" и нови промишлени предприятия може и да се случат, но те на богатство, които през последните десетилетия у нас и по света текат само в една посока – към свръхбогатия елит на планетата (говорим за 2153-тe явни милиардера следени от Forbes, десетки хиляди техни роднини, по-бедни или скрити колеги, и богатството им от над 8.7 трилиона долара). Дали Владимир Путин или Христо Ковачки попадат в този списък, е маловажен детайл. Важният детайл е, че когато обясняваме на нашите деца, че ако учат добре, работят здраво и иновират успешно, един ден МОГАТ да бъдат там, не трябва и да ги лъжем, че настоящата архитектура на капитализма ще им помогне да го направят. Да, възможно е да го постигнат, но ако самите те не са от богопомазания хиперелит, системата активно ще им пречи. Второто необходимо признание е относно реалното съществуване на глобална климатична криза и нейното значение за непосредственото бъдеще. Отдавна не говорим за отричане на промените в климата – поне откакто ураганите, пожарите и наводненията практически не слизат от топ менюто на новинарските сайтове. ОК новинарската формула \"ако не кърви, не върви\" може би обяснява някаква част от вниманието на медиите към разрушенията от природни бедствия. Но никой не може да отрече с лека ръка собствените ни непосредствени впечатления от внезапно наводнени подлези и мазета, Човек трябва да има сериозен недостиг на въображение, за да не може да си представи как това състояние на нещата, при настоящото затопляне от средно 1 градус над прединдустриалната епоха, ще се превърне в перманентна криза при 2-3 градуса, със сурови икономически и социални отражения след още 20 или 30 години. Децата ни нямат липса на въображение. Без да живеят в измислен ад, те не желаят да живеят в истински климатичен такъв. Третата и може би най-важна истина, която трябва да признаем по отношение на въпроса \"Какво СЛЕДва\" е, че ние просто не знаем. Всички ние, родените през ХХ век, нямаме нито добър модел, нито проверени хипотези за онова, което се случва на планета с 9 милиарда души, разпокъсани между различни национални, културни и религиозни ядра, икономически приоритети и ехо камери в социалните мрежи. Единственото, с което разполагаме, са остарели допускания, като например многократно несбъднатите, но никога напълно отречени предсказания на Малтус и Хобс, както и по-обнадеждаващите, но не по-малко несигурни постулати на Норбърт Елиъс за баланса между цивилизационни и де-цивилизационни процеси в човешкото общество. защото е най-добрата платформа за сътрудничество и коопериране, създавана някога от еволюцията. Оцеляваме не просто защото надмогваме природата (тази около нас и нашата собствена), а защото имаме капацитета да осъзнаем проблемите и да си помагаме взаимно за решаването им. Децата ни са способни да открият решенията на проблемите на настоящето и отговора на въпроса \"Какво СЛЕДва?\" именно по този начин. Но за да се случи, трябва да спрем да ги баламосваме с утешаващи приказки за лека нощ и да бъдем честни за реалните проблеми и собственото ни незнание. Оттам насетне поемат те.", "date": "2019.09.21", "title": "Децата ни не искат приказки за лека нощ"}
{"url": "https://www.dnevnik.bg/sviat/2019/09/21/3966646_v_parij_zapochnaha_proverki_sreshtu_shuma_ot/", "text": "След като започнаха да полагат все повече усилия за подобряване на качеството на въздуха, властите в Париж предприемат и мерки срещу вредния шум от двуколесните превозни средства, предава БТА, позовавайки се на електронното издание на в. \"Паризиен\". Вчера общинската полиция е извършила проверки на мотоциклети и скутери, тъй като във Франция има закон за пределните нива на шума от превозни средства, които зависят от модела и броя на цилиндрите на превозното средство. Моторист, в чийто талон е вписан максимален праг от 85 децибела, но при 6000 оборота двигателят му достига до 105, подлеги например на глоба от 90 евро. Още толкова се плащат и за използването на неоригинален ауспух. Някои водачи на този вид превозни средства се оправдават с това, че използват шума при форсирането на моторите, за да бъдат чути от останалите участници в движението.  Това обаче е проблем в Париж. Шумът се отразява на здравето - на слуха, на съня, на когнитивното развитие на децата, на сърдечно-съдовата система. Прагът, определен от Световната здравна организация (СЗО), е 65 децибела, но както и при качеството на въздуха, тези норми се превишават. В малък град близо до Париж  вече се изпробват тестово първите противошумни радари , които се очаква да влязат в действие и да започнат да налагат глоби, ако проекторешението бъде гласувано в обновения закон за транспорта през есента. Първите такива близо 40 \"звукови радари\" вече работят от няколко месеца близо до популярни барове в Париж, а още 17 се монтират на големи строежи. Засега системата само се тества и не се използва за налагане на глоби. Плановете на правителството са тестовете да продължат 2 години и през това време ще се провери доколко ефективна е технологията, както и кои са нивата на шум, над които глобите да се налагат автоматично. За да се борят с шума, градските власти вече модернизираха и голяма част от настилката на околовръстния път на Париж. С нейна помощ силата на шума от трафика се намалява с 2 децибела.", "date": "2019.09.21", "title": "В Париж започнаха проверки срещу шума от мотоциклети и скутери"}
{"url": "https://www.dnevnik.bg/politika/2019/09/21/3966649_prezidentut_se_sreshtna_s_amerikanskiia_poslanik/", "text": "Президентът Румен Радев проведе среща на \"Дондуков\" 2 с изпълняващия длъжността посланик на САЩ в България Джъстин Фридман, съобщи прессекретариатът на държавния глава. Двамата са обсъдили теми от общ интерес, както и предстоящото утре посещение на българския президент в САЩ за участие в 74-ата сесия на Общото събрание на ООН, борбата с корупцията и върховенството на закона в България, модернизацията на Българската армия, се казва в лаконичното съобщение.", "date": "2019.09.21", "title": "Президентът се срещна с американския посланик"}
{"url": "https://www.dnevnik.bg/sviat/2019/09/21/3966656_silno_zemetresenie_raztursi_albaniia/", "text": "Земетресение с магнитут от 5,6 е било регистрирано на около 30 км. западно от албанската столица Тирана днес, съобщи \"Ройтерс\", позовавайки се на информация от Геоложката служба на САЩ. Трусът е бил усетен най-силно в пристанищния град Дурес на брега на Адриатическо море. Разклащането на сградите там, а и в столицата, е накарало жителите да излязат бързо на улиците. Министерството на отбраната в страната обяви, че това е най-силното земетресение в Албания за последните 30 години. Местните медии съобщават, че 49 души са били приети в централната болница на Тирана с леки наранявания. В Дурес има човек със счупен крак вследствие на бързането да излезе навън, а в околните райони има хора с наранявания от паднали тухли и мазилка.      \"Всичките ни съседи излязоха навън с писъци. Слава Богу не продължи дълго - около 20 секунди. Беше кошмар на десетия етаж. Не помня по-силно земетресение\", коментира 67-годишен пенсионер пред \"Ройтерс\". Албанският геоложки институт отчете магнитут 5,8 на земетресението, последовано от вторичен трус с магнитут 5,3 точно 11 минути по-късно. В Дурес има сграда с пукнатина, която стига от основите до шестия етаж. Стара сграда в Тирана пък е била евакуирана заради появили се в стените пукнатини. Има множество паднали тухли и в двора около сградата на Геоложкия факултет в столичния университет.", "date": "2019.09.21", "title": "Силно земетресение разтърси Албания"}
{"url": "https://www.dnevnik.bg/sport/2019/09/21/3966651_federer_srazi_kirios_s_kljuchovi_trenyorski_suveti_ot/", "text": "Роджър Федерер донесе нов успех за отбора на Европа в купа \"Лейвър\", след като сътвори обрат с 6:7 (5), 7:5, 10:7 срещу австралиеца Ник Кириос. Ключова роля за победата на швейцарския тенисист имаше големият му съперник през годините Рафаел Надал. Испанецът влезе в ролята на треньор и даде важни съвети в момент, в който Федерер изоставаше в резултата. 37-годишният швейцарец спечели първите четири точки в тайбрека на първия сет, но допусна обрат и го загуби. Във втората част Федерер трябваше да сервира за оставане в мача при 4:5, когато Надал дойде при него. \"След петия удар в разиграването ти печелиш повече точки от него. Знам, че е трудно, защото той разчита топката много добре. Изчакай точния момент и атакувай, защото той не пропуска\", бяха част от думите на Надал към Федерер.   В следващия гейм Кириос направи няколко непредизвикани грешки, а при следващото завъртане на полетата Надал посъветва Федерер да вложи повече спин към сервиса си и да играе по-високи топки, за да разбие ритъма на австралиеца. Стратегия проработи и Федерер излезе победител в мача. След пет двубоя тимът на Европа води с 5:3 точки в купа \"Лейвър\". Надпреварата се провежда за трети път, като на отборен принцип противопоставя Европа и останалия свят", "date": "2019.09.21", "title": "Федерер срази Кириос с ключови треньорски съвети от Надал (видео)"}
{"url": "https://www.dnevnik.bg/sport/2019/09/21/3966661_shtangistite_vzeha_purvi_medal_na_svetovnoto/", "text": "Божидар Андреев донесе първото отличие за България от световното първенство по вдигане на тежести в Патая, Тайланд. 22-годишният състезател спечели бронза с резултат 346 кг в двубоя в категорията до 73 кг. В изхвърлянето Андреев направи три успешни опита, с които зае второ място в движението след олимпийския шампион Ши Жи Йон. Българинът вдигна 157 кг, с което подобри върховото си постижение с три килограма. Андреев даде трети резултат в изтласкването, като 189 кг му стигнаха за третото място в крайното класиране. Със световен рекорд в двубоя от 363 кг Ши Жи Йон заслужи златния медал, а Окан Чо от Северна Корея остана втори. Андреев е европейски шампион в категорията след титлата си на първенството в Батуми по-рано през годината.", "date": "2019.09.21", "title": "Българските щангисти взеха първи медал от световното"}
{"url": "https://www.dnevnik.bg/sport/2019/09/21/3966664_levski_izluga_slaviia_s_golove_v_kraia/", "text": "Левски\" продължи в ритъм след успех с 2:0 при гостуването си на \"Славия\". Късни голове на резервата Филипе Нашименто и Станислав Иванов донесоха успеха на сините. С победата \"Левски\" излезе временно начело с 23 точки след 10 мача. Сините поведоха с две точки пред \"Лудогорец\", който играе в неделя срещу \"Арда\". \"Славия\" остава осми с десет точки. Двубоят предложи малко възможности пред двете врати, като по-настоятелният отбор беше \"Левски\". Общо в мача имаше едва три точни удара. Още в седмата минута се откри добра възможност за сините. Мартин Райнов беше оставен сам в наказателното поле, но полузащитникът не успя да насочи добре топката след удар с глава.      \"Левски\" продължи да опитва да застраши вратата на \"Славия\" предимно с центрирания. При едно от тях Франко Мазурек беше близо да вкара от фаул, като топката изненада вратаря на белите Георги Петков. Сините влязоха по-силно и през втората част, като с пропуски се отчетоха Хали Тиам и Мазурек. В средата на полувремето се стигна до спречкване между футболистите на терена, като в центъра на напрежението беше Янис Каргас. Постепенно мачът отиваше към нулево равенство, когато Иванов получи топката отдясно, напредна, но беше спрян от бранителите на белите. Нашименто се оказа най-съобразителен и нахлу необезспокояван и вкара над плонжа на Петков в 73-ата минута. Интригата приключи осем минути по-късно след гол на Иванов. Той се възползва от грешка на \"Славия\" и се разписа след спринт с топката от центъра.", "date": "2019.09.21", "title": "\"Левски\" излъга \"Славия\" с голове в края"}
{"url": "https://www.dnevnik.bg/photos/2019/09/21/3966671_snimka_na_denia_motoristi_na_noshtno_karane/", "text": "За поредна година \"Софийски мотористи\" организират една от най-мащабните мото прояви – масово нощно каране, което тази година ще е в памет на загиналите мотористи и под надслов \"Толерантност на пътя\". Инициативата се проведе на тази вечер, а сред гостите на организаторите беше Малина Крумова, председател на Държавна агенция \"Безопасност на движението по пътищата\".", "date": "2019.09.21", "title": "Снимка на деня: Мотористи на нощно каране"}
{"url": "https://www.dnevnik.bg/sport/2019/09/21/3966688_voleibolistite_ruhnaha_v_ljubliana_i_napuskat/", "text": "Мъжкият национален отбор на България отпадна в осминафиналите на европейското първенство по волейбол. Тимът на Силвано Пранди загуби тежко с 1:3 (27:25, 17:25, 16:25, 17:25) от домакина в тази част на схемата Словения. Играта на българите не спореше, като в полето на националите цареше вяло настроение. В голяма част от мача тимът на Пранди не намираше начин да се противопостави на съперника. В предишните си шест участия българите бяха неизменно сред най-добрите осем в турнира, като тази тенденция спира след отпадането на националите в осминафиналите. Най-резултатен в мача стана Клемен Чебул, който завърши със 17 точки. От българите Цветан Соколов и Мартин Атанасов се отчетоха с по 12 точки.      Разликата в първия гейм дойде от многото грешки при сервис на българите. Националите водеха в началото, но изпуснаха инициативата. Словенците поведоха с 24:21, когато на сервис застана Атанасов. Той успя да разбалансира съперника, след което българите обърнаха гейма и го спечелиха с 27:25. Националите използваха импулса, който се пренесе във втората част. Българите поведоха с 5:1, но впоследствие играта им се срина и те изостанаха с 10:19. Словенците задържаха спокойно преднината си и изравниха резултата в геймовете. Словенците започнаха да играят все по-често и успешно с центровете си. Домакините отвориха разлика още в началото на третия гейм, която постепенно увеличиха до края. Картината с повтори в четвъртата част, с която словенците затвориха мача.", "date": "2019.09.21", "title": "Волейболистите рухнаха в Любляна и напускат европейското с наведени глави"}
{"url": "https://www.dnevnik.bg/sport/2019/09/21/3966699_koleblivoto_predstaviane_na_barselona_produlji_sus/", "text": "Шампионът в Ла Лига \"Барселона\" продължи с колебливото си представяне от началото на сезона в Испания и допусна втора загуба в първите си пет мача. Каталунците отстъпиха с 0:2 при визитата на \"Гранада\". За 90 минути \"Барселона\" записа само един точен удар. Точни за тима от Андалусия бяха Рамон Азис във 2-ата и Алваро Вадийо, който беше точен в 65-ата минута от дузпа. Голямата звезда на \"Барселона\" Лионел Меси се завърна в игра, като по подобие на двубоя от Шампионската лига през седмицата, влезе като резерва. Дори и появата на аржентинеца на терена обаче на помогна на тима. След пет кръга \"Барселона\" заема едва седмо място в таблицата след две победи, равенство и две загуби, като има седем точни. Головата разлика на тима е 12:9, като във всеки един от мачовете си каталунците са допускали гол. Само в първия кръг срещу \"Атлетик\" (Билбао), попадението беше само едно.   Успехът на \"Гранада\" изкачи отбора на Диего Мартинес на върха в Ла Лига. Съставът е с 10 точки, колкото има и \"Севиля\", който е и с мач по-малко. След едва 63 секунди игра \"Гранада\" поведе в резултата с точно изпълнение на Азис. Той се възползва от грешка в защитата на \"Барселона\" и с удар от малък ъгъл се разписа. От този момент нататък \"Барселона\" държеше топката и имаше надмощие, но то не беше материализирано. \"Гранада\" игра разумно и не допусна големи опасности в защита. Още на почивката треньорът на гостите Ернесто Валверде пусна на терена Лионел Меси и Ансуман Фати, но и това не даде резултат.      \"Барселона\" допусна втори гол, който дойде от дузпа. Тя беше отсъдена с помощта на системата VAR, като в 66-ата минута беше забелязана игра с ръка на Артуро Видал. От 11-те метра Вадийо беше точен и вкара в долния десен ъгъл на Марк-Андре тер Стеген. До края на срещата и \"Барселона\" имаше претенции за дузпа, но те не бяха уважени.", "date": "2019.09.21", "title": "Колебливото представяне на \"Барселона\" продължи със загуба в Гранада"}
