{"url": "https://www.dnevnik.bg/biznes/2018/08/03/3291524_zavurshi_izgrajdaneto_na_tranziten_gazoprovod_kum/", "text": "Със завършването на транзитния газопровод при Лозенец - Недялско се постига пълна свързаност между българската и турската газопреносна система. Това съобщава Министерството на енергетиката, след като по-рано в присъствието на премиера Бойко Борисов обектът бе открит. Това е станало в присъствието и на министъра на енергетиката и природните ресурси на Турция Фатих Дьонмез, изпълнителните директори на \"Булгартрансгаз\" ЕАД Владимир Малинов и на БЕХ ЕАД Петьо Иванов и други.  \"Благодарение на новоизградената газопроводна отсечка в участъка Лозенец - Недялско се осигурява възможност за пренос на допълнителни количества природен газ по транзитния газопровод\", съобщава енергийният министър Теменужка Петкова, цитирана от пресцентъра си. По нейните думи с изграждането на отсечката се постига пълно съответствие и свързаност с турската газопреносна система. С въвеждането на обекта в експлоатация общият нов годишен капацитет на природен газ в посока Турция достига 1.7 млрд. куб.м. Изграденият лупинг е техническа предпоставка за осъществяване на двупосочни доставки на природен газ – както от България за Турция, така и обратно. Сега трябва да почнем да готвим времето, когато ще затворим тези реактори и на тяхно място ще имаме вече нови. Това каза пред журналисти министър-председателят Бойко Борисов на откриването на модернизиран транзитен газопровод за Турция, коментира премиерът Бойко Борисов, цитиран от агенция \"Фокус\". \"Това са именно договорките, които направихме в Анкара и Москва за продължението на \"Турски поток\" през нашия хъб за Сърбия, Македония, Австрия и Унгария. Това правим в момента и то по европейските правила, със санкциите на ЕК, по тези модели. Факт е, че докато другите още се чудят къде и какво щяло да мине,  нашите вече работят . С тези най-мощни американски компресори, само с още два можем да бутаме по цялото трасе – оттук до Солун, Белград\", обяви Борисов. Според него със завършването на това съоръжение България е върната \"оттам, откъдето преди няколко години вследствие на много студената война, България беше загубила всичко\" и това щяло да бъде описано в книга някой ден.  Компресорна станция \"Лозенец\" разполага с девет газотурбинни компресорни агрегата. В рамките на първия етап от проекта за модернизация на компресорните станции на българска територия са подменени два агрегата в Лозенец. \"Булгартрансгаз\" ЕАД обяви обществена поръчка за избор на изпълнител и на втория етап от обновяването на тези мощности. Предвижда се подмяна на още два агрегата на компресорна станция \"Лозенец\". Реализацията на проекта цели гарантиране капацитета за пренос на природен газ към Турция, Гърция и Македония. Модернизацията на компресорните станции ще повиши сигурността на доставките на природен газ и ще осигури техническа възможност за техния пренос към Европа, се посочва в съобщение на Министерството на енергетиката. ", "date": "2018.08.03", "title": "Завърши изграждането на транзитен газопровод към Турция (допълнена )"}
{"url": "https://www.dnevnik.bg/sport/2018/08/03/3291432_svetovnoto_po_futbol_v_elektronnite_sportove_zapochna/", "text": "Световното първенство по футбол приключи преди по-малко от месец, но провеждането на друг шампионат на планетата дава възможност на мнозина да изживеят емоцията и да се докоснат до любимците си... макар и чрез компютърна симулация. В четвъртък най-добрите 32 играчи започнаха спора за световната титла в компютърната игра FIFA в \"О2 арена\" в Лондон.  Нарастващата популярност на електронните спортове  и желанието им да бъдат признати като спорт налага участниците във форума да следват същите правила на Световната антидопингова агенция подобно в професионалния спорт. \"Тази игра изисква пълна концентрация и знам, че има стимуланти, които ти помагат. Радвам се, че има допинг проверки. Необходимо е да ги има във всеки спорт и ние сме спорт в момента. Взимането на проби е екстремно занимание подобно в професионалния футбол. Те просто избират трима на случаен принцип\", каза състезателят Курт Фенех от Малта. Най-честият допинг стимулант е лекарството \"Адерал\", което съдържа амфетамин. То подобрява концентрацията за дълъг период и изключва нуждата от сън за определено време. Организаторите в надпреварата наблюдават също наличието на съмнителна активност на онлайн пазари за залагания. Много от състезателите се обединиха около мнението, че наличието на допинг проверки е добро за електронните спортове. \"Хубаво е, че има допинг контрол. Трябва да следваме правилата и да сме сигурни, че няма да вземем нещо, което ни е забранено\", каза 19-годишният Александър Бетанкур. Всички участници в Лондон са преминали предварителни пресявки, като са преборили конкуренцията на 20 милиона души в квалификациите, за да стигнат до световното първенство на футболния симулатор. Наградният фонд в надпреварата е 250 хиляди долара, като състезателите са разделени по равно на две платформи - Xbox One and и PlayStation 4. Шампионската си титла ще защитава 21-годишният Спенсър Илинг от Англия, който участва под прякора \"Горила\". Германия се представи слабо на световното в Русия, но на форума в \"О2 арена\" страната е представена от цели осем състезатели. Повечето участници се състезават за себе си, докато някои са привлечени от реални футболни клубове. Състезатели на световното по FIFA имат шампионът на Англия \"Манчестър сити\" и германският \"Байер\" (Леверкузен).", "date": "2018.08.03", "title": "Световното по футбол в електронните спортове започна с чести допинг проверки"}
{"url": "https://www.dnevnik.bg/zelen/2018/08/03/3291551_prirodozashtitnici_jaliat_reshenie_tec_brikel_da_gori/", "text": "Сдружение \"За Земята — Достъп до правосъдие\" обжалва решението  ТЕЦ \"Брикел\"  да може да започне да изгаря отпадъци без анализ как това ще се отрази на хората и природата, съобщават от организацията. Зад това решение стои Районната инспекция по околна среда и водите — Стара Загора (РИОСВ — Стара Загора). Районът вече страда от високи нива на замърсители във въздуха, а Гълъбово е единственото място в Европа със завишени нива на серен диоксид, напомнят от \"За Земята\" и предупреждават, че добавянето на още един източник на опасни газове може да се окаже критично. \"Решението да не се извършва оценка на въздействието върху околната среда (ОВОС) е прибързано и не е съобразено с обществения интерес\", се казва в жалбата.  Инвестиционното предложение на топлоелектроцентралата, свързана с Христо Ковачки, предвижда част от горивото на въглища да бъде заменено с биомаса, RDF и нефтошисти.  При извършваните проверки от РИОСВ — Стара Загора, са констатирани редица случаи на производствени аварии в инсталацията на ТЕЦ \"Брикел\". Много от тях водят до изпускания на непречистени емисии във въздуха на град Гълъбово, при което са били нарушавани изискванията за качество на въздуха. Най-вероятно също така са били нарушавани изискванията за опазване на човешкото здраве на работещите, се изтъква в жалбата на \"За Земята — Достъп до правосъдие\". България е единствената държава в ЕС, срещу която в момента има действия на Европейската комисия заради нивата на замърсяване със серен диоксид. Още през 2010 г. е получено окончателно писмено предупреждение поради неспазване на пределно допустимите стойности за съдържание на серен диоксид във въздуха. Опасността страната да бъде осъдена заради замърсяване на въздуха със серен диоксид от централите на \"Марица-изток\" край Гълъбово е съвсем реална, посочват и от Министерството на околната среда и водите в отчета за работата на служебния кабинет от февруари до април 2017 г., публикуван на сайта на ведомството в края на мандата му и цитиран от сдружението.", "date": "2018.08.03", "title": "Природозащитници обжалват решение ТЕЦ \"Брикел\" да гори отпадъци без екооценка"}
{"url": "https://www.dnevnik.bg/photos/2018/08/03/3291550_snimka_na_denia_novorodeniiat_morj_v_zoologicheskata/", "text": "Новороден морж беше представен в зоологическата градина \"Хагенбек\" в Хамбург, Германия.", "date": "2018.08.03", "title": "Снимка на деня: Новороденият морж в зоологическата градина в Хамбург"}
{"url": "https://www.dnevnik.bg/bulgaria/2018/08/03/3291585_sasht_dariha_motorni_boini_lodki_na_voennomorskite/", "text": "Българските Военноморски сили (ВМС) получиха официално като дарение от САЩ четири нови бързоходни моторни бойни лодки. Три от тях са лодки тип RHIB (надуваеми с твърдо дъно) и една - средна патрулна лодка. България е първата държава от Черноморския регион, която получава такива лодки, каза посланикът на САЩ у нас Ерик Рубин на церемонията по освещаване на лодките във Варна. Дарението - техниката заедно с оборудването и обучението на българските военни в училището на специалните сили на САЩ, е около 2 милиона долара. По време на ритуала по зачисляване на новата техника бяха връчени и сертификатите на българските военнослужещи, завършили курса за експлоатацията и обслужването й. Командирът на ВМС контраадмирал Митко Петев каза, че придобиването на новите плавателни съдове подобрява възможностите за бързо придвижване и доставяне на специалните сили на ВМС по море. Ползвайки вертолетите \"Пантер\" и тези високоскоростни лодки, военният флот вече има пълен комплект за бърза реакция, допълни контраадмиралът, цитиран от БТА. Плавателните съдове могат да се ползват при терористичен акт, подпомагане при задържане, проверка или ескортиране на кораби. Освен това с лодките може да се извършват търсене и спасяване в морето, както и медицинска евакуация на пострадали. Те ще бъдат и в помощ на МВР в борбата с нелегалната имиграция, допълни Петев. Петев добави, че оборудването на лодките е на много високо ниво, като специалният противотерористичен катер е снабден с хидроакустична станция, както и с камери за нощно и топлинно виждане, които могат да засичат водолази. На всички лодки може да бъде монтирано и тежко автоматично оръжие. Петев уточни, че скоростта на средната лодка достига 40 възела (74 км./ч), а радиусът им на действие е над 100 морски мили.", "date": "2018.08.03", "title": "САЩ дариха моторни бойни лодки на Военноморските сили за 2 млн. долара"}
{"url": "https://www.dnevnik.bg/sport/2018/08/03/3291553_daniel_rikardo_napuska_red_bul_sled_kraia_na_sezona/", "text": "Пилотът на \"Ред бул\" във  Формула 1  Даниел Рикардо се разделя с отбора след края на сезона, обявиха \"биковете\". Австралиецът, който е част от програмата за пилоти на австрийския концерн от 2008 г., до момента има 90 старта за тима. В тях Рикардо постигна седем победи и се качи на подиума 29 пъти. Кариерата на Рикардо във Формула 1 преминава изцяло в семейството на \"Ред бул\", след като между 2011 и 2014 г. той караше за втория тим на \"биковете\" \"Торо росо\". \"Ние уважаваме решението на Даниел и му желаем всичко най-добро в бъдеще. От 2014 г. досега той не спира да е отдаден напълно на нашия проект, а 29-те подиума и седемте победи, които постигнахме досега, бяха невероятни\", каза директорът на \"Ред бул\" Кристиан Хорнър. Малко след обявяването на новината за раздялта на пилот с \"Ред бул\", беше съобщено, че той преминава в \"Рено\". Пред сайта на отбора Рикардо казва, че решението да напусне \"Ред бул\" е едно от най-трудните в кариерата му. \"Привличането на Даниел е много важно за нашия отбор, защото той е пилот от много висока класа. Неговият характер и харизмата, която носи ще зареди всички в \"Рено\" за много силни резултати\", каза шефът на \"Рено\" Сирил Абитбул. Във френския отбор австралийският пилот ще бъде съотборник с Нико Хюлкенбрг. Настоящият втори пилот на \"Рено\" Карлос Сайнц пък най-вероятно ще кара за \"Макларън\". От началото на сезона Рикардо се представя по-силно от своя съотборник Макс Верстапен, като спечели два старта (в Китай и Монако) срещу един за холандеца. Австралиецът е пети в шампионата със 118 точки, докато съотборникът му има 105 и е шести.  Още през 2017 г. обаче от \"Ред бул\" подписаха нов договор  с Верстапен до края на сезон 2020. От \"Ред бул\" не коментираха кой ще бъде втори пилот на отбора от следващия сезон. Възможностите са няколко като най-коментираната е Пиер Гасли, който в момента кара за \"Торо росо\" и се представя много силно. Французинът три пъти влезе в зоната на точките през сезона, като беше четвърти в Бахрейн, седми в Монако и шести в  последния старт в Унгария .", "date": "2018.08.03", "title": "Даниел Рикардо напуска \"Ред бул\" и преминава в \"Рено\" след края на сезона"}
{"url": "https://www.dnevnik.bg/bulgaria/2018/08/03/3291590_osinovitelite_na_deca_nad_5-godishna_vuzrast_sa/", "text": "Осиновителите на деца над 5-годишна възраст са дискриминирани, защото нямат право на едногодишен платен отпуск. Това реши Комисията за защита от дискриминация (КЗД), информира news.lexb.bg. Тя установи, че с две разпоредби - в Кодекса на труда и Кодекса за социално осигуряване, се допуска по-неблагоприятното третиране на осиновителите на деца над 5-годишна възраст. Затова препоръчва на правителството и на министъра на труда Бисер Петков да променят двата текста, защото въвеждат непряка дискриминация на основата на признака \"възраст\". Кодексът на труда дава право на отпуск от 356 дни при пълно осиновяване на дете, което е на възраст между две и пет години. Кодексът за социално осигуряване пък регламентира, че по време на този отпуск осиновителят има право на обезщетение. Министерският съвет - заинтересована страна в производството пред комисията, приема, че дискриминация няма, защото след навършването на 5 години детето трябва да посещава група за предучилищна подготовка и затова осиновителите на дете над тази възраст не са в сходно положение с тези, чието дете е на между 2 и 5 години. Министърът на труда и социалната политика пък напомня, че едно от условията, при които се ползват всички видове отпуски и обезщетения, свързани с отглеждането на деца, независимо дали те са рождени или осиновени, е те да не ходят на ясла или градина. В решението си КЗД посочва, че според практиката на Съда на Европейския съюз дискриминация има тогава, когато се прилагат различни правила към сходни положения или едно и също правило се прилага към различни положения. Освен това напомня, позовавайки се на конституцията, че държавата има задължение да закриля децата, а заедно с това и да подпомага родителите при изпълнение на техните права и задължения, свързани с отглеждането и възпитанието им. Комисията подчертава, че когато един осиновител приеме в семейството си дете над 5-годишна възраст, той няма да отдели по-малко време, енергия, любов и отдаденост за това дете, отколкото този с дете под тази възраст. КЗД изтъква, че по-голямото дете дори ще има нужда от дори повече подкрепа заради по-дългото време, което е прекарало извън функционално семейство. \"Факт е, че децата над 5-годишна възраст са включени в образователната система, но не може да се подмине обстоятелството, че едно осиновено дете над 5-годишна възраст, ако бъде \"механично\" въведено в системата на образованието, без да се осигури възможност на осиновителите да осъществят контакт и да изградят доверителни отношения с него, това би поставило детето в условията на повишен стрес\", се посочва в решението. А комисията заключава, че законовите разпоредби въвеждат непряка дискриминация.", "date": "2018.08.03", "title": "Осиновителите на деца над 5-годишна възраст са дискриминирани, установи ресорната комисия"}
{"url": "https://www.dnevnik.bg/biznes/2018/08/03/3291597_bulgariia_e_sred_stranite_v_es_s_nai-visok_rust_v/", "text": "България е сред страните в ЕС, в които се наблюдава най-висок ръст на търговията на дребно през юни в сравнение със същия месец на предходната година, показват данните на Евростат. С уточнението, че не за всички страни членки данните са налични. Според тях търговията на дребно расте за година в България с 6%. В Румъния данните са за 7.8% ръст, в Литва – със 7.2%, а в Унгария – с 6.1%. През месеца най-голямо годишно свиване се отчита в Малта (-1.5%), Австрия (-1.4%) и Естония (-1.2%). Средно за ЕС търговията през месеца нараства с 1.9%, което основно се дължи на по-активната търговия с храни, напитки и тютюневи изделия, отчитат Евростат. Спрямо май оборотът в търговията на дребно се запазва относително стабилен. За месец най-голям ръст се отчита в Германия – от 1.2%, и в Испания и Полша – с 0.7%. Най-големият спад се наблюдава в Швеция и Финландия – с 2.1%, и в Естония – с 1.9%.", "date": "2018.08.03", "title": "България е сред страните в ЕС с най-висок ръст в търговията на дребно през юни"}
{"url": "https://www.dnevnik.bg/sport/2018/08/03/3291517_nai-dobriiat_ruski_skachach_shte_propusne_evropeiskoto/", "text": "Световният шампион във високия скок в зала Данил Лисенко ще пропусне предстоящето европейско първенство по лека атлетика заради нарушение на антидопинговите правила, съобщи Международната федерация по лека атлетика ( IAAF ). 21-годишният руснак е временно със спрени състезателни права, защото не е предоставил информация за местонахождението си по процедурата, свързана с изпълнението на извънсъстезателни допинг проверки. Лисенко е част от руските атлети, на които им беше позволено да се състезават под неутрален флаг след огромния допинг скандал в Русия. Федерацията по лека атлетика в страната продължава да няма лиценз, след като преди дни IAAF удължи наказанието й. От 2015 г. руските състезатели нямат право да представят родината си. Лисенко се намираше в много добра форма от началото на сезона. През март той стана световен шампион в зала на първенството в Бирмингам, а преди година спечели сребро на световния шампионат на открито в Лондон. 21-годишният състезател беше един от претендентите за титлата на европейското, което ще се проведе от 6 до 12 август в Берлин. Преди две седмици Лисенко скочи 2.40 м на турнира в Монако от Диамантената лига, с което изравни най-доброто постижение за сезона на Мутаз Баршим от Катар.", "date": "2018.08.03", "title": "Най-добрият руски скачач ще пропусне европейското заради допинг нарушение"}
{"url": "https://www.dnevnik.bg/sviat/2018/08/03/3291467_kak_nikolai_mladenov_stana_kljuchov_posrednik_mejdu/", "text": "Дискретно, без да вдига шум, българинът Николай Младенов се превърна в един от най-важните посредници в близкоизточния мирен процес. Така в. \"Йедиот ахронот\" започва публикацията си за специалния пратеник на ООН за израелско-палестинския въпрос, публикуван тази седмица. От февруари 2015 г. насам  Младенов е поредният посредник , натоварен с тежката мисия да предотврати война между Израел и \"Хамас\" и да помогне да се вземе най-доброто решение за ивицата Газа. На фона на проблемите по оградата с Газа и предизвикващите пожари балони и хвърчила, пускани от палестинците, Младенов е централна фигура в усилията да се избегне кървав сблъсък. Поне в два случая те се увенчаха с успех - например на 20 юли, когато палестински снайперист уби сержант Авив Леви от израелските въоръжени сили на границата с Газа и армията започна бомбардировки в отговор. Тогава \"Хамас\" потърси Младенов и той поиска прекратяване на огъня, което към момента се спазва. Трудно начало В Израел надделява схващането, че Младенов е най-активният пратеник на ООН от години - сериозен комплимент от държава, която винаги е била изключително подозрителна към заемащия този пост, обикновено смятан от властите за пропалестинска фигура. Така се възприема и бившият български външен министър Младенов в началото на мандата му през 2015 г., а и предишният му опит в ООН е като специален представител за Ирак. И предшественикът му Робърт Сери е обект на критики и често е влизал в остри спорове с израелските власти - например с тогавашния външен министър и сегашен министър на отбраната Авигдор Либерман, поискал той да бъде отстранен след информация, че насочва катарски средства към \"Хамас\" зад гърба на Израел. За Младенов не бе лесно и с палестинците, тъй като Сери бе популярен сред тях години наред, но, изглежда, правилните врати се отвориха за него чрез одобрението на високопоставени палестински представители. Така новият пратеник бавно спечели доверието и на тяхната страна, пише \"Йедиот ахронот\". Свидетелство за уважението и от Израел, и от палестинците е фактът, че му е поверено управлението на средствата, които чужди държави даряват за Газа - управляващите, изглежда, вярват, че той няма да ги насочва към терористични цели. От своя страна в случай на повишено напрежение \"Хамас\" се обръща именно към него освен към Египет. Това същевременно не пречи на Младенов да критикува и двете страни - Израел за прекомерната употреба на сила, убийствата на деца и продължаващото изграждане на селища в Западния бряг, а \"Хамас\" -  за ракетите  и провокациите по оградата и агресията срещу Израел, на която международната общност не обръща достатъчно внимание. Както печели доверие обаче, Младенов така и успява да вбеси Израел - например с публикацията си в \"Туитър\" след убийството на 15-годишен младеж от израелски снайперист. Това доведе до истинска буря в социалните мрежи и протести заради \"едностранчивостта\" на пратеника, а партията на министъра, \"Израел - наш дом\", го попита кога ще публикува нещо и срещу \"Хамас\". Все пак то не промени факта, че Младенов и Либерман имат специална връзка от 1999 г. насам, а дипломатическото сближаване на България и Израел е по времето, когато Либерман е външен министър на страната си, а Младенов - заместник външен министър в София. Задачата, която Абас не иска И в Рамала палестинската власт невинаги се отнася с разбиране към специалния пратеник - особено откакто след топлия му прием обкръжението на президента Махмуд Абас разбра, че Младенов осуетява целите им за Газа. Младенов критикува публично санкциите, наложени от Абас на Газа. По-късно президентът на палестинската власт не подкрепи плана на ООН за ивицата, а това напоследък допълнително охлади отношенията им. Източник на \"Йедиот ахронот\" казва, че уговорките на Младенов са начин да бъде заобиколен Абас, когото той обвинява, че е довел до \"парализа\" всички опити да се реши проблемът с Газа. Освен това Младенов се зае със задача, с която Абас не пожела да се нагърби - да използва международните дарения, за да финансира проекти за електроснабдяване, канализация и други. Заедно с Египет и властите в Газа той работи по план за повишаване на заетостта (безработицата  обхваща над 60% от населението  в трудоспособна възраст), а и по процеса на прехвърляне на властта в ивицата към Палестинската автономия,  който се забави с месеци . В Газа Младенов е считан за \"част от семейството\", пише вестникът - там той често се среща с лидера Исмаил Ханийе и високопоставени представители на \"Хамас\", а политическото ръководство на страната цени работата му. Човекът, който ще намери решение Израел смята, че Младенов е способен независимо от трудностите да намери решението за Газа, а действията му се приемат като положителна насока за атмосфера на надежда в Газа. Добри думи за него идват и от опозицията - интелигентен, фокусиран, енергичен човек, който разбира политиката. Ценят го и американците, а екипът на американския президент Доналд Тръмп за близкоизточния процес е в постоянен контакт с него. Той има и \"горещ телефон\" с Египет, често разговаря с ръководни фигури в израелските служби за сигурност, а наскоро се срещна с премиера Бенямин Нетаняху и министъра на образованието и диаспората  Нафтали Бенет , лидер на  религиозната партия \"Еврейски дом \" и един от най-яростните защитници на заселниците и на решение на израелско-палестинския конфликт, предполагащо  създаване на палестинска държава . Представители на израелските и палестинските власти, които са в контакт с него, казват, че той се надява успехът му тук да му даде повече възможности и на международната сцена. Някои твърдят, че той гледа към поста върховен представител на ЕС във външната политика и сигурността или към друга важна роля в ООН. Междувременно той, изглежда, се справя добре и властите в Израел казват, че целият свят е готов да му повери задачата да намери решение на проблема в Газа - администрацията на Тръмп, страните от Залива и преди всичко най-важният играч, Египет. Докато САЩ стоят настрана И  \"Вашингтон пост\"  в публикация за Младенов отбеляза, че администрацията на Тръмп остава встрани от процеса, докато той работи за мира. \"В последните месеци Младенов е човекът в центъра на усилията да се намали рискът от война между Израел и \"Хамас\"... в момент на скок в израелско-палестинското насилие, влошаващи се условия на живот в Газа и усилията на САЩ да играят традиционната роля на мирен посредник отслабват\", пише изданието. Вестникът припомня, че фактори в тази позиция на САЩ са решението да признае Ерусалим за столица на Израел и да спре финансирането за агенцията, която доставя помощи на две трети от 2 млн. население в Газа. Тези стъпки влошиха отношенията на Вашингтон с палестинците и подхващането на каквато и да било американска инициатива се оказва трудно. На този фон Младенов обяснява в разговора си с \"Вашингтон пост\", че работи с \"всички потенциални донори, но основните партньори са палестинската власт, Израел и Египет. Има само един план за Газа и това е планът, който имаме сега\". Той има предвид намирането на решение за Газа, помиряването между \"Хамас\" и \"Фатах\" и подобряване на живота в ивицата чрез инвестиции в инфраструктура, създаване на работни места и други. \"Различните участници мислят различни неща\", обяснява представителят на \"Хамас\" Гази Хамад. \"Но основният план, който мога да нарека с тази дума, е планът на Младенов. \"Хамас\" не възразява срещу никакви опити да се подобри животът в Газа. За да се случи това обаче, \"Хамас\" не би трябвало да плати никаква \"политическа цена\", казва Хамад.", "date": "2018.08.03", "title": "Как Николай Младенов стана ключов посредник между Израел и палестинците"}
{"url": "https://www.dnevnik.bg/video/2018/08/03/3291628_video_jeni_postaviha_svetoven_rekord_za_grupov_skok_s/", "text": "Международният проект   постави световен рекорд по парашутен спорт за жени, след като край Харков 57 участнички успяха при свободно падане да съберат голяма формация, два пъти да я променят и по този начин да очертаят три фигури. Това стана при групов скок от три самолета, издигнали се на височина 5000 метра. Предишният рекорд е от 2016 г., когато в Холандия скачат 56 парашутистки. Сега участваха представителки на 19 държави. Скокът е регистриран от съдии на Международната федерация по аеронавтика (FAI), а официалното видео е изпратено на специалисти в други страни.", "date": "2018.08.03", "title": "Видео: Жени поставиха световен рекорд за групов скок с парашути"}
{"url": "https://www.dnevnik.bg/sport/2018/08/03/3291594_dvama_bulgari_otpadnaha_v_seriite_na_100_metra_brust/", "text": "Любомир Епитропов и Лъчезар Шумков отпаднаха в сериите на 100 метра бруст в първия ден на европейското първенство по плуване в Глазгоу. Епитропов, който е дебютант на голям форум, зае 38-о място с лично постижение от 1:02.38 минута. Държавният шампион на 100 бруст Шумков се представи под възможностите си и остана 40-и с 1:02.58 минути. Най-бърз в сериите на дисциплината очаквано бе световният рекордьор Адам Пийти от Великобритания, който фиксира 57.89 секунди - рекорд на шампионатите и най-добър резултат в света за сезона. В събота участието си на европейското започва най-добрият български плувец  Антъни Иванов . Той ще стартира в коронната си дисциплина 200 метра бътерфлай, където ще бъде в една серия с фаворитите Ласло Чех (Унгария) и Джеймс Гай (Великобритания). При дамите на 50 метра гръб пък ще участва Габриела Георгиева, която е в трета серия.", "date": "2018.08.03", "title": "Двама българи отпаднаха в сериите на европейското първенство по плуване"}
{"url": "https://www.dnevnik.bg/sviat/2018/08/03/3291623_kakvo_triabva_da_znaiat_bulgarite_otivashti_da_berat/", "text": "В разгара на сезона за бране на боровинки, който съвпадна с необичайно горещо лято в Швеция, властите наложиха забрана за палене на огън на открито, съобщава посолството на България в Стокхолм, цитирано от Министерството на външните работи. Местният бизнес разяснява забраната с брошури на езиците на държавите, от които предимно идват сезонните работници, заети в бране на боровинки. Мерките, обяснени и на български, касаят основно следното: - Пълна забрана за палене на огън. Забранено е да се приготвя храна в гората посредством палене на огън; - Пушачите трябва да загасят цигарите си в бутилка с вода; - Автомобили, които са се движили известно време и са загрели, не бива да паркират на места с висока растителност. Преди да заминат да берат боровинки в Швеция, българските граждани трябва да имат предвид следните важни неща: - Брането на боровинки се позволява в зависимост от публичното право на достъп, дори в големи мащаби и за търговски цели; - Забранено е брането на боровинки, плодове, зеленчуци и др. от дворове и ниви; - Брането на боровинки не трябва да създава неприятности на собствениците на земите; - Позволено е пренощуването в палатка на съответната земя за няколко вечери, стига да не се кършат клони, храсти, дървета и да не се замърсява с отпадъци; - Необходима е здравна осигуровка с пълно покритие на медицински разходи, която да е валидна за цялостния престой в Швеция; - Ако човек изпадне в беда, първата отговорна институция, която следва да му помогне, е общината, в която се намира в момента; - Важно е да се помни, че хора, които нямат намерение да търсят работа, нямат право на получаване на финансова подкрепа в дългосрочен план; Посолството на Република България в Стокхолм може да оказва съдействие на български граждани, изпаднали в затруднено положение в Швеция, в рамките на своите законови правомощия, а именно: - Да осигурява актуална информация относно възможностите за завръщане в България; - Да осигурява информация за правото и условията за пребиваване, работа, обучение, социално и медицинско обслужване на български граждани в Швеция; - Да издава временен документ за завръщане в България в случай на увреждане, изгубване, отнемане или кражба на български документи за самоличност. Адресът на посолството на България в Швеция е Karlavägen 29, 11431, Стокхолм. Консулската служба приема граждани от понеделник до петък между 10 и 12 часа. Сведения в работно време могат да се получат на +46 8 20 67 13, а при спешни случаи в извънработно време – на +46 707 797 155.", "date": "2018.08.03", "title": "Какво трябва да знаят българите, отиващи да берат боровинки в Швеция"}
{"url": "https://www.dnevnik.bg/bulgaria/2018/08/03/3291633_emil_djasim_osudi_i_saita_blic_za_klevetnicheski/", "text": "Учителят по история Емил Джасим обяви, че е осъдил и сайта \"Блиц\" на първа инстанция заради клеветнически твърдения. Това се вижда от профила му в социалната мрежа \"Фейсбук\". За постановеното в началото на седмицата решение потвърдиха за \"Дневник\" от Софийския районен съд (СРС). Оттам обясниха, че обезщетението за Джасим е 4500 лв. плюс съдебните разноски. Решението не е окончателно и подлежи на обжалване. Повод за делото стана публикация в \"Блиц\", че Джасим е обиждал Васил Левски. \"Осъдих и \"Блиц\" на първа инстанция за клеветническа статия от началото на март 2017 г., в която твърдят как съм бил хулил и обиждал паметта на Левски, наричайки Апостола с нецензурни думи. Днес беше официално потвърдено от съда за трети път, т.е. от трети различен съдебен състав, че (псевдо) медии тиражират манипулации и клевети за моето отношение към българските национални герои и към българската национална история\", написа Джасим в профила си в социалната мрежа. В началото на май преподавателят по история спечели и делото си срещу сайта ПИК. След това обаче последва мащабна атака на изданието срещу съдията по казуса Силвия Хазърбасанова, която бе защитена  от столичните си колеги  и  от Висшия съдебен съвет (ВСС) . Съветът предупреди, че с действията си ПИК създава предпоставки за саморазправа със съдии. Преди това Джасим спечели на първа инстанция и срещу \"Труд\". През на март 2017 година  Джасим заведе четири дела срещу близките до депутата от ДПС Делян Пеевски сайтове \"Блиц\" и ПИК, вестник \"Труд\" и срещу главния редактор на \"Блиц\" Ивайло Крачунов. Става дума за заведени от историка граждански дела за нанесени неимуществени вреди и всеки от тях е за по 4500 лв. В продължение на седмици съдените от Джасим медийни издания публикуваха материали, в които го обвиняваха в \"антибългарска пропаганда\" и \"гавра\" с исторически личности като Васил Левски, насаждайки по този начин неверни и клеветнически внушения, че не уважава българската историческа памет, съобщиха през март от \"Да, България\", в чието ръководство е учителят. Поводът бе участието на Джасим в годишното издание на платформата TED. Джасим бе  нападнат  и удрян в София  отново през март миналата година. ", "date": "2018.08.03", "title": "Емил Джасим осъди и сайта \"Блиц\" за клеветнически твърдения"}
{"url": "https://www.dnevnik.bg/video/2018/08/03/3291654_video_drugite_novini/", "text": "Късноантична гробница под ул. \"Московска\" изненада археолозите", "date": "2018.08.03", "title": "Видео: Другите новини"}
{"url": "https://www.dnevnik.bg/sport/2018/08/03/3291264_el_maestro_cska_beshe_blizo_do_perfektnoto_predstaviane/", "text": "Треньорът на ЦСКА Нестор Ел Маестро оцени високо играта на отбора си срещу \"Адмира\". Въпреки това той показа и критичност, като заяви, че футболистите му са допуснали отпускане в отделни моменти. ЦСКА  спечели втора победа срещу австрийците, този път с 3:1 като гост , и с общ резултат 6:1 стигна до третия предварителен кръг в Лига Европа. Там съперник ще е \"Компенхаген\". Ел Маестро посвети победата на привържениците, подкрепили масово червените в Австрия. \"Знаехме, че един гол ще ни е достатъчен, за да приключим всичко. В крайна сметка след десет минути всичко беше ясно, фантастично представяне. Дойдохме да си свършим работата и го направихме. Щастлив съм да видя толкова много фенове на ЦСКА тук, тази победа е за тях\", каза Ел Маестро пред \"Диема\". По думите му футболистите са започнали мача леко несъсредоточени. \"Искам да играем малко по-сериозно и да сме по-концентрирани. Успяхме да го направим през второто полувреме.\" \"Всеки мач зависи от съперника, в крайна сметка се защитихме добре, отбелязахме три гола. Бяхме по-добрият отбор в този европейски двубой. Близко до перфектното представяне, заслужено продължаваме напред\", продължи треньорът на ЦСКА. Той обясни, че философията му е, че отборът трябва да играе за своя нападател и спрямо характеристиките му. И изрази задоволство от представянето на бразилеца Мауридес, който вече има четири гола в четири мача. \"Малко знам за \"Копенхаген\", но за нас най-важният мач е този, който предстои (срещу \"Дунав\"). Не е клише, вярвам в това. Аз трябва да мотивирам играчите, но и те сами трябва да са мотивирани\", добави Ел Маестро.", "date": "2018.08.03", "title": "Ел Маестро: ЦСКА беше близо до перфектното представяне"}
{"url": "https://www.dnevnik.bg/zelen/2018/08/03/3291041_naruchnik_s_hrana_purva_pomosht_za_bedstvashti_jivotni/", "text": "В разгара на лятото, когато редица животински видове отглеждат малките си, често има случаи на намерени невръстни бебета от различни видове. \"Дневник\" публикува  материал  кога и как се налага да помогнем на бедстващи животни. Днес потърсихме мнението на специалисти за това как и с какво да храним спасени животни, когато се налага да ги приютим, заведем на ветеринар или в регионалните инспекции по околна среда и води.  При спасяването на бебета на диви животни и птици всеки случай е индивидуален. Преди да помогнем и да храним животинче, трябва да се преценят съвкупност от обстоятелства. Затова е добре веднага да чуем мнението на специалисти. От  Спасителния център за диви животни в Стара Загора  призовават гражданите да се свързват  с тях по телефон за съвет , преди да предприемат каквото и да било.  Съветите на ветеринарите по-долу, свързани с храненето и отглеждането на малки диви животни, са Важно е да сме наясно, че посочената храна би могла да бъде и опасна при по-продължително използване. При храненето на всички птици ползвайте  , като внимавате птицата да не си нарани очите на тях, като прави резки движения. Без топлинно обработена храна  В никакъв случай не давайте на животното топлинно обработена или овкусена храна като колбаси, супи, кисело или прясно мляко, хляб, бисквити, сготвени ястия.  Освен че най-често водят до увреждане храносмилателната система, в много от случаите тези храни стават причина за бърза и мъчителна смърт.  Пилешко за грабливите птици Малките на нощните и дневните грабливи птици може да бъдат захранени в домашни условия с чисто, необработено пилешко месо или черен дроб. Режат се малки парченца, които преди подаването към устата се потапят във вода. На едно хранене птица с тегло 200-300 грама може да поеме 20-30 грама месо. Желателно е храненето да бъде три пъти на ден. Бели червеи за пойните птици За пойните птички най-достъпната храна са белите червеи, които се продават в ловно-рибарските магазини. Желателно е да се нарежат на парченца, защото са с много дебела външна ципа. Желателно е храненето да става през 2-3 часа. Белите щъркелчета – с риба или сурово пилешко Малките на белия щъркел може да се захранят с малки парченца необработено пилешко месо или риба. Храната се овлажнява с малко вода. Ако малкото е немощно или твърде малко, давайте парченцата храна с пинсета към клюна, като внимавате да не се набоде на нея. За враните: сурово месо Врановите птици може да се захранят с необработено месо - парченца пилешко или черен дроб, бели червеи (предварително нарязани) или предварително накиснати във вода до леко омекване котешки или кучешки гранули. Храната трябва да е овлажнена, за да бъде лесна за преглъщане. Ако птицата е малка и проси храна, като си отваря клюна и грачи, трябва да поставяте малки парченца от храната в клюна. Ако е поотраснала и вече е в състояние да се храни сама, поднесете купичка с храната пред нея.  Този вид птици имат нужда от наличие на  , която да поемат, ако имат нужда, сами. Мляко от крава е опасно за бозайниците Бозайниците не бива в никакъв случай да се хранят с мляко от крава. То не е подходящо за тях и най-често води до диария и смърт в рамките на няколко дни.  Необходимо е да се хранят с адаптирано мляко за бебета котенца и кученца, което може да се открие във ветеринарна аптека или някои зоомагазини. Ако няма как да осигурите адаптирано мляко, най-добре предлагайте на малкото затоплена вода или физиологичен разтвор. Това може да продължи не повече от едно денонощие. След хранене задължително масажирайте коремчето на малкото, за да го стимулирате да се изходи (дефекация), както би направила майка му.", "date": "2018.08.03", "title": "Наръчник с храна \"първа помощ\" за бедстващи животни"}
{"url": "https://www.dnevnik.bg/sviat/2018/08/03/3291260_nad_300_hil_bulgari_veche_jiveiat_v_germaniia/", "text": "Без изненада - все повече чужденци живеят в Германия. Според данни на Федералната статистическа служба във Висбаден, делът на хората с миграционен произход в Германия е достигнал нов рекорд - 19.3 милиона души, или с 4,4% повече отколкото през предходната 2016 година. Към хората с миграционен произход от Службата причисляват лицата, които не са родени в Германия или поне един от родителите им не е германски гражданин. Данните са от представително допитване сред 1 процент от германското население, проведено основно в частни домакинства. Това означава, че не са взети предвид живеещите в приюти или приемни центрове за бежанци, например. Най-много са турците За поредна година първото място в тази класация заемат чужденците от турски произход - от всичките 19.3 млн. души около 2.8 милиона (14%) са хората с турски корени, следвани от мигрантите от полски произход (2.1 млн.), руски (1.4 млн.), казахски (1.2 млн.) и румънски (0.9 милиона). За първи път Федералната статистическа служба се интересува и от езика, който се говори в съответното домакинство. Резултатите сочат, че в 2.5 милиона от общо 24 млн. домакинства в Германия общуването е на чужд език (най-често турски - 17%). Арабски се говори в около 7 процента от домакинствата с повече от един човек. И още данни: 13.2 млн. души са се преселили в Германия, посочвайки като мотив най-вече семейни причини. Така например първите турци и поляци пристигат в Германия още преди много години, за да работят във фабрики и заводи и впоследствие останат в Германия, където се раждат техните деца и внуци. Колко са българите? От 2007 година България и Румъния са в Европейския съюз, което позволява на техните граждани свободно придвижване. Само през миналата година 85 хиляди румънци и 45 хиляди българи са се преселили в Германия. По последни данни, българите в Германия вече са около 310 хиляди. Мнозинството от тях е на възраст между 30 и 35 години, а 5,2% са родени в Германия. Най-много българи живеят в провинциите Северен Рейн-Вестфалия и Бавария - общо около 114 000 души. Германското общество става все по-разнообразно и многолико - факт, който се забелязва дори само ако вървите по улиците. Въпреки това не спират ожесточените дебати за интеграцията и дискриминацията. Отскоро имигранти и германци с чуждестранен произход започнаха да споделят в социалните мрежи различни истории под хаштага #MeTwo, описващи ежедневните прояви на расизъм, с които те се сблъскват. Движението възникна като пряка реакция от случая с футболиста Месут Йозил, който напусна националния отбор заради проявено към него расистко отношение. \"Роден съм в Германия и съм учил тук, не разбирам защо хората не ме възприемат като германец\", изрази възмущението си футболистът. Скандалът отново разпали страстите по голямата тема за имиграцията и интеграцията, а във въздуха увисна въпросът дали Германия е в състояние да се справи с този проблем.", "date": "2018.08.03", "title": "Над 300 хил. българи вече живеят в Германия"}
{"url": "https://www.dnevnik.bg/sviat/2018/08/03/3291135_ot_diamantite_na_diktatora_do_vagner_-_afrikanskata/", "text": "В последния ден на юли бе съобщено за смъртта в Централноафриканската република (ЦАР) на трима руски журналисти - Орхан Джемал, Александър Расторгуев и Кирил Радченко. Журналистите са работели върху филм за руснаци, които обучават местни военни. През последния половин век ЦАР преживя кървави междуособици, обвиняван в канибализъм \"император\" и няколко военни преврата. Досега никой не е успявал да наложи ред в най-неразвитата по оценки на ООН страна в света, нито французите, нито различните миротворчески мисии на ООН и на Африканския съюз, нито руските военни инструктори. Последното място До 1960 г. ЦАР беше колония на Франция, а след получаването на независимост си остава една от най-бедните и слабонаселени африкански страни с изключително нестабилна политическа обстановка и продължаващ конфликт между християнски и мюсюлмански въоръжени групировки. Страната е разположена между Чад, Камерун, Конго, Демократична република Конго, Судан и Южен Судан. Няма излаз на море, затова пък територията на държавата, оформена по времето на колониализма, е богата на полезни изкопаеми: злато, диаманти, кобалт, уран и петрол. ЦАР води в много рейтинги на най-неблагополучните страни в света. През 2015 г. ООН я нарече най-неразвитата страна, а през 2017 г. ЦАР се оказа на последното място в рейтинга на МВФ по ниво на БВП на глава от населението. Близо 70 процента от децата са неграмотни, а средната продължителност на живота е около 50 години. Местните власти на практика не контролират 80% от територията на страната. От 2013 г. се води безкраен конфликт, който доведе до това, че половината от населението на ЦАР - 2.3 милиона души, се нуждае от хуманитарна помощ. Положението се влоши още повече, когато към ЦАР тръгнаха бежанци от суданската провинция Дарфур, където проправителствени отряди тероризираха християнското население. ООН нарече глада и масовата гибел на хора в Дарфур най-голямата хуманитарна катастрофа на 21 век. От Бокаса до Бозизе Цялата съвременна история на ЦАР е свързана с преврати и опити на Франция и ООН чрез поддържане на едната или другата страна да наложат ред. Скоро след получаването на независимостта на власт в ЦАР дойде диктаторът Жан-Бедел Бокаса. Той беше началник на генералния щаб на страната при първия й президент Давид Дако, който му беше братовчед. Бокаса участва в заговор срещу Дако и в крайна сметка самият той дойде на власт, след това се обяви за пожизнен император, а страната нарече Централноафриканска империя. \"Императорът\" обичаше пищните церемонии и се вдъхновяваше от Наполеон Бонапарт. Бокаса живееше нашироко, но страната, както и сега, оставаше крайно бедна. От една страна, диктаторът демонстративно скъса отношенията с Франция и прие исляма, за да угоди на либийския лидер Муамар Кадафи, а от друга, бе приятел с френски политици и им подаряваше диаманти. През 1979 г. с участието на Франция Бокаса беше свален и се завърна в страната чак през 1986 г., но беше изправен пред съда. Освен всичко друго Бокаса бе обвиняван и в канибализъм - в хладилника на неговата резиденция бяха намерени части от човешки тела, но не успяха да го подведат под отговорност за това. През 90-те години на 20 век след серия от военни преврати в ЦАР се установи относителен мир, а военните не бяха на власт до 2003 г. Тогава генерал Франсоа Бозизе организира военен преврат срещу губещото популярност правителство, а след това нееднократно побеждаваше на изборите за президента на страната. През 2010 г. той реабилитира Бокаса. През 2013 г. Бозизе бе принуден да напусне страната. По това време в ЦАР вече беше пламнал въоръжен конфликт между мюсюлманската групировка \"Селека\" и властите, а по-късно и с християнските въоръжени групировки. Поддръжниците на \"Селека\" накрая завзеха столицата - град Банги, и отстраниха режима на Бозизе. Последва още една намеса на международните миротворци. За да се установи мир в страната, където по мнението на ООН имаше етнически прочиствания (срещу мюсюлманите) и се извършваха престъпления срещу човечеството, в ЦАР беше въведен международен контингент от повече от 10 000 миротворци. Помагай, Русия! Сега страната се ръководи от бившия премиер Фостен-Арканж Туадера, когото смятат за неутрална фигура и за човек, който не е свързан нито с мюсюлманските бойци, нито с християнските групировки. Именно той се обърна за помощ към Русия за възстановяване на реда. През октомври 2017 г. Туадера се срещна в Сочи с външния министър на Русия Сергей Лавров, а през март тази година Москва официално съобщи за решението си да окаже на ЦАР безвъзмездна военна помощ. Израз на това беше изпращането на близо 200 инструктори. През май тази година Туадера дори пристигна на Петербургския икономически форум, където се срещна с руския президент Владимир Путин. Руското интернет издание The Bell съобщи в началото на юни 2018 г., позовавайки се на собствени източници, че в ЦАР работят военни инструктори на частната военна компания \"Вагнер\", която изданието свързва с близкия до Кремъл милиардер Евгений Пригожин. /БТА", "date": "2018.08.03", "title": "От диамантите на диктатора до \"Вагнер\" - африканската страна, където убиха руски журналисти"}
{"url": "https://www.dnevnik.bg/sport/2018/08/03/3291316_antuni_ivanov_iska_da_vurvi_stupka_po_stupka_s_pogled/", "text": "Българският плувец  Антъни Иванов  се надява да стигне до медал от европейското първенство в Глазгоу. Той заяви, че ще прави стъпка по стъпка. Бронзовият медалист от световното първенство за юноши е един от деветимата българи, които ще се състезават на европейското. Иванов ще плува в най-силната си дисциплина - 200 м бътерфлай, както и на 50 м и 100 м бътерфлай. \"Целта ми е да вляза на полуфинал, след това на финал и след това евентуално да се боря за медал. Преди две години в Лондон станах девети. Всяко място под деветото ще е крачка напред\", каза Иванов, цитиран от bgswim.com. \"Заявените състезатели на 200 м бътерфлай са с много силни резултати и ще направят много плътна дисциплината. За мен фаворит е унгарецът Крищоф Милак (световен шампион за юноши в Индианаполис с рекорд)\", заяви българинът. Според него изненади могат да поднесат британецът Джеймс Гай, сърбинът Велимир Степанович и германецът Рамон Кленц, наскоро плувал под 1:56 мин. \"Ще е интересно и кой измежду унгарските звезди Тамаш Кендереши и ветеранът Ласло Чех ще продължи към полуфиналите\". Миналата година  Иванов спечели бронзов медал на световното първенство за юноши в Индианаполис , а при мъжете се класира за финала 200 метра бътерфлай.", "date": "2018.08.03", "title": "Антъни Иванов иска да върви стъпка по стъпка с поглед към медал от европейското по плуване"}
{"url": "https://www.dnevnik.bg/sviat/2018/08/03/3291339_emersun_mnangagva_pecheli_izborite_za_prezident_na/", "text": "Кандидатът на управляващата партия Африкански национален съюз на Зимбабве - Патриотичен фронт (ЗАНУ-ПФ) Емерсън Мнангагва, спечели президентските избори, предадоха световните агенции. Резултатите бяха оповестени в момент, в който обстановката в столицата Хараре е напрегната. Армията патрулира по улиците  след протести, в които имаше шест жертви . Говорител на опозицията определи резултатите като \"фалшиви\" и каза, че те не са били проверени от нея. Мнангагва, който бе досегашен президент на Зимбабве след отстраняването на Робърт Мугабе, получи 50.8 процента от гласовете. Противникът му, лидерът на опозицията Нелсън Чамиса получи 44.3 процента, съобщи Присила Чигумба, председателката на централната избирателна комисия. След оповестяване на победата му, Мнангагва приветства новото начало за Зимбабве, предаде \"Франс прес\". \"Благодаря, Зимбабве. Това е ново начало. Нека се обединим в мир и любов и заедно да построим един нов Зимбабве за всички\", каза Мнангагва. Мнангагва беше дясната ръка на Робърт Мугабе. В продължение на над 30 години той бе предан служител на президента. Мнангагва дойде на власт през ноември след намеса на армията, при което се стигна до оттеглянето на Мугабе от власт. Мнангагва е наричан Крокодила заради безжалостния му характер. По време на предизборната кампания той обикаляше страната и се представяше като човек на промяната, като се отрече от ментор Мугабе.", "date": "2018.08.03", "title": "Емерсън Мнангагва печели изборите за президент на Зимбабве на фона на насилие"}
{"url": "https://www.dnevnik.bg/na_put/2018/08/03/3291343_raboteshtite_na_aifelovata_kula_prekratiha_stachkata_si/", "text": "Персоналът на Айфеловата кула се съгласи да прекрати стачните действия. Туристическият обект ще приема посетители още днес, предадоха \"Франс прес\" и \"Ройтерс\", цитирани от БТА. Айфеловата кула бе затворена за посещения от сряда в 16 ч. местно време заради стачката на персонала, протестиращ срещу условията на прием на туристи. Работещите в най-голямата забележителност на Париж недоволстват, че система за достъп на посетители, въведена от управата на кулата, предизвиква \"чудовищни опашки\". Промените в организацията на посещенията бяха наложени, заради мерки за сигурност.", "date": "2018.08.03", "title": "Работещите на Айфеловата кула прекратиха стачката си"}
{"url": "https://www.dnevnik.bg/na_put/2018/08/03/3286671_fotogaleriia_ostrovut_na_izkustvoto/", "text": "Постосоцалистическа Братислава предлага на съвременните туристи всичко, от което имат нужда. Това обяснява и огромното оживление от ранна утрин до късна нощ по улиците на стария град. Важното е, че измъкване от човешкото множество има.", "date": "2018.08.03", "title": "Фотогалерия: Островът на изкуството"}
{"url": "https://www.dnevnik.bg/zelen/2018/08/03/3291137_kak_da_vurnem_gradovete_na_peshehodcite_i/", "text": "През 2030 г. във Франция се очаква броят на пешеходците в градовете да се изравни с този на хората, които се придвижват със собствен автомобил. За сравнение, през 2002 г. разликата е била близо 30% в полза на хората с автомобилите. Зад тази прогноза стои целенасочена политика на държавата за превръщането на градовете в място за хората и връщане на градските пространства на пешеходците и велосипедистите. Още в началото на 90-те години местните власти във Франция започват да работят в тази посока. Кои са ключовите управленски решения и стъпки в тази стратегия – пред \"Дневник\" разказва Силви Банун, междуведомствен координатор – развитие на практиките на използване на велосипед към Министерството на екологичния и солидарен преход, която представи опита на Франция по време на традиционния семинар \"Екообщина\" тази година. Как да върнем градовете на пешеходците  Силви Банун дава конкретни решения като се позовава на френските практики на местната власт.  Първата важна стъпка – по думите й, е намаляване на максималната допустима стойност на скоростта на автомобилите в центъра на града – т.нар. успокояване на трафика. Обичайно се допуска тя да е до 30 км/ч.  В същото време е добре да се улесни изграждането и използването на велоалеи, както и на пешеходни пътеки и тротоари. Обичайно това се случва за сметка на пространството, дадено на автомобилите.  Тук френската специалистка споделя впечатлението си от улиците в София - улиците обичайно имат две или три ленти за автомобили в една и съща посока. \"Това стимулира шофьорите да карат по-бързо. Ако искате да накарате повече хора да се придвижват пеша, трябва да намалите пространството за колите. Намаляването на пътните ленти за коли на улицата за сметка на разширяване на тротоарите за пешеходци и велоалеи на улицата е важна стъпка, обясни Банун. \", посочва Силви Банун. Така идва и другото логично решение за ограничаване използването и мястото за автомобили. Стъпките са въвеждане на високи такси за паркиране в центъра и други зони на градовете. След това може да последва и пълната забрана за употреба и паркиране в същите тези райони. \"Когато не можеш да паркираш някъде, например в центъра, просто не отиваш с колата си там\". При избора на решение къде да се разположат велоалеите е важно да се има предвид, че пешеходецът се движи с 5 км/ч, а велосипедистът с 15 км/ч, т.е. три пъти по-бързо. Затова е редно велосипедистите да са на улицата, защото са опасни за пешеходците. Тротоарът не е мястото за тях, смята Банун. Тя подчертава, че на улици със смесено придвижване на автомобили и колоездачи трябва скоростта на колите да е много ниска - 30 км/ч, тъй като обичайната скорост за велосипедисти е 15-20 км/ч. При разделянето на зоните - автомобилите могат да карат с 50 км/ч.  Френският експерт споделя и друго впечатление от светофарите в София: \"На светофарите по софийските улици – пешеходецът трябва да чака дълго време всички други участници в движението на улицата, двете ленти за автомобили. Това е начин да се каже на пешеходеца \"ти не си значим\", коментира Банун пред \"Дневник\". Важно е да се стимулира промяната в навиците на хората по отношение на придвижването и да се работи върху имиджа на градския човек, смята още Банун и цитира изследване, според което 90% от рекламите са свързани с мобилност, с коли, които се движат на свобода. Икономическите ползи от повече пешеходци  Икономическите предимства в райони, където присъствието на автомобили е ограничено не са малко: стойността на недвижимите имоти се покачва, увеличава се желанието на хората да излизат и да посещават търговски и културни обекти, да пазаруват и да консумират в ресторанти и други заведения. В търговските обекти с ресторанти и магазини основните консуматори са именно пешеходците, после са велосипедисти и чак накрая са по важност автомобилите, подчертават французите и цитират данни, според които 80% там са клиентите пешеходци и хора с колела и едва 20% - с коли. Банун дава за пример всички италиански градове, където още 70-те години се правят зони, ограничени за коли. Така местната власт в Италия прави опит да съживи и дори да даде нов живот в градовете. Това се оказва успешен експеримент в Болоня, Пиза, Венеция. Използването на велосипед и придвижването пеша имат много предимства и в борбата срещу промените в климата, за здравето и енергийната ефективност.  По въпросите, свързани със страха от непопулистки решения на местно ниво, за нежеланието за промяна от страна на шофьорите и лобито на автомобилната индустрия, Банун е категорична: \"Трябва да се действа бързо въпреки съпротивата\". Тя дава за пример, когато се ремонтират улиците заради водопровод или канализации: тогава хората свикват, че няма възможност за движение там и после - след ремонта, местната власт умишлено \"забравя\" да върне там платно за движение на автомобили. Определя това като необходима хитрост. Друга подобна хитрост, описана от швейцарски урбанисти, е да се направи нещо от безплатно - платено, после да стане много скъпо и накрая да се забрани. Връща се отново за пример паркирането в центъра. Според нея това е начин да свикнат хората постепенно и да използват много по-рядко автомобил. ", "date": "2018.08.03", "title": "Как да върнем градовете на пешеходците и велосипедистите"}
{"url": "https://www.dnevnik.bg/sport/2018/08/03/3291314_legendata_ot_formula_1_niki_lauda_e_preturpial/", "text": "Легендарният пилот от Формула 1 Ники Лауда е претърпял успешна белодробна трансплантация, съобщава \"Ройтерс\". Интервенцията е извършена в болница във Виена. Лекарите обявиха, че трансплантацията се е наложила заради влошеното здраве на 69-годишния Лауда след усложнения след грип. Според медии в страната преди дни той е бил приет за лечение в болницата. Лауда е трикратен световен шампион във Формула 1. В историята остава голямото му съревнование с Джеймс Хънт. Австриецът е акционер в отбора на \"Мерцедес\", като е част и от ръководството. Освен това през годините  е развивал дейност в авиационния бизнес чрез компаниите \"Лауда ер\" и \"Ники\" .", "date": "2018.08.03", "title": "Легендата от Формула 1 Ники Лауда е претърпял белодробна трансплантация"}
{"url": "https://www.dnevnik.bg/citat_na_deniia/2018/08/03/3291353_citat_na_denia_obedineni_patrioti_sme_nai-dobrata/", "text": ", каза днес по Би Ти Ви зам.-председателят на ВМРО и евродепутат Ангел Джамбазки. В отговор на въпрос той обяви, че още не е решено как партиите в коалицията ще участват на предстоящите евроизбори. Коментирайки конфликтите между Валери Симеонов и Волен Сидеров, Джамбазки посочи, че е по-добре да има разправии на висок тон и сблъсък на характери, отколкото отношения между двуличници, които си забиват нож в гърба. Той все пак призна, че понякога се минава границата и това изнервя съмишлениците на партиите в коалицията. Ангел Джамбазки не се съгласи с твърденията, че има лобизъм от страна на депутати от обединението. Според него в Брюксел никой не се интересувал какви са отношенията в управляващата коалиция в България.", "date": "2018.08.03", "title": "Цитат на деня: \"Обединени патриоти\" сме най-добрата новина за българския национализъм"}
{"url": "https://www.dnevnik.bg/sviat/2018/08/03/3291354_ruskinia_rabotila_v_posolstvoto_na_sasht_v_moskva_e/", "text": "Рускиня, която в продължение на 10 години е работила в американското посолство в Москва, бе заподозряна от американските власти в шпионаж в полза на Русия, предаде \"Франс прес\", като се позова на няколко медии, съобщи БТА. С руска националност, тази жена е работила за \"Сикрет сървис\" - агенцията, натоварена с мисията да охранява и да разследва на американска територия и в чужбина и която има 150 представителства по света. Жената не е породила подозрения тогава. Работила е в \"Сикрет сървис\" до 2016 г. според телевизия Си Ен Ен, която се позовава на представител на американската администрация. При рутинна проверка американските власти обаче открили, че жената редовно се е срещала и разговаряла без разрешение с Федералната служба за сигурност (ФСБ) на Русия. Според  в. \"Гардиън\"  има съмнения, че е разполагала с достъп до поверителни информации, но не и до строго поверителни. \"Тя не е имала достъп до строго поверителни информации\", твърди високопоставен представител на администрацията, цитиран от Си Ен Ен. Той обаче допълва, че жената е предоставила много информации на ФСБ, което не е трябвало да прави. Според друг източник на \"Гардиън\" тя е можела да ползва най-опасната база данни - официалната имейл система на \"Сикрет сървис\". Тя е била изгонена от работа миналата година, след като Държавният департамент ѝ е отнел правото на достъп до информация. \"Сикрет сървис\" не е започнала щателно разследване по случая, твърди британският \"Гардиън\" и допълва, че само подробно разследване от външен източник може да определи какви щети е причинила жената. Уволнението ѝ не е събудило подозрение, защото съвпаднало с нареждането над 750 души от персонала на мисията на САЩ  да напуснат, изгонени от Русия . В изявление \"Сикрет сървис\" признава, че всички чужди граждани, които му предоставят услуги при изпълнение на мисията му, било то административна или друга, могат да станат обект на влияние на чуждо разузнаване. Но в никакъв момент тези хора не са в състояние да получат информации за националната сигурност, допълва агенцията. Името на жената не се съобщава, но в. \"Гардиън\" твърди, че и то, и позицията на заподозряната са му известни.", "date": "2018.08.03", "title": "Рускиня, работила в посолството на САЩ в Москва, е заподозряна в шпионаж"}
{"url": "https://www.dnevnik.bg/sport/2018/08/03/3291291_fotogaleriia_glazgou_i_purvite_emocii_ot_evropeiskite/", "text": "Полякинята Виктория Лопушанска по време на квалификацията в отборното състезание по гимнастика в Глазгоу. Шотландският град е домакин на  .", "date": "2018.08.03", "title": "Фотогалерия: Глазгоу и първите емоции от европейските първенства"}
{"url": "https://www.dnevnik.bg/sviat/2018/08/03/3291359_nad_262_hil_dushi_sa_zaginali_zaradi_nasilieto_v/", "text": "Насилието в Колумбия е отнело живота на 262 197 души за 60 години, от които 82 процента (215 хил. души) са цивилни. Това се посочва в официален доклад, предадоха \"Франс прес\" и ДПА, цитирани от БТА Паравоенните от крайната десница са основно отговори за убийствата, като на тях се приписват 94 754 убийства. Левите партизански движения са смятани за отговорни за 36 683 убийства. Агенти на държавата са убили 9804 души, се казва в доклада. Другите убийства се приписват на групи, произлезли от демобилизирането на крайнодесните милиции през 2006 г. или пък на неидентифицирани играчи. В доклада се посочва, че през същия период са били отвлечени 37 094 души, като повечето от тях са били в ръцете на Колумбийските революционни въоръжени сили и Армията за национално освобождение. Според доклада 17 804 непълнолетни са били вербувани в различни въоръжени групировки през десетилетията на насилие в Колумбия. Конфликтът започна през 1964 г., когато официалните власти, паравоенни организации и престъпни групи започваха да се борят за влияние в различни части на Колумбия. Противниците на властите изтъкваха идеологически причини или нуждата от опазване на реда, но станаха известни с ключовата си роля в наркотрафика през страната.", "date": "2018.08.03", "title": "Над 262 хил. души са загинали заради насилието в Колумбия за 60 г."}
{"url": "https://www.dnevnik.bg/sviat/2018/08/03/3290378_frenskiiat_parlament_glasuva_doverie_i_dava_pravo_na/", "text": "Френският парламент окончателно прие законопроект вторник вечерта, който осигурява \"правото на грешка\" на гражданите при работа с държавната администрация. Според него няма да се налагат санкции при условие, че грешката е еднократна и \"не е злонамерена\", предава в. \"Монд\". Текстът гласи, че държавните органи ще следят за измами и опити за злоупотреба. Aко такива не бъдат открити, \"лице, което не е спазило правило за първи път\", дори и \"да е допуснало съществена грешка\", не може да бъде наказано, съобщава френското издание. Освен това френските компании ще имат правото да поискат от органите да извършат проверка на сметките и данъчните им декларации, за да се уверят, че са в съответствие със закона. Тези, които не са, ще получат предупреждение, а не наказание. Законът беше част от обещанията на френският президент Еманюел Макрон по време на предизборната му кампания. Целта е да се гласува повече доверие на гражданите и да се улесни работата с административните органи. Крайнолявата партия на Жан-Люк Меланшон, комунистическата и традиционните консерватори от Републиканската партия бяха против законопроекта. Въпреки това той беше приет на първо четене от Националното събрание в края на януари, а след това и от Сената през март. Долната и горната камара имаха различни условия и за това смесена комисия разгледа финалната чернова през април. Тя не достигна до консенсус и последната дума имаха депутатите.", "date": "2018.08.03", "title": "Френският парламент даде \"право на грешка\" на служителите в администрацията"}
{"url": "https://www.dnevnik.bg/sviat/2018/08/03/3291370_rusiia_produljava_da_opitva_da_otslabi_i_razdeli_sasht/", "text": "Русия продължава \"да опитва да отслаби и раздели Съединените щати\", като се намесва в американския изборен процес и в политическия дебат. Такова обвинение отправи днес директорът на националното разузнаване на САЩ  Дан Коутс  на пресконференция в Белия дом, предадоха \"Ройтерс\" и \"Франс прес\". \"Разузнавателната общност продължава да се безпокои от заплахите за бъдещи избори в САЩ, както  междинните избори за Конгреса  (тази есен), така и президентските през 2020 г.\", каза Коутс. Незаконната дейност включва престъпни опити за ограничаване на гласуването и незаконно финансиране на предизборни кампании, кибератаки над изборна инфраструктура и прониквания в компютри на лица на изборна длъжност. \"Това е заплаха, която трябва да вземем много на сериозно\", предупреди на свой ред директорът на ФБР  Кристофър Рей , който също направи изявление на пресконференцията. ФБР е започнало разследвания за намеса в изборите, съобщи той. \"Знаем, че руснаците са се опитали да хакнат компютри и да откраднат информация от кандидати и от правителствени служители\", заяви Коутс. Той добави, че Русия не е единствената страна, която се опитва да повлияе на изборите в САЩ. Коутс и Рей участваха в пресконференцията, за да оповестят какви мерки взема администрацията на Тръмп за гарантиране на сигурността на изборите.", "date": "2018.08.03", "title": "Русия продължава \"да опитва да отслаби и раздели САЩ\", каза шефът на американското разузнаване"}
{"url": "https://www.dnevnik.bg/sviat/2018/08/03/3291247_kitaiski_investitori_navlizat_stremitelno_v_portugaliia/", "text": "Преди време португалският електропроизводител Energias de Portugal (EDP) бе солидна държавна компания с над 25 хиляди сътрудници. Скоро обаче може да се превърне в печеливш китайски концерн. Държавната компания China Three Gorges, която вече притежава една четвърт от португалската фирма, излезе на Лисабонската борса с оферта за закупуване и на остатъка от акциите на EDP, т.е за придобиване изцяло на компанията. Критици твърдят, че стъпката е част от мастър план за навлизането на Китай в ключови отрасли на португалската икономика. Правителството обаче отхвърля опасенията с аргумента, че всички са добре дошли в Португалия - както китайските, така и всички други чужди инвеститори. В някои страни обаче  китайската инвазия в Европа  предизвика доста сериозни критики: в Германия - заради поемането на ключови фирми в роботиката, автомобилостроенето и медицината, в Гърция - заради  закупуването на важното пристанище в Пирея . Изпитващото хроничен недостиг на пари португалско правителство обаче се радва на китайските финансови инжекции. По време на кризата Китай навлезе в много държавни компании и редовно изкупуваше португалски държавен дълг. Стратегически инвестиции Китайският концерн Fosun притежава португалската застрахователна компания Fidelidade, печелившата фирма Luz Saùde, която държи частни клиники в страната, както и една четвърт от банката Millenium-BCP. Друга китайска компания - Haitong - купи за 400 млн. инвестиционната банка BESI, а групата HNA стана младши съдружник на самолетната компания ТАР. Китайската State Grid International пък притежава една четвърт от португалската електроснабдителна компания REN. В южния португалски град Синеш китайска фирма разширява едно от години неизползвано пристанище. \"Китайците инвестират главно във финансовата сфера, застрахователното дело и банките, както и в инфраструктурни проекти\", посочва Илидио Серодио, вицепрезидент на Португалско-китайската търговска камара в Лисабон. \"По време на кризата китайските инвестиции помагаха на правителството да обслужва и погасява държавните дългове\", подчертава той. Същевременно това е привлякло и други инвеститори. По думите му китайците са използвали благоприятния момент, за да стъпят здраво в Португалия. Опасност от икономическа зависимост? На някои икономисти това навлизане на Китай в страната им идва прекалено. Те критикуват например опитите на Китай да придобие напълно електрическата компания EDP: \"От икономическа гледна точка не е целесъобразно най-големият електропроизводител в страната да бъде контролиран само от един акционер\", изтъква професорът по икономика Жоао Дуке. Още по-странно е, че португалското правителство не предприема нищо, за да попречи на това. Както впрочем то направи преди година при продажбата на самолетната кампания TAP на един американски консорциум - тогава правителството задейства аварийната спирачка и запази 50 на сто от акциите. Това, че сега си мълчи, вероятно е само по политически причини. Португалското правителство наистина се отнася удивително спокойно към  китайските инвеститори . То спря продажбата на един частен телевизионен канал на френски инвеститори, но изобщо не се намеси, когато инвеститор от Макао закупи 30 на сто от големия португалски медиен концерн Global Media, превръщайки се в негов главен акционер. Тези чужди инвестиции могат да направят така, че Португалия да стане зависима и податлива на политически рекет, допълва Жоао Дуке. Международни последици Желаното придобиване на EDP от Three-Gorges не засяга само Португалия, тъй като португалският електропроизводител е много активен също и на международния пазар - с ВЕЦ-ове, вятърни и соларни паркове, вкл. в Южна Америка и САЩ. \" Става дума за пазари като Бразилия, на които чужди страни почти не могат да стъпят \", казва Илидио Серодио от Търговската камара. Засега не е ясно дали сделката ще бъде сключена. Както левите партии, които подкрепят правителството, така и синдикатите, настояват за това държавата да запази контролния пакет от акции. В същото време акциите на EDP тръгнаха нагоре още след внасянето на офертата за закупуване и китайският концерн ще трябва доста да подобри финансовото си предложение.", "date": "2018.08.03", "title": "Китайски инвеститори навлизат стремително в Португалия"}
{"url": "https://www.dnevnik.bg/sviat/2018/08/03/3291379_minna_kompaniia_v_jujna_afrika_shte_sukrati_blizo_13/", "text": "Южноафриканският производител на платина \"Импала платинъм\" (Impala Platinum) ще съкрати около една трета от персонала си през идните две години, предадоха \"Ройтерс\" и \"Франс прес\". Това ще бъде едно от най-масовите съкращения в минна компания в историята на Южна Африка, тъй като секторът за добив на платина е изправен пред тежък период. Броят на миньорите, добиващи платина в Република Южна Африка, най-големия производител на ценния метал, спадна от максимума от 200 хил. души през 2008 година до 175 хил. на фона на понижените цени и повишаващите се разходи, което предизвиква трудово и социално напрежение. Планираните от \"Импала\" съкращения са съсредоточени върху мината \"Рустенбърг\", където броят на шахтите ще бъде намален от 11 на 6, а добивът - от 750 хил. унции на 520 хил. унции. Закриването на 13 400 работни места за две години от общо 40 хил. работници е по-сериозно от плановете на минната компания \"Сибани-Стилуотър\" (Sibanye-Stillwater), която възнамерява да съкрати 12 600 души за период от три години в очакващата да бъде придобита \"Лонмин\" (Lonmin). Съкращенията на работници е политически деликатен въпрос в страна, в която равнището на безработица надхвърля 25 процента. Южноафриканското правителство критикува решението на \"Импала платинъм\".", "date": "2018.08.03", "title": "Минна компания в Южна Африка ще съкрати близо 13 хил. души"}
{"url": "https://www.dnevnik.bg/analizi/2018/08/03/3291385_topkata_na_putin_i_tvurde_mnogo_igrachi_na_poleto_v/", "text": "Футболната дипломация по време на съвместната пресконференция на Тръмп и Путин до голяма степен бе подвеждаща. Макар че Путин подаде футболна топка на Тръмп, чиято страна ще организира Световното първенство през 2026 г., държавният секретар Майк Помпео бе заявил преди това, че по отношение на Сирия сега топката е в полето на Русия, от която се очаква политическо уреждане на кризата в тази държава. Самият Путин игнорира думите на Помпео и избегна да ги коментира. Според руски коментари в хода на разговора си с Тръмп Путин не е положил особено големи усилия, за да запази \"сирийското досие\" в свои ръце, тъй като американският президент изобщо не е проявил интерес към обсъждането му. Както писа влиятелният и близък до управляващите \"Независимая газета\", интересът на Тръмп по темите \"Украйна\" и \"Сирия\" клонял към нулата. Затова те са били претупани набързо. От съвместната пресконференция стана ясно, че двете страни нямат някакви различия по сирийската криза, ако не се смятат думите на Тръмп, че САЩ са против политиките на Иран на разпространяване на насилие в района и подкрепата му на тероризма. И като с магическа пръчка всичките руски обвинения, че САЩ подкрепят терористите в Сирия, като им предоставят оръжие, убежища и тренировъчни лагери, бяха снети. Също така внезапно изчезнаха предупрежденията, че Вашингтон се стреми да разпокъса Сирия, насърчавайки сепаратистите в северните провинции. Изобщо всички различия по отношение на Сирия като че изчезнаха по вълшебен начин. До степен, че Путин въобще не реагира на твърденията на Тръмп, направени нееднократно по време на пресконференцията, че САЩ са ликвидирали 90% от терористите в Сирия. Не чухме руския президент и да се хвали, че войските му са нанесли съкрушителен удар на терористите и са допринесли за запазването целостта на сирийската държава. Очевидно различията, ако такива все пак е имало в прекия диалог между двамата президенти, са далеч по малки от онова, което се изприказва в публичното пространство в рамките на пропагандната война между Вашингтон и Москва. Което бе потвърдено и от дипломатически източник, според който фразата на Помпео е показателна за убедеността на Тръмп в това, че САЩ нямат интереси в Сирия. Друг интересен момент, отбелязан в руските медии, е, че двете страни съвсем бегло засегнаха и въпроса за политическото уреждане на кризата. Путин подхвърли, че е необходимо съвместно сътрудничество между астанинския процес и участниците в по-малкия формат на преговорите. Затова пък бе акцентирано върху сигурността на Израел и върху хуманитарния проблем. При това последният бе разгледан с оглед на проблемите на бежанците и отраженията им върху съседните държави и европейските страни. Направи впечатление и изказаната от Путин готовност руски самолети да превозват международни хуманитарни пратки за нуждаещите се. Наблюдателите смятат, че Русия с охота би поела администрирането на хуманитарната помощ за Сирия. Според Раид Джабар, наблюдател на арабския вестник ASHARQ AL-AWSAT, излизащ в Лондон, руската част от подготвяното за публикуване заключително комюнике (което в последния момент бе оттеглено без никакви обяснения) само бегло засяга общата ситуация в Сирия, отбелязвайки сътрудничеството в борбата срещу тероризма и по решаването на хуманитарните проблеми. Горещото сирийско досие Дали всичко това означава, че е съществувала предварителна договорка да не се акцентира върху въпросното сирийско досие? Засега няма ясен отговор на този въпрос. САЩ и Русия продължават да са на различни позиции по Иран, но между тях има съгласие относно необходимостта от продължаване военната координация между Пентагона и руското командване, както и между разузнавателните служби, в частност за гарантиране сигурността на Израел.  ASHARQ AL-AWSAT отбелязва както акцента на Тръмп върху последното, така и изявлението на Путин за трайно гарантиране на израелските интереси. В частност се цитират думите на руския президент, че след разгрома на терористите в Южна Сирия е необходимо да бъде възстановена сигурността на Голанските възвишения, по отношение на които още през 1974 г. бе сключено споразумение за създаване на демилитаризирана зона, охранявана от ООН. Отбелязва се и желанието на двамата президента този въпрос впоследствие да бъде доработен в детайли в рамките на дипломатически и военни преговори. Сергей Рудской от руското Министерство на отбраната съобщи в петък, че от 2 август на Голанските възвишения патрулират части на руската военна полиция. Те ще си сътрудничат с мисията на ООН (тя практически не действа от 2012 г. заради несигурността за сините каски) и ще издигнат 8 временни наблюдателни поста, за които твърдят, че ще бъдат предадени на Дамаск, когато положението се стабилизира. Каква е цената за тази руска гаранция за защитеността на израелските интереси в пограничните райони – дали например въпросът ще бъде дебатиран в рамките на ООН? И означава ли това, че Москва е поела ангажимент иранските военни да бъдат изтеглени от тях? В руските медии се цитират думите на неназован руски дипломат, според когото ще бъде трудно да се въздейства на иранците, но все пак може да се стигне до някакъв компромис, тъй като както Москва, така и Техеран, са заинтересовани от възстановяването от стабилизирането на юга на Сирия и от установяване на контрол от страна на Дамаск върху въпросните територии. Лансират се и още по-смели коментари на думите на Путин за \"предприемане на мерки за гарантиране на всеобхватен мир\". Някои наблюдатели се питат дали не се работи вече по превръщането на демаркационната линия от 1974 г. във фактическа граница между Сирия и Израел, което би отговаряло на стремежа на Тел Авив. Това би предполагало и неофициално споразумение, според което бъдещите сирийски правителства ще поемат ангажимента да не повдигат въпроса за границите в бъдеще. В такъв случай изглежда, че двамата президента са възприели израелското искане сирийската армия да заеме териториите до въпросната демилитаризирана зона в съответствие със споразумението от 1974 г., което определя също така числеността и въоръжението на въпросните сирийски части. В замяна на това е искането на Путин Израел да не препятства възстановяването на правителствения контрол върху южна Сирия.  Драматично засилване на израелската роля Путин си дава сметка за огромната роля на Израел в сирийската криза. Израз на това бе и последвалото посещение на Лавров и Герасимов в Йерусалим миналата седмица. Двамата предложили иранските сили с тежко въоръжение в Сирия да се изтеглят на 100 км. от границата с Израел. Според информирани източници обаче, това предложение е било отхвърлено от Тел Авив. Това ясно пролича по време на пресконференцията след хелзинкската среща, на която според наблюдатели американският президент се е държал като представител Израел. И ако Вашингтон само гадае за какво са се договорили двамата президента по въпроса за Сирия, Нетаняху очевидно е бил информиран в детайли за срещата на четири очи Тръмп - Путин. С това можем да си обясним и втвърдената позиция на Тел Авив спрямо Русия, проличала и при разговорите с Лавров и Герасимов. Може да се говори за драматична промяна в израелската позиция. Това кореспондира и с по-острия тон към аятолласите от страна на президента Тръмп, както и в контекста на руските усилия по ограничаване на иранската роля в Сирия.  Израелците мотивират своя отказ с недоверието към руските обещания, особено когато те касаят иранското присъствие в Сирия. Според експерта по Русия Бассам ал Мокдад, който пише в електронния вестник \"Ал Мудун\", \"израелците подплатяват исканията си с въздушни удари срещу ирански позиции в Сирия\". От своя страна израелският \"Хаарец\" съобщи, че Тел Авив настоява, наред със свободата на действие на своята армия в Сирия, Москва да гарантира изтеглянето на далекобойните оръдия и ракети от Сирия, както и прекратяване на военните доставки на Техеран за съюзника му Хизбулла в Ливан. От своя страна, руснаците също имат повод за недоверие към Тел Авив. Както твърди ливанският наблюдател Ал Микдад, Кремъл е вбесен заради ролята на Израел при евакуирането на т.нар. бели каски от Южна Сирия. Това намери израз и в публикация на близкия до Кремъл вестник \"Взгляд\", в която се твърди, че най-вероятно е сред тези хуманитарни доброволци да има и лидери на екстремистки групи, с които са работили израелските тайни служби. По такъв начин според статията в този вестник Израел се стреми да прикрие досегашната си роля в сирийската война. Нетаняху обаче разполага и с допълнителни лостове за оказване въздействие върху Дамаск и съюзниците му. Пример за това са \"спонтанните демонстрации\" на израелски друзи, изразили готовност да защитят събратята си от другата страна на демаркационната линия на Голанските възвишения, както и задкулисната сирийска роля в нападението на ДАИШ срещу друзите в Сирия, довело до убийството на около 300 души. (Според друга версия самият режим на Асад е осигурил коридор за нападението на терористите, с което е целял да докаже на друзите, че трябва да търсят защита именно от Дамаск).  От друга страна, Русия проявява гъвкавост по отношение на израелските атаки срещу иранските бази в Сирия, които се случват при бездействието на руската авиация. За Путин е ясно, че единствен Израел е в състояние да прогони окончателно иранците от Сирия, както и че иранските сили не са в състояние да се противопоставят на Тел Авив в рамките на една широкомащабна война. Вече и \"Хизбула\" започна да изтегля силите си към Ливан, след като разбра, че при сегашното руско-израелско сътрудничество участието й в сирийската война има тежка цена за самата организация, както и за Ливан.  Проведената тристранна среща в Сочи с участието на представители на домакините, Турция и Иран и в присъствието на пратеника на ООН Стафан де Мистура също не дава отговор на въпросите около бъдещата съдба на Сирия. Ясно е едно – акцентът е върху дипломацията и търсенето на компромисни решения от страна на външните сили в сирийския конфликт. С други думи, Москва и в по-малка степен Израел, Турция и Иран, а не режимът на Асад ще има последната дума.", "date": "2018.08.03", "title": "Топката на Путин и твърде многото играчи на полето в Сирия"}
{"url": "https://www.dnevnik.bg/bulgaria/2018/08/03/3291396_bivsh_sudiia_v_strasburg_obiavi_che_okovavaneto_na/", "text": "Оковаването на арестанти противоречи на конституцията и законите, коментира бившият българския съдия в съда в Страсбург Здравка Калайджиева пред Би Ти Ви. Повод за изказването ѝ стана случая с отстранената от длъжността кмет на столичния район \"Младост\" Десислава Иванчева, която в сряда бе отведена от ареста в болница - с белезници на ръцете и краката, както и колан през кръста. \"В българската конституция пише, че правата на обвиняемия не могат да бъдат ограничавани повече от необходимото за правосъдието, в закона за изпълнение на наказанията пише същото. В същото време у нас се прилага инструкция за оковаване на изпратените на лечение арестанти, при която въобще липсва преценка дали тези мерки са необходими\", заяви Калайджиева. След случая с Иванчева стана известно, че поставянето на специални колани и на белезници на ръцете и краката е масова практика, която засяга стотици арестанти. \"Не става дума конкретно за Иванчева, става дума за това, че властите демонстрират пълна липса на чувствителност относно уважението към човека, какъвто и да е той. Смущава ме диспропорционалната сила, упражнена спрямо жена, която се води към болницата. За всички е ясно, че не е необходимо, може да бъде унизено човешкото достойнство, но жалкото е, че това по никакъв начин не се съобразява\", каза още Калайджиева. Тя отбеляза, че инструкцията за конвоирането на арестанти засяга широк кръг от хора, за които няма никакви данни да са опасни. \"Българската държава може да приеме милиони дарения от чужди донори, за да подобри условията в затвора, и в същото време не изгражда капацитета на служителите си в тази посока - да се намали нечовешкото отношение\", коментира бившият съдия в Страсбург. Според нея затворите са се превърнали в \"развъдник на насилие\", където \"престъпността се регенерира\".", "date": "2018.08.03", "title": "Бивш съдия в Страсбург обяви, че оковаването на арестанти нарушава конституцията и законите"}
{"url": "https://www.dnevnik.bg/bulgaria/2018/08/04/3291013_sudebniiat_suvet_dava_blizo_polovin_milion_leva_za/", "text": "Висшият съдебен съвет (ВСС) обяви обществена поръчка за консултантски услуги за подобряване на съдебната карта. Това означава, че съветът търси мнение колко да бъде броят на съдилищата и прокуратурите в страната. Прогнозната цена на търга е близо половин милион. От сайта на агенцията за поръчки се вижда, че заложената стойност е 388 927 лв. без ДДС или общо 466 713 лв. Парите ще дойдат от Оперативна програма \"Добро управление\", съфинансирана от Европейския съюз (ЕС). В описанието на търга е заложено, че договорът за изпълнение ще включва преглед на практиката на страните в ЕС; организиране на две посещения за обмен на добри практики; анализ на състоянието на съдилищата и прокуратурите; изготвяне на детайлни доклади по места за реорганизация и/или обединяване на съдебни структури. Освен това изпълнителят ще трябва да представи предложения за подобряване на съдебната карта и да изготви пакет от идеи за законодателни промени за въвеждане на оптимизирана съдебна карта. В средата на юли единодушно и без дебати ВСС реши да закрие 11 районни прокуратури, а на тяхно място да бъдат открити териториални отделения. Кадровците решиха, че от началото на следващата година ще бъдат закрити прокуратурите в Белоградчик, Кула, Дряново, Трявна, Тервел, Ардино, Брезник, Трън, Мадан, Чепеларе и Тополовград. Някои от общините изразиха притеснение от закриването на прокуратури. Това стана причина на последното си заседание преди лятната ваканция прокурорската колегия да реши, че кметовете и общинските съвети в градовете, където предстои да бъдат закрити прокуратури от началото на следващата година, ще получат успокоителни писма. В тях ще им бъде обяснено, че няма поводи за притеснение и прокурорско присъствие при тях ще има. Главният прокурор Сотир Цацаров посочи тогава, че решението е само за затваряне на сградите на районните прокуратури. Възможност за закриване на прокуратури даде  Конституционният съд , който след сезиране от главния прокурор Сотир Цацаров позволи промяна на съдебната карта на прокуратурите в страната. В началото на октомври 2016 г. той поиска от съда тълкуване дали следва да има толкова прокуратури, колкото и съдилища, т.е. на всеки съд да отговаря съответна прокуратура, със седалище в населеното място, в което е съдът. Според конституционните съдии не е необходимо структурно съответствие, важното е да има функционално. Повече четете  тук . Следващият по-голям етап е окрупняване на всички останали районни прокуратури, извън областните градове. Ще останат само 28 в областните центрове.", "date": "2018.08.03", "title": "Съдебният съвет дава близо половин милион лева за мнение колко съдилища и прокуратури да има"}
{"url": "https://www.dnevnik.bg/video/2018/08/03/3291382_video_krasivite_izrigvaniia_na_vulkana_krakatau/", "text": "Вулкан на остров в протока Сунда в Индонезия изригна 49 пъти тази сутрин. Властите въведоха зона за сигурност от два километра около него, предаде ДПА. Вулканът Анак Кракатау бълва пепел и нажежени скали от полунощ. Въпреки изригването полетите и корабоплаването засега не са нарушени. Анак Кракатау, чието име в превод означава \"детето на Кракатау\", е вулканичен остров, който се надигна от калдерата, образувала се след изригването през 1883 г. на вулкана Кракатау. Това изригване е едно от най-смъртоносните в съвременната история. То поражда цунами, загиват около 36 хил. души.", "date": "2018.08.03", "title": "Видео: Красивите изригвания на вулкана Кракатау в Индонезия"}
{"url": "https://www.dnevnik.bg/sport/2018/08/03/3291393_emocionalen_obrat_izprati_muri_na_chetvurtfinal_vuv/", "text": "Носителят на три титли от Големия шлем в тениса Анди Мъри показа, че постепенно започва да навлиза във форма. Двукратният олимпийски шампион, който беше извън корта за година заради контузия в хълбока, се класира за четвъртфиналите на турнира във Вашингтон след емоционален обрат срещу Мариус Копил от Румъния. Мъри спечели трудно с 6:7 (5), 6:3, 7:6 (4) за 3.04 часа игра, а мачът приключи през нощта след 3.00 местно време. След края на двубоя 31-годишният шотландец не можа да сдържи емоциите си и се разплака на стола за почивка. За пръв път през сезона бившият водач в световната ранглиста записа трета поредна победа в турнир на АТП. В предишните си два мача Мъри се справи трудно в три сета с американеца Макензи Макдоналд и британския си сънародник Кайл Едмънд. За последно Мъри участва на четвъртфинал в турнир от световния тур в надпреварата в Барселона в края на април 2017 г. Тази нощ в спор за място на полуфиналите във Вашингтон той ще се изправи срещу Алекс де Минор от Австралия. Мъри имаше възходи и падения в двубоя, като спаси пет от шестте точки за пробив на съперника. Копил разчиташе много на сервиса си и реализира цели 20 аса срещу само два за изпадналия до 832-ро място в ранглистата. В първия сет двамата не успяха да се пробият и се стигна до тайбрек. В него Мъри поведе с пет точки, но до края не спечели нито едно разиграване и Копил измъкна сета в своя полза. Втората част започна с ранен пробив за шотландеца. Той съумя да изравни сетовете, след като за втори път спечели подаването на съперника. В средата на третия сет двамата си размениха по два последователни пробива и отново се стигна до тайбрек. В него Мъри беше по-концентриран и измъкна победата след 7:4 точки.", "date": "2018.08.03", "title": "Емоционален обрат изпрати Мъри на четвъртфинал във Вашингтон"}
{"url": "https://www.dnevnik.bg/sviat/2018/08/03/3291397_mejdu_kosovo_i_albaniia_shte_ima_svobodno_dvijenie_ot/", "text": "Между Косово и Албания започва свободно движение от 1 януари 2019 г. двете държави на практика няма да бъдат разделяни от граница. Това каза албанският министър за диаспората Пандели Майко, цитиран от Албанската телеграфна агенция и македонската държавна МИА. На митинг, посветен на косовската диаспора, той каза, че албанският премиер Еди Рама вече е взел това решение. \"Границата между Албания и Косово трябва да се отвори и премиерът ми каза, че е взел решението и от 1 януари започва свободно движение\", каза Майко, цитиран от кореспондента на МИА в Прищина. На митинга в град Скендерай в Митровица, Косово, присъстваха и косовските президент и премиер, Хашим Тачи и Рамуш Харадинай. Според  Албанската телеграфна агенция  коментарът на Майко е бил в отговор на изявление от сръбския министър за Косово,  Марко Джурич , който каза тази седмица: \"Косово и Албания нямат граница, има само една граница между Сърбия и Албания с дължина 111 км.\" По-късно Джурич определи идеята за премахване на границата между Албания и Косово, което Сърбия не признава, като \"безотговорно\".", "date": "2018.08.03", "title": "Между Косово и Албания ще има свободно движение от 1 януари, обяви Тирана"}
{"url": "https://www.dnevnik.bg/politika/2018/08/03/3291419_v_cik_oshte_ne_sa_reshili_dali_shte_objalvat/", "text": "Централната избирателна комисия (ЦИК) все още не е взела решение дали ще изпълни решението на Административният съд - София-град, което е, че машинното гласуване трябва да се въведе до половин година. Това съобщи пред \"Дневник\" говорителят на ЦИК Александър Андреев. Комисията ще вземе решение на редовното си заседание във вторник. Делото бе заведено от бившите депутати и настоящи членове на \"Демократична България\" Мартин Димитров и Петър Славов. Андреев каза, че в комисията е получено писмо от Министерството на финансите, в което се изразява готовност ще бъдат осигурени средства за купуване на машините, както и за осигуряване на помещение за съхранението им и за техническа поддръжка. Главният аргументи на ЦИК в делото беше, че не може да въведе гласуването, без да е обявена обществена поръчка за машините. Според съдебното решение ЦИК трябва да осигури машини за алтернатива на аналоговия хартиен вот във всяка секция, както постановява Изборният кодекс. Това трябва да стане до февруари догодина, т.е. няколко месеца преди европейските избори. Според действащия закон във всички избирателни секции в страната трябва да има опция за гласуване през машинно устройство, а не само чрез стандартните хартиени бюлетини. Според разпоредбите в Изборния кодекс на извънредния парламентарен вот на 26 март 2017 г. във всички секции в страната трябваше да има възможност за машинно гласуване. Затова бе обявена  обществена поръчка за наемане на 12 500 машини за гласуване с прогнозна цена от 15 млн. лева без ДДС , но заради кратките срокове се яви един кандидат, който по-късно обяви, че не може да изпълни поръчката. На изборите за евродепутати през 2019 г. трябва да бъде въведено и дистанционното електронно гласуване, за каквото референдум инициира президентът Росен Плевнелиев. Бюджетът  за пилотната система е 1.5 млн. лева . ЦИК поиска  отлагане на електронното гласуване.", "date": "2018.08.03", "title": "В ЦИК още не са решили дали ще обжалват решението на съда за машинно гласуване"}
{"url": "https://www.dnevnik.bg/bulgaria/2018/08/03/3291420_fandukova_obiavi_niakolko_arheologiechski_nahodki_za/", "text": "Археолозите, работещи на разкопките на площад \"Св. Неделя\", днес са намерили там и злато. Това е станало малко преди на обекта да дойде на инспекция кметът на Столичната община Йорданка Фандъкова. За находката обяви самата тя. \"След разкриването на 3000 монети през годините на разкопките на пл. \"Св. Неделя\" днес е намерено и злато\", каза Фандъкова пред журналисти, цитирана от Агенция \"Фокус\". Столичният кмет информира и за още една археологическа находка в София - снощи при ремонта на тротоара на ул. \"Московска\" е била открита късноатична гробница със стенописи. Тази сутрин е имало оперативка в общината и е било дадено задание на археолози да започнат проучванията на гробницата на терена. Заради работата на археолозите строителните дейности ще бъдат ограничени. \"Ще възложим и на главния архитект да направят проект за експонирането на тази или съседни гробници, така че да съчетаем пешеходното пространство с разкритото културно-историческо наследство\", допълни Фандъкова. Днес приключват проучванията на терена на пл. \"Св. Неделя\", които текат вече около четири години. Предстои разработването на архитектурния проект за експонирането и изграждането на площад \"Св. Неделя\", който да интегрира намерените останки. Фандъкова отново даде да се разбере, че паркингът пред хотела непосредствено зад църквата \"Св. Неделя\" вече няма да съществува.", "date": "2018.08.03", "title": "Фандъкова обяви няколко археологически находки за последното денонощие в София"}
{"url": "https://www.dnevnik.bg/detski_dnevnik/2018/08/03/3290708_s_decata_v_pochivnite_dni_4_i_5_avgust/", "text": "С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие, пишете ни на  dnevnik@dnevnik.bg . За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота - От 12 часа магазин \"Декатлон Подуяне\" предлага безплатен урок по таекуондо. Подходящ е за деца над 6 години и възрастни. Необходима е само предварителна регистрация  тук .  - В детския научен център \"Музейко\" от 16 часа децата над 6-годишна възраст са поканени да слушат \"Концерт в гората\", подготвен заедно с Българското дружество за защита на птиците. И още забавления за малките можете да изберете от  сайта  на центъра.  - Родители и деца от 0 до 5 г. са поканени в миниакадемия \"Пам и Бу\" на семейни забавления от 10 ч. в класа \"Играй и учи\", музика от 11 ч., арт занимания от 12 ч., а от 17 часа ще се проведе класът по детска йога. Резервация за участие може да направите на тел. 0894 289 351. Актуална програма на останалите занимания може да намерите на  сайта на \"Пам и Бу\" .  - От 16 часа децата между 6 и 11 години  са поканени в Карин дом  да се насладят на куклено-музикалното представление \"Латерна фантасмагорика\". Чародея и Кос¬Светлонос са ловци на истории и мелодии. Те безрезервно вярват, че няма ноти, които да не могат да се излеят в благозвучна мелодия, както и няма думи, които да не могат да се превърнат в интересна приказка. В артистичната среща децата неусетно стават автори и сами развиват приказката.  Екипът на фестивал РАДАР ще дари 20% от стойността на всеки билетите за съпътстващата програма на Фондация \"Карин дом\". Билетите за съпътстващата програма са по 10 лв. Семеен билет – двама възрастни с дете: 20 лв. Семеен билет - двама възрастни с две деца: 25 лв.  - От 10.30 часа на мегдана посетителите на резервата безплатно ще могат да получат урок по народни танци. Неделя  - Ателието на \"Био игри\"  ще разкаже на децата от 5 до 7-годишна възраст кое е първото живо същество на Земята, има ли общо то с бактериите, прилича ли на папратите, съществува ли и днес. Професор Многознайко е получил писмо, от което става известно, че в музея е скрито най-древното същество на Земята. В първата част на ателието, децата ще влязат в ролята на учени, които ще трябва да стигнат до него по мистериозен път из музея. Във втората част, ще участват в ролеви игри и ще чуят приказка, за да научат повече за водораслите и други древни същества. Всяко дете ще си насади папрат и изработи тематично пано. Занятието е в прирдонаучния музей от 11 часа.  В поредното ателие от поредицата научни работилници \"Моят мозък\" от 13 часа в детския научен център \"Музейко\" децата над 7-годишна възраст ще имат възможност да надникнат в тайните на една от най-сложно устроените системи в природата. И ще разберат, че \"Не вярвам на очите си\" не е само израз. Понякога очите виждат странни неща, които наричаме зрителни илюзии. В тази научна работилница ще разберат как мозъкът обработва информацията от очите и как възникват най-интересните зрителни илюзии. И още забавления за малките можете да изберете от  сайта  на центъра.", "date": "2018.08.03", "title": "С децата в почивните дни (4 и 5 август)"}
{"url": "https://www.dnevnik.bg/sport/2018/08/03/3291411_machovete_ot_koreiskata_liga_shte_se_igraiat_sled/", "text": "Историческите горещини в Южна Корея принудиха местната футболна лига да промени часовете на мачовете. Заради рекордно високите температури двубоите ще започват след залез слънце. Температурите в столицата Сеул стигнаха 39.6 градуса в сряда, което е най-високата стойност от 1907 г., когато започва измерването. Горещините причиниха смъртта на 30 души в страната. Директорът на отдела за връзки с обществеността в корейската лига Лий Йон Ву обясни, че мерките се взимат заради сигурността и здравето на футболистите и зрителите. По думите му е малко вероятно мачове да се отменят. Организаторите обаче са взели допълнителни мерки, като съдиите ще правят почивки по време на срещите, за да могат футболистите да пият вода. Наскоро бейзболната лига в страната обяви, че обмисля запитвания от играчите за пренасрочване на мачове. Очаква се жегите да продължат и през август. Горещините засегнаха и Япония, като донесоха притеснения за организаторите на олимпийските игри в Токио 2020.", "date": "2018.08.03", "title": "Мачовете от корейската лига ще се играят след залез заради рекордните жеги"}
{"url": "https://www.dnevnik.bg/biznes/2018/08/03/3291433_komisiiata_za_zashtita_na_konkurenciiata_sankcionira/", "text": "Комисията за защита на конкуренцията (КЗК) е наложила глоба на фирма \"Трейднет Варна\" ЕООД, управлявана от майката на зам.-председателя на Народното събрание и лидер на \"Воля\" Веселин Марешки и собственост на съпругата му. Нарушението е по член от Закона за защита на конкуренцията, засягащ нелоялната конкуренция, съобщиха от институцията. Комисията е установила, че \"Трейднет Варна\" ЕООД е продавала в свои обекти в страната бензин, дизел и пропан-бутан на цени, по-ниски от разходите за производство и реализация на тези продукти. Нарушението е извършвано в продължителен период от време и в значителни количества с цел нелоялно привличане на клиенти, смятат от комисията. Наложената парична глоба от 175 437 лв. е 0.1% от общия оборот на компанията за 2017 г. Преписката е образувана  по искане на \"Лукойл България\" ЕООД, \"Еко България\" ЕАД, \"Нис Петрол\" ЕООД, \"Петрол\" АД, \"Синергон Петролеум\" ООД, \"Ромпетрол България\" ЕАД и \"ОМВ България\" ООД. Самият Марешки също е собственик на верига бензиностанции, които продават горива на по-ниски цени от най-често срещаните на пазара. Борбата му срещу \"картела\" в сектора беше един от основните моменти в предизборната му кампания за президентските и парламентарните избори.", "date": "2018.08.03", "title": "Фирма на съпругата на Марешки е глобена за продажба на евтини горива"}
{"url": "https://www.dnevnik.bg/sviat/2018/08/03/3291395_hiliadi_uchastvaha_v_gei_parad_v_erusalim_na_fona_na/", "text": "Хиляди хора се включиха днес в гей парад в Ерусалим, а празненствата бяха помрачени от наскоро приет закон за сурогатството, който изключва хомосексуалните бащи, предаде \"Асошиейтед прес\". Участниците в парада развяваха знамена с цветовете на дъгата под звуците на силна музика. Полицията предприе сериозни мерки за сигурност при преминаването на шествието. Десетки хора протестираха срещу парада. Празненствата тази година се смесиха с възмущение, след като миналия месец израелският министър-председател Бенямин Нетаняху обеща да подкрепи приемането на законодателство, одобряващо сурогатството за хомосексуални бащи, но после гласува против него, очевидно под натиска на ултраортодоксални еврейски коалиционни партньори. В Ерусалим всяка година се провежда умерен парад в сравнение с честванията в либералния Тел Авив, които наскоро привлякоха над 250 хил. души. Много от жителите на Ерусалим са спазващи религиозните традиции евреи, мюсюлмани или християни, които често гледат с неодобрение на хомосексуалността. На парада в Ерусалим през 2015 г. радикален ултраортодоксален евреин намушка с нож 16-годишно момиче, което по-късно умря от раните си.", "date": "2018.08.03", "title": "Хиляди участваха в гей парад в Ерусалим на фона на недоволство заради отхвърлен закон"}
{"url": "https://www.dnevnik.bg/zelen/2018/08/03/3291440_smetnata_palata_kontrolut_nad_bioproizvodstvoto_ne/", "text": "Системата за надзор и контрол върху производство и търговия с биологични храни не защитава достатъчно интересите на потребителите. Това е основният извод от одит на Сметната палата за периода от 1.01.2015 г. до 30.06.2017 г.,  публикуван  на страницата на проверяващия орган. Във връзка с констатациите от доклада от земеделското министерство вече са предприели мерки за отстраняване на установените пропуски и актуализация на нормативната уредба и вътрешните правила и процедури, уведомяват от Сметната палата. \"Дневник\" изпрати запитване до ведомството какви точно са инициираните мерки от МЗХ. Причините за недостатъчно ефективния контрол върху биологично произведените земеделски продукти и храни в търговската мрежа според проверяващите са: – липса на информация за всички обекти в страната, които търгуват с тях;  – липса на контрол от страна на Българската агенция по безопасност на храните поради липсата на нормативна регламентация както върху тези, продавани в заведенията за обществено хранене, така и при онлайн търговията. Дефицитът на контрол поражда риск в тези обекти да се продават храни, които не отговарят на изискванията за биологично производство. Това ограничава ефекта от извършения контрол в търговската мрежа като цяло, коментират от Сметната палата. Няма глоби за нарушения  Не са съставяни актове за установяване на нарушения на Закона за прилагане на общата организация на пазарите на земеделски продукти на Европейския съюз. Издавани са само предписания, като така проверяващите са прилагали \"по-благоприятен ред\" при установено нарушение на закона и не е реализирана предвидената санкция.  Разрешение за контрол: без правила Процесът по издаване на разрешенията за контролна дейност също не е достатъчно ефективен, пише още в одита на Сметната палата. Издаването им през по-голямата част от одитирания период е извършвано без утвърдени вътрешни правила и процедури. Има случаи на издаване на такива разрешения, без процедурите на кандидатите да отговарят на важни нормативни изисквания, а в други случаи няма увереност, че изпълняват изискванията на европейския регламент поради липса на документи, констатират проверяващите. Риск от злоупотреби Липсва необходимата проследимост за дейността на контролиращите лица в базата данни на лицата, осъществяващи контрола за спазването на правилата за биологично производство на земеделски продукти и храни. Според проверяващите това може да бъде използвано недобросъвестно от производители, търговци и преработватели, от една страна, а от друга, поражда риск от грешки при осъществяване на контрола в търговската мрежа от Българската агенция по безопасност на храните. Надзорът върху контролиращите лица: неефективен Проверките не са планирани адекватно и не са използвани възможностите за осъществяване на допълнителен контрол. Надзорът е нормативно ограничен само в рамките на до един процент от досиетата на производители, преработватели и търговци, с които контролиращите лица имат договор. Съществуват значими пропуски при извършване на надзорните проверки и последващия контрол за изпълнение на предписанията. Не са упражнявани правомощията за отнемане или ограничаване на разрешенията за контролна дейност и налагане на санкции и глоби, което поражда рискове в търговската мрежа да има храни и продукти, неотговарящи на изискванията за биологично производство. Потребителите не са достатъчно осведомени за изискванията за етикетиране и означаване на биологичните храни и начините за тяхното разпознаване, е друга важна констатация на проверяващия орган. Информационната база данни на производители, преработватели и търговци на земеделски биологични продукти и храни не изпълнява основното си предназначение: да осигурява необходимата прозрачност за потребителите. Липсва ефективен обмен на информация между отговорните органи: Министерството на земеделието, храните и горите, Българската агенция по безопасност на храните и Държавен фонд \"Земеделие\" – разплащателна агенция, в случай на нередности и нарушения на правилата за биологично производство.", "date": "2018.08.03", "title": "Сметната палата: Контролът над биопроизводството не защитава достатъчно потребителите"}
{"url": "https://www.dnevnik.bg/sport/2018/08/03/3291454_fenove_na_reindjurs_sa_bili_narugani_predi_macha/", "text": "Двубоят от втория предварителен кръг на  Лига Европа  между \"Рейнджърс\" и \"Осиек\" беше предшестван от сбиване между феновете на двата отбора. Малко след 19 ч. местно време в четвъртък вечер полицията в Глазгоу е получила сигнал за сбиване в района на \"Едмистън драйв\". Резултатът е двама мъже, които са били наръгани. Става въпрос за шотландци на 24 и 40 години, които са приети в университетската болница \"Кралица Елизабет\". От лечебното заведение обаче съобщават, че пострадалите са вън от опасност. \"Подобни инциденти не се толерират и ние вече провеждаме разследване. Молим всеки, който е станал неволен очевидец или има информация, да се свърже с полицията. За щастие униформените в района са реагирали много бързо и са овладели ситуацията\", каза детектив Стивън Уолъс пред Би Би Си. Полицията добави, че преглежда видеокадри от мястото на сблъсъците и вече има няколко заподозрени. Съобщава се и за още десетки ранени, които също са приети в болницата, за да им бъде направен преглед. Според последните информации обаче няма никой, който да е сериозно пострадал. Двубоят между \"Рейнджърс\" и хърватския \"Осиек\" завърши 1:1. Благодарение на победата си с 1:0 като гост обаче футболистите на  Стивън Джерард  продължават към третия кръг на Лига Европа.", "date": "2018.08.03", "title": "Фенове на \"Рейнджърс\" са били наръгани преди мача срещу хърватския \"Осиек\""}
{"url": "https://www.dnevnik.bg/bulgaria/2018/08/03/3291445_pravosudnoto_ministerstvo_razumno_e_instrukciiata_za/", "text": "Министерството на правосъдието не вижда причина да бъде изменена инструкцията, съгласно която отстранената от длъжността кмет на столичния район \"Младост\" Десислава Иванчева беше отведена в болница с белезници на краката и ръцете и колан през кръста. Инструкцията е издадена от директора на Главна дирекция \"Изпълнение на наказанията\" през 2013 г. и според нея, когато лишени от свобода са конвоирани до външни болници, те не само са с белезници на краката и ръцете, но и след това стоят заключени за болничното легло. \"За мен това си беше пиар акция (записа с конвоирането на Иванчева - бел. ред.). Що се отнася до твърденията, че това представлява някакво изтезание, мисля, че те са напълно безотговорни. Това е част от обективните мерки за сигурност и охрана, които сме принудени да предприемем. Лично аз не намирам никакви основания за промяна на този документ. Бихме могли да мислим да се промени формата на документа - да се включи друга материя или да се мисли за уеднаквяване на инструкциите на затворите, дирекция \"Охрана\" и конвойната дейност на МВР, но по същество смятам, че е разумно да остане така заради рисковете\", коментира пред Би Ти Ви зам.-министърът на правосъдието Николай Проданов. По думите му има спад на бягствата на затворници и арестанти след тази инструкция.", "date": "2018.08.03", "title": "Правосъдното министерство: Разумно е инструкцията за оковаване на арестанти да остане"}
{"url": "https://www.dnevnik.bg/sviat/2018/08/03/3291463_polskiiat_vurhoven_sud_zamrazi_reformite_v_ochakvane/", "text": "Върховният съд на Полша заяви, че тези негови съдии, които искат да останат на работа, трябва да останат, докато Европейският съд прецени дали новите мерки на правителството нарушават европейското законодателство, предаде aгенция \"Ройтерс\". Говорителят на съда съдия Михал Ласковски заяви, че президентът  Анджей Дуда  и Националният съдебен съвет (НСС), който определя съдийските назначения, трябва да се въздържат от решения за членовете на Върховния съд, докато Европейският съд не даде становището си. Европейският съд в момента проучва съдебните реформи, предприети от полската управляваща партия \"Право и справедливост\". Неотдавна 22 върховни съдии, близо една трета от общия състав на Върховния съд,  бяха принудени да се пенсионират , но някои отказаха да напуснат. Сред тях е и председателят на Върховния съд  Малгожата Герсдорф , която заяви, че мандатът ѝ продължава до 2020 г. Преди седмица президентът Дуда подписа закон, който на практика позволява на правителството да избере следващия председател на Върховния съд. В закона се позволява на президента, който е съюзник на \"Право и справедливост\", да позволи удължаване на мандатите на съдии, докато НСС, сред чиито членове има политици, може да дава становища за кандидати за съдии. ЕС, както и полски правозащитни групи и опозиционни партии смятат, че тези мерки и други промени подкопават независимостта на съда и демокрацията. Европейската комисия прави проверка за спазване на върховенството на закона, която може да доведе до замразяване на правото на глас на Полша в ЕС.", "date": "2018.08.03", "title": "Полският Върховен съд замрази реформите в очакване на решение от Люксембург"}
{"url": "https://www.dnevnik.bg/sviat/2018/08/03/3291468_rusiia_e_priela_hiliadi_severnokoreiski_rabotnici/", "text": "Русия е позволила на хиляди нови севернокорейски работници да дойдат в страната и е издала нови разрешения за работа, което е потенциално нарушение на санкциите на ООН, предаде агенция \"Ройтерс\", като се позовава на информация на в. \"Уолстрийт джърнъл\". Над 10 000 нови севернокорейски работници са се регистрирали в Русия от септември, пише изданието, като се позовава на данни на руското Министерство на вътрешните работи. А данни на руското министерство на труда, с които се е запознал вестникът, показват, че най-малко 700 нови разрешителни за работа са били издадени от Русия на севернокорейци от началото на тази година. ООН наложиха  санкции на Северна Корея  с цел намаляване на потока на пари за страната и упражняване на натиск над Пхенян да се откаже от ядрената си програма. Американски представители сега разследват евентуални нарушения на санкциите. Руското външно министерство засега не е коментирало информацията. \"Абсолютно ясно е, че Русия трябва да направи повече. Русия казва, че иска по-добри отношения със САЩ. Ето защо Москва трябва да докаже, че, сътрудничейки с нас, не работи против нас по тази заплаха за всички страни, която се нуждае от спешно решение\", каза говорител на Държавния департамент. Той добави, че се смята, че севернокорейските работници в Русия изпращат в Пхенян годишно 150 - 300 милиона долара. \"Сега е време за Русия да предприеме действия. Москва трябва незабавно и изцяло да приложи всички санкции на ООН, които тя прие\", допълни говорителят.", "date": "2018.08.03", "title": "Русия е приела хиляди севернокорейски работници, вероятно нарушавайки санкциите"}
{"url": "https://www.dnevnik.bg/sport/2018/08/03/3291427_siti_udulji_dogovora_na_brazileca_gabriel_jezush/", "text": "Шампионът на Англия  \"Манчестър сити\"  подписа нов договор с един от основните си футболисти Габриел Жезуш, съобщиха от клуба. \"Гражданите\" ще задържат нападателя за следващите пет сезона до 2023 г. Футболистът беше купен през януари 2017 г. за 27 милиона паунда от \"Палмейрас\" и се представи много силно веднага след пристигането си на \"Етихад\". В първите си 11 мача Жезуш вкара седем гола, но после получи контузия. Общо за престоя си в \"Сити\" 21-годишният нападател има 24 гола и 10 асистенции в 53 срещи. \"Най-доброто решение, което съм взимал, е да дойда в \"Манчестър сити\" и затова искам да остана дълго време част от този отбор. Тук мога да се развивам като професионалист и човек\", каза Жезуш пред сайта на \"гражданите\". Със стария си договор нападателят получаваше по 90 хиляди паунда на седмица, но сега заплатата му е сериозно увеличена. От клуба обаче не разкриват подробности. \"Манчестър сити\" започва сезона си в английския футбол през този уикенд. В неделя от 17 ч. \"гражданите\" се изправят срещу носителя на ФА Къп \"Челси\" в мач за \"Къмюнити шийлд\", който традиционно е седмица преди началото на двубоите във  Висшата лига .", "date": "2018.08.03", "title": "\"Сити\" удължи договора на бразилеца Габриел Жезуш"}
{"url": "https://www.dnevnik.bg/sport/2018/08/03/3291512_da_predstavish_ronaldo_kak_sampdoriia_prevze_sportnite/", "text": "Сампдория\" не се радва на големи успехи в последните две десетилетия, след като славните години на клуба от Генуа отдавна минаха. През миналия сезон \"Самп\" завърши на 10-о място в Серия А, но шефовете намериха интересен начин да превземат спорните заглавия по света в разгара на трансферния прозорец. Генуезците купиха халфа Роналдо Виейра от \"Лийдс\" за 6.5 милиона евро, но представянето му привлече голямо внимание. Клубът обяви гръмко в своя туитър профил: \"Ексклузивно, \"Сампдория\" подписа с Роналдо\". Фамилията на футболиста Виейра пък беше написана със съвсем малък шрифт отдолу. Освен това \"Сампдория\" използва колаж, много подобен на този, с който \"Ювентус\" обяви трансфера на  Кристиано Роналдо от \"Реал\" (Мадрид) за над 100 милиона евро . Ходът на италианците определено свърши работа, след като за по-малко от три часа публикацията в \"Туитър\" предизвика много реакции. Над 4000 души ретуитнаха колажа с Роналдо Виейра, а отдолу имаше и 205 коментара, след като средно публикациите на клуба предизвикват между шест и 50 ретуита. Роналдо Виейра е на 20 години и е родом от Гвинея Бисау. Той е юноша на \"Бенфика\", но притежава британско гражданство, като е национал на Англия до 21 години. Това е трети трансфер за генуезците през лятото, след като преди това \"Сампдория\" привлече Дуван Сапата от \"Наполи\" за 17 милиона евро и Омар Коли от \"Генк\" за 7.75 милиона.", "date": "2018.08.03", "title": "Да представиш Роналдо: как \"Сампдория\" превзе спортните заглавия по света"}
{"url": "https://www.dnevnik.bg/sviat/2018/08/03/3291516_mei_sukrashtava_pochivkata_si_za_da_govori_s_makron_za/", "text": "Мей се готви за разговори с Макрон, които може да се окажат решаващи по отношение на плана за Брекзит, пише \"Гардиън\". Изданието коментира, че може да се окаже трудно френският президент да бъде спечелен на страната на Великобритания по въпроса за условията за излизането на Обединеното кралство от ЕС. Тъкмо той е в състояние да повлияе на останалите членки на съюза по тази тема, но според \"Гардиън\" в навечерието на срещата надеждите на Тереза Мей да убеди Макрон да заеме позиция, различна от тази на останалите държави от съюза, не са особено големи. Вестникът допълва, че британският премиер е прекъснала лятната си почивка в Италия, за да разговаря с Макрон (според Лондон - най-голямата пречка пред  плановете на Мей за излизането от ЕС ) и да го убеди да смекчи позицията си по въпроса за Брекзит. Вестникът цитира неназован британски правителствен източник, който заявява, че в преговорите с членките на съюза Франция е била най-несговорчива. Преди изключително важните разговори днес Тереза Мей е била предупредена, че е малко вероятно Франция да смекчи позицията си, пише \"Индипендънт\", позовавайки се на бившия британски посланик във Франция лорд Питър Рикетс. Дипломатът освен това призова британските министри да не размахват като плашило заплахата, че Великобритания щяла да излезе от  ЕС без споразумение , тъй като според него съюзът е наясно, че това е блъф. Рикетс говори за това, след като министърът на външните работи на Обединеното кралство Джеръми Хънт призова лидерите на Франция и Германия да се намесят, за да предотвратят излизането на Великобритания без споразумение, и предупреди, че възможността това да стане \"се увеличава с всеки изминал ден\", коментира \"Индипендънт\". Тереза Мей ще убеждава Макрон, че лансираната от нея наскоро  стратегия за условията за излизане на Обединеното кралство от ЕС  е изгодна и за Лондон, и за ЕС, пише \"Телеграф\". Вестникът коментира, че същевременно премиерът всъщност е получила официално предупреждение от френска страна, имайки предвид изявлението на говорител на Елисейския дворец, че на днешната среща на Лазурния бряг няма да се водят преговори.  По повод днешните разговори с Макрон \"Телеграф\" пише, че Мей се опитва да заобиколи главния преговорящ на Брюксел по въпросите на Брекзит  Мишел Барние  и все по-активно прави опити да разговаря директно с лидерите на страните от ЕС. \"Телеграф\" също посочва, че се очаква Мей да призове Макрон да прояви положително отношение към стратегията от Чекърс и да го предупреди, че отхвърлянето на тази стратегия ще доведе до укрепване на позициите на евроскептиците, които са за по-твърда линия към Брекзит. ЕС показва наченки на по-меко отношение по ирландския въпрос, пише \"Файненшъл таймс\". Изданието отбелязва, че главният преговарящ на ЕС Мишел Барние е загатнал за промяна в позицията, за да помогне на Мей да прокара плана си за Брекзит в британския парламент. Вестникът има предвид статията на Барние, поместена в 20 европейски вестника, в която той изразява готовност \"да подобри\" предложението си за избягване създаването на физическа граница между Великобритания и Ирландия след Брекзит, която би означавала и физическа граница между Република Ирландия и Северна Ирландия. Барние обещава и отношения с Обединеното кралство, които ще са \"безпрецедентни по обхват и дълбочина\" - нещо, което в Лондон се приема като знак, че Брюксел може да възприеме по-различен подход в сравнение със съществуващия модел за сътрудничество с трети страни, допълва изданието.", "date": "2018.08.03", "title": "Мей съкращава почивката си, за да говори с Макрон за Брекзит"}
{"url": "https://www.dnevnik.bg/bulgaria/2018/08/03/3291513_obshtinski_suvetnik_e_chast_ot_zalovenata_grupa_v/", "text": "Един от участниците в заловената престъпната група в Бургас е общински съветник в Несебър. Това каза говорителят на спецпрокуратурата Даниела Начева на брифинг, цитирана от \"Фокус\". Той, както и ръководителят на групата - Димитър Желязков, известен като Митьо Очите, обаче се издирват. По думите ѝ това добре говори на всички как криминалната престъпност се е сраснала и с властта.\"Този общински съветник до момента не се е явил. Независимо от това вчера беше извършено претърсване на банкова касета, която е държал същият общински съветник, в която беше открита сумата от 60 хил. лв.\", коментира Начева. Тя поясни, че са иззети луксозни автомобили, ползвани от групата, и наркотични вещества, части за автомати и бойни оръжия, които предстои да бъдат изследвани. Според разследващите престъпната група в продължителен период от време се е занимавала с изнудване, палежи, телесни повреди и други престъпления, които са в процес на установяване. \"Основният механизъм на действие на участниците и ръководителя на въпросната престъпна група е била да установяват на територията на Южното Черноморие и на Слънчев бряг търговски дружества, които са развивали сериозен и успешен бизнес, като чрез заплахи и палежи са ги мотивирали да си плащат такса спокойствие\", обясни Начева. По думите ѝ са обвинени и установени всички участници в престъпната група, като трима се издирват. \"Предстои утре спецпрокуратурата за петима от тях да внесе искане до съда за вземане на мярка за неотклонение \"задържане под стража\", каза говорителят на спецпрокуратурата и допълни, че \"трима от тях са обявени за издирване. Ръководителят на групата е обявен за издирване и на територията на ЕС, и извън него\", коментира Начева и уточни, че общинският съветник също се търси. Борисов: Димитър Желязков ще бъде хванат Това каза пред журналисти министър-председателят Бойко Борисов, цитиран от \"Фокус\". На въпроса защо е допуснато Димитър Желязков да напусне страната и ще търси ли отговорност от ръководството на МВР за това, Борисов коментира: \"Ще го хванат. Знам, че това ви е по-интересно. Има МВР, главен секретар - те могат да обяснят всичко, но вие си нямате на представа колко усилия струва това, което направихме днес\". ", "date": "2018.08.03", "title": "Общински съветник е част от заловената група в Бургас, издирва се заедно с Митьо Очите"}
{"url": "https://www.dnevnik.bg/bulgaria/2018/08/03/3291646_sinodut_posreshta_reshenieto_za_istanbulskata/", "text": "Светият синод приветства с благодарност и радост решението на Конситуционния съд,  който обяви , че Истанбулската конвенция противоречи на конституцията. Според синода е взето \"справедливо и конституционносъобразно решение\", се разбира от негова позиция, изпратена до медиите. Синодът припомня предишна  своя позиция , според която конвенцията противоречи на православното учение за сътворението на мъжа и жената по Божий образ и подобие. Допълва се, че документът противоречи на обществения и правов ред в България. Синодът призовава във всички храмове в България и извън нея да се отправи благодарствена молитва по тоя повод. Обръщение на Св. Синод на Българската православна църква – Българска патриаршия Слава на Бога за всичките му благодеяние към българския народ! Благодарение на великия Божи промисъл чрез мъдростта и съвестта на мнозинството конституционни съдии, беше взето справедливо и конституционносъобразно решение за отхвърляне на добилата популярност т.нар. Истанбулска конвенция. Светият Синод на БПЦ-БП изрази своята категорична позиция против нейното приемане като противоречаща на православното учение за сътворението на мъжа и жената като Божий образ и подобие и като биологични същества, както и срещу въвеждането на понятия, несъвместими с българския обществен и правен ред. Св. Синод със свое решение призова да се отправя усърдна молитва към Пресвета Богородица в храмовете и манастирите в диоцеза на БПЦ-БП против приемането на този международен договор от Народното събрание. Съдът е дело Божие, но до справедливото решение се стигна чрез усилията, вдъхновението, съвестта и мъдростта на много хора – духовници, учени, общественици, журналисти, юристи, представители на държавни институции, на политици, на мнозинството от благочестивия български народ. Всички те, водени от нравствените устои на обществото, стремежа за съхраняване на държавността и защита на бъдещето на България – нашите деца, се обединиха и отстояваха несъгласието си с въвеждането чрез международен договор на понятия и идеология, несъвместими с традиционния християнски морал на българския народ. Изпълниха се думите на Сърцеведеца - Господ Иисус Христос, \"дето са двама или трима събрани в Мое име, там съм Аз посред тях\" (Мат. 18: 20)! Когато просим от Бога помощ, следва и да му благодарим, за да не бъдем като онези десет прокажени, които просиха от Него милост и изцерение, но само един от тях се върна и благодари (Лук. 17:12 – 19). Затова и ние посрещаме с благодарност и радост Решението на Конституционния съд на Република България за обявяването като противоречаща на Конституцията така наречената Истанбулска Конвенция и благославяме да се отправи в храмовете и манастирите на БПЦ-БП в пределите на България и извън нея в дните на Богородичния пост, благодарствена молитва към Всемилостивия Бог след прочитането на молебения канон към Св. Богородица за благоденствието на българския народ.", "date": "2018.08.03", "title": "Синодът посреща решението за Истанбулската конвенция с благодарствени молитви"}
{"url": "https://www.dnevnik.bg/sport/2018/08/03/3291611_istoriiata_se_povtaria_kristul_palas_oburka_novoto_si/", "text": "Въодушевлението в \"Кристал палас\" около привличането на Макс Майер вероятно е било толкова голямо, че представянето на 22-годишния германец беше съпътствано от нова порция шеги по адрес на английския отбор. В клубния сайт объркаха бившия играч на \"Шалке\" с Йошуа Кимих, като в една от статиите беше сложена снимка на бранителя на \"Байерн\" (Мюнхен). И двамата футболисти са родени през 1995 г. и заедно са преминали през юношеските формации на Германия, но вероятно причината за грешката е друга. Майер е третото ново попълнение за \"Кристал палас\" през лятото. Той идва със свободен трансфер от \"Шалке\", като подписа договор за три години с англичаните. За \"Шалке\" Майер изигра 192 мача, а с националния отбор на Германия има четири мача. Това не е първият път, в който английският клуб допуска гаф. Преди година от \"Палас\" направиха  колаж от снимки на новия мениджър Франк де Бур  в годините му като футболист на \"Аякс\" и националния отбор на Холандия, използвайки неговия брат близнак Роналд. Първоначално никой не обърна внимание, докато по-големият от двамата братя не се пошегува с \"Кристъл палас\" от профила си в \"Туитър\". \"Доста е трудно да се намерят снимки на Франк от игра, така че те използваха мен\", написа тогава Роналд. ", "date": "2018.08.03", "title": "Историята се повтаря: \"Кристъл палас\" обърка новото си попълнение Макс Майер с негов сънародник"}
{"url": "https://www.dnevnik.bg/bulgaria/2018/08/03/3291657_mityo_ochite_e_obiaven_za_izdirvane_ot_interpol/", "text": "Димитър Желязков, известен като Митьо Очите, официално е обявен за издирване от Интерпол. Това се вижда от сайта на международната полицейска организация. Там е посочено, че Желязков се издирва във връзка с участието му в организирана престъпна група, свързана с рекет, изнудване и палежи с цел печалба. Вчера зам. главният прокурор и доскорошен шеф на спецпрокуратурата Иван Гешев заяви, че разследващите са имали данни, че Митьо Очите  ще напусне страната , но не искали да отлагат акцията, за да няма теч на информация. По-рано днес се разбра, че в престъпната група, която беше разбита в Бургас, е участвал и общински съветник от Несебър. Той също е обявен за издирване, обяви днес в ременният ръководител на спецобвинението Даниела Начева. До момента са повдигнати обвинения на девет души, за петима от групата прокуратурата ще иска мярка \"задържане под стража\".", "date": "2018.08.03", "title": "Митьо Очите е обявен за издирване от Интерпол"}
{"url": "https://www.dnevnik.bg/sviat/2018/08/03/3291635_trump_e_tolkova_populist_kolkoto_nabojen/", "text": "Послание към онези в медиите, които продължават да наричат Доналд Тръмп \"популист\": не мисля, че тази дума означава това, което вие си мислите. Вярно е, че Тръмп все още при определени поводи се представя като човек, който отстоява интересите на редовите работещи американци срещу тези на елита. Струва ми се, че в известен смисъл прегръщането на белия национализъм дава глас на обикновените американци, които споделят неговия расизъм, но са се чувствали безпомощни да изразят предразсъдъците си публично. Но той управлява от година и половина - достатъчно време да го съдят по делата, а не по думите му. А неговото правителство е неумолимо антиработническо по всички линии. Тръмп е толкова популист, колкото е и набожен - което значи, че въобще не е. Да започнем с данъчната политика, където главното законодателно постижение на Тръмп  е намаляване на данък, облагодетелстващо главно корпорациите  - чиито данъчни постъпления внезапно спаднаха, и не е направил съвсем нищо, за да повиши възнагражденията. Данъчният план че републиканците спряха да агитират за него. Въпреки това правителството лансира идеята (вероятно незаконна) да използва изпълнителни укази, за да намали данъците на богатите с още 100 млрд. Има и политика в здравеопазването, където Тръмп, след като  се провали в отменянето на \"Обамакеър\"  - което щеше да е огромен удар по работническите семейства, вместо това се зае с кампания на саботаж, която вероятно е повишила допълнително вноските с около 20 процента в сравнение с това, което би трябвало да бъдат. Неизбежно товарът от тези по-високи вноски пада най-мъчително върху семейства, които печелят съвсем малко над лимита, под който биха получавали помощи - или върху по-заможната част на работническата класа. Има и трудова политика, в която правителството на Тръмп се разгърна на много фронтове, за да се разправи с правилата, които защитаваха работниците от експлоатация, трудови злополуки и т.н. Но непосредствената политика не казва всичко. Трябва да погледнете и какви назначения прави Тръмп. Опрат ли нещата до политика, която засяга работниците, Тръмп е създал екип от негови стари познайници: или на човек със силни финансови връзки с промишлеността. Дотук работническите интереси въобще не са представени. А номинирането на Брет Кавано за Върховния съд заслужава специално внимание. Има много неща, които не знаем за Кавано, отчасти защото републиканците в Сената блокират исканията на демократите за повече информация. Но знаем, че той е рязко, изключително настроен срещу работниците - много по-вдясно от обичайното, доста по-вдясно дори от повечето републиканци. Най-известният пример за неговите радикални антиработнически възгледи е доводът му, че веригата от тематични увеселителни паркове \"СийУърлд\" не следва да понесе никаква отговорност, след като косатка уби работничка, защото жертвата трябвало да знае какви са рисковете, когато е постъпила на работа. В досието му има още много антиработнически екстремизъм. Имайки предвид, че Кавано, ако бъде утвърден, ще е на поста дълго време, този екстремизъм е достатъчно основание за отхвърляне на номинацията му, особено като се прибави към подкрепата му за неограничена президентска власт и всичко останало, което е в досието му и което републиканците се опитват да скрият. Но защо Тръмп, самообявилият се защитник на американските работници, избира такъв човек? Защо върши нещата, които върши, за да нарани точно тези хора, които му поднесоха Белия дом? Не зная отговора, но мисля, че стандартното обяснение - че Тръмп, който е едновременно мързелив и върховно невеж за подробностите в политиката, несъзнателно беше запленен от правоверността на GOP (Grand Old Party, Републиканската партия, бел. прев.) - едновременно отколкото е. Като наблюдаваш Тръмп в действие, оставаш с впечатлението, че той знае много добре, че навлича беди на собствените си избиратели. Но той е човек, който обича да унижава другите по всевъзможни начини. И предполагам, че в действителност се наслаждава, наблюдавайки как привържениците му го следват дори когато ги предава. Всъщност понякога презрението му към работническа класа, която е неговата електорална база, излиза на показ. Помните ли \"Обичам слабо образованите\"? Помните ли хвалбата му, че може да гръмне някого на Пето авеню и да не загуби избиратели? Така или иначе, каквито и да са подбудите му, когато действа, Тръмп е обратното на популист. И не, неговата търговска война не променя тази преценка. Уилям Маккинли, най-принципният президент от епохата на американския Златен век, който побеждава съперника си популист, също е бил протекционист. Нещо повече, търговската война на Тръмп се води по начин, който поражда максимална вреда за американските работници в замяна на минимални облаги. Макар да не е популист обаче, Тръмп е патологичен лъжец, най-нечестният човек, който някога е заемал висок пост в Америка. И твърдението му, че е на страната на работещите американци, е една от най-големите лъжи. Което ме връща към медийното използване на термина \"популист\". Когато описваш Тръмп с тази дума, на практика ставаш съучастник в лъжата му - особено когато го правиш в контекста на предполагаемо обективно отразяване. Не бива да го правите. Може да описвате какво върши Тръмп, без да използвате думи, които му дават признание, без да му се полага. Той мами привържениците си; не трябва да му помагате в това.", "date": "2018.08.03", "title": "Тръмп е толкова популист, колкото и набожен"}
{"url": "https://www.dnevnik.bg/kultura/2018/07/28/3231395_otkus_ot_malkiiat_antikvaren_magazin_pod_aifelovata/", "text": "В типичния си стил в \"Малкият антикварен магазин под Айфеловата кула\" Ребека Рейзин разказва нова топла история, която се развива из парижките улици – история за любов, ранени сърца и скрити край Айфеловата кула антикварни съкровища. След успеха на дебютния роман на нашумялата Този път Рейзин среща читателите с младата, но разочарована от любовта красавица Анук, чието разбито от долен негодник сърце често й напомня защо се е затворила в себе си, отказвайки да мечтае за щастлива, споделена любов. Затова пък Анук отдава цялото си внимание и обич на своя антикварен магазин, сгушен уютно под прочутата Айфелова кула в Париж. Точно след дванадесет на обяд сянката на Айфеловата кула падна върху прозореца на антикварното ми магазин¬че, хвърляйки сивкави отсенки върху съкровищата, които бяха подредени тържествено вътре. Червеникавокафяви въртопчета от прашна слънчева светлина в златни оттенъци се втурнаха в помещението, потрепвайки върху антиките, от което те заприличаха на избледняла стара снимка. Всичко изглеждаше вълшебно, сякаш наистина се бяхме върнали назад във времето. Вместо да се отпусна в тази прозрачна мараня, аз се съ¬средоточих върху задачата пред мен, без да мога да се отър¬ва от усещането, че не всичко е такова, каквото изглежда. – Давам ти думата си, Анук – каза Осеан, гледайки ме със светнали сини очи. Тя снижи гласа си до шепот. – По¬знавам Агнес от цяла вечност. Обещавам ти, че на нея може да се разчита. – Тя махна с ръка към една слаба жена с гар¬вановочерна коса, която стоеше няколко крачки по-назад и която се изчерви под изпитателния ми поглед. Агнес започ¬на да си играе разсеяно с пискюлите на чантата си, отказ¬вайки да срещне очите ми. – И е французойка? – прошепнах аз, все още без да съм убедена. Продавах ценните си антики само на хора, които са ми представени от клиент, на когото имах доверие. Чу-датост, която не исках да променям. Ако продавах на всеки, какво щеше да стане с нашето наследство? Дори и в трудни във финансово отношение времена исках да съм сигурна, че продавам на хора, на които може да се разчита. От време на време спокойствието на Агнес се пропук¬ваше и тя се втренчваше в античните бижута така жадно, че чертите ѝ се изостряха. На този тип хора отказвах, защото не се доверявах на мотивите им. Те не търсеха частица от историята или вещ, която да обичат и да се предава в се¬мейството – те събираха предмети, без да се интересуват от миналото. Някои вещи със сантиментална и историческа стойност трябваше да бъдат защитени и правех всичко, което мога, да се придържам към тези принципи въпреки фи¬нансовите проблеми, които това понякога създаваше. Обаче Осеан от \"Имало едно време\", една малка кни¬жарница край Сена , ми беше лоялен и доверен клиент и щеше да препоръча някого само ако мислеше, че е искрен. Просто несигурният поглед на жената ме караше да се ко¬лебая. Може би бях объркана от съобщенията за обирите в Италия по-рано тази сутрин и затова анализирах прекалено подробно. И все пак антиките трябваше да се ценят. Да полагаме усилия да отиват при подходящите хора. За съжаление, традициите постепенно се забравяха и хората гледаха към бъдещето, а не към миналото. Техноло¬гиите и желанието да имат неща на момента се просмукваха в старите ценности. Раменете ми се приведоха само при ми¬сълта за това. – Разбира се, че е французойка – отговори Осеан, дръп¬вайки ме към себе си. – Семейството ѝ има пекарна на улица \"Сен Антоан\". Търси малък рубинен медальон за майка си. Родителите ѝ ще празнуват четиридесетгодишнината от сватбата си. Наистина всичко е наред. Предпазливостта на жената изчезна в момента, в който се спомена годишнината на родителите ѝ. Рубинът беше традиционен подарък след четиридесет години брак. Агнес се усмихна кротко, изражението ѝ се смекчи – тя погледна над мен, сякаш мислеше за тях и спомените, които си бяха създали през тези четиридесет години. Останах загледана в нея за миг. Тя не осъзнаваше, че я анализирам, погълната в себе си, почти хипнотизирана, втренчена някъде, където я бяха отвели спомените ѝ. По кожата ми пропълзяха леки тръпки, сигурен знак, че мога да ѝ доверя изящните си бижута. Понякога можех да разчитам на дълбоката си инстинктивна реакция към даден човек повече, отколкото на всеки друг знак. Погледът на Агнес се стрелна към един елегантен руби¬нен медальон на витрината и остана върху него. Тя не беше алчна, не искаше всичките, а само перфектното бижу – можеше да го прочетете по лицето ѝ така ясно, сякаш думите бяха написани върху кожата ѝ. Скъпоценният камък проблясваше величествено дори и в обедната сянка. Пръстите ѝ намериха подгъва на блуза¬та ѝ и тя започна да си играе с него, сякаш се опитваше да не протегне ръка към рубина. Беше направила добър избор. Бижуто беше класическо, вечно и абсолютно очарователно. Наситено червено и толкова тъмно, че можеше да потънеш в него. Аз се гордеех с това, че проучвах произхода на всичко, което купувах, защото вярвах, че без историята си предметите губеха част от своя блясък. – Елате по-близо – направих знак към Агнес. – Купих този медальон преди няколко години при разпродажбата в едно имение в Прованс. Искате ли да научите повече за него? – Да, много бих искала – кимна тя. – Никога не съм виждала нещо толкова подходяща за мама. Останалите бижута някак избледняват в сравнение с този медальон. Беше най-подходящото бижу, сигурна бях в това. Започ¬нах да разказвам тихо: – Когато отидох на разпродажбата, там беше и една съседка, дошла да гледа аукциона на вещите на своята приятелка. Аз се приближих към нея и я попитах дали знае нещо за рубинения медальон – какво бе означавал той за собстве¬ничката си. Сред всички бижута там той ме бе привлякъл така, както привлече и вас. Съседката ми каза, че като младо момиче жената намерила любовта, която продължила през целия ѝ живот. Агнес се усмихна, вероятно разпознавайки същото и при родителите си. Аз продължих: – Съпругът ѝ ѝ подарил рубина по време на медения им месец и тя непрекъснато си играела с него и го докосвала с ръка, сякаш да се увери, че все още е на мястото си. Съседката ми каза, че от всички бижута, които имала жената, рубинът бил най-яркият символ на любовта им и нейното дълголетие. Агнес слушаше историята на рубина с наклонена глава. – Дали е живяла дълъг и щастлив живот? Когато клиент купуваше нещо така ценно като този рубин, той продължаваше да предава по-нататък и историята на предишния му собственик. Рубинът поглъщаше фраг-менти от сърцето и душата на своите минали и настоящи притежатели като при осмоза и те ставаха част от същината му завинаги. – Да – усмихнах се аз. – И двамата живели дълъг и щастлив живот. Минали осемдесетте, докато смъртта не дошла за него, а скоро след това и за нея. Съседката каза, че не всичко било смях и лавандулови полета. Двамата се карали шумно и разпалено за работата му, която го отвеждала из цялата страна, а тя оставала сама у дома. Карали се за косата ѝ – той я харесвал дълга, а тя я подстригала късо. Веднъж в пристъп на ярост тя изхвърлила всичките му дрехи от балкона, а той се разсмял, което я ядосало още повече. Имали много добри и лоши моменти, но само заради пламенната любов, която изпитвали един към друг. – Замълчах, наблюдавайки как лицето на Агнес светва при тази история. Най-много обичах тази част от работата си – това, че интуитивно разбирах, че рубинът ще бъде обичан не само заради красотата си, а също и заради историята си.", "date": "2018.08.03", "title": "Откъс от \"Малкият антикварен магазин под Айфеловата кула\" на Ребека Рейзин"}
{"url": "https://www.dnevnik.bg/sviat/2018/08/03/3291522_kakvo_predstoi_brekzit_ili_armagedon/", "text": "Брекзит е надвиснал, а също и Армагедон, ако вярвате на медийните заглавия във Великобритания. Вестниците са пълни с истории за недостиг на храни, запаси от медикаменти, отменени полети и войници по улиците на Великобритания, ако страната напусне ЕС през следващата година без споразумение за бъдещите отношения между тях. Тези прогнози зачестиха, след като позициите на двете страни, изглежда, се втвърдиха и британски представители направиха серия изказвания за подготовката на  Брекзит без споразумение , който може да прекъсне търговията с Европа. Премиерът Тереза Мей не помогна за разсейване на опасенията, като каза, че правителството се готви за всички варианти. Всички приказки за сериозните последствия само изтъкват колко е трудно да се намери начин да се скъсат връзките, развити в продължение на десетилетия, в момент, когато времето за преговори изтича, каза Бен Флечър, директор за външните отношения на Федерацията на работодателите в инженерните технологии (EEF). \"Опитваме се да отхвърлим 40 години интеграция с четири- или шестседмични преговори; това е ужасяващо\", каза Флечър и добави: \"То е със същата степен на сложност, както да разделиш атом... Трябва да разберем колко трудно нещо е.\" С изтичането на времето напрежението се засилва. Повече от две години след като Великобритания гласува да напусне ЕС, и двете страни казват, че трябва да изготвят споразумение до октомври, за да се гарантира, че то ще бъде одобрено от всички страни членки, преди Лондон да напусне блока на 29 март. Без сделка  40 години свободна търговия между Великобритания и Европа  ще приключат и това ще задейства мита и гранични проверки, които могат да забавят транспортирането на всичко, от храни и горива, до дрехи и коли. И още по-важно - Лондон ще излезе от общоевропейските споразумения, регулиращи сфери като авиацията и предписването на лекарства, а това може да доведе до отменяне на полети и нарушение в доставките на медикаменти. Изявления на министрите за Брекзит Доминик Рааб и на здравеопазването Мат Ханкок миналата седмица за приготовленията на правителството породиха прогнози за запасяване на супермаркетите, километрични колони от камиони на граничните пунктове и пътници, чакащи три часа паспортна проверка. Тези изявления бяха резюме на 70-те предупреждения, които правителството планираше да разпространи през лятото, за да информира бизнеса и гражданите за стъпките, които трябва да предприемат в подготовка за Брекзит без споразумение. След критиките, че изявленията от миналата седмица са всели паника и са подкопали Брекзита, сега правителството възнамерява да публикува предупрежденията на два етапа, първия в средата на август и втория през септември, според съобщения в британските медии. Премиерът Мей каза, че макар да очаква да договори сделка, която ще запази свободната търговия, правителството постъпва правилно, подготвяйки се за \"всички варианти\". \"Не става дума само за запасяване\", каза тя в интервю за британската телевизия Канал 5 и добави: \"Целта е да гарантираме, че ще можем да продължим да правим каквото е необходимо, след като напуснем ЕС, ако напуснем без сделка.\" Нови опасения възникнаха във вторник, когато представители на местните власти в Дувър, от английската страна на Ламанша, разпространиха анализ как Брекзит без споразумение ще засегне района около най-натовареното фериботно пристанище в Европа. Анализът, озаглавен \"Операция Брок\", прогнозира, че ще има постоянна \"тапа\" от камиони, чакащи да прекосят Ламанша, създавайки колона, дълга 40 мили (65 километра) навътре в сушата. Близо 10 000 товарни камиона минават през Дувър в пиковите дни, съставляващи една шеста от стоковата търговия на Великобритания, на стойност 119 милиарда лири (156 милиарда долара) годишно. Близо 99 процента от товарите, минаващи през пристанището, са от други страни на ЕС. \"Ако времето за чакане се увеличи, бързоразвалящите се стоки могат да бъдат увредени и веригите за доставки прекъснати\", отбелязва докладът. Хранително-вкусовата промишленост също отправи предупреждения. Джим Уиншип, директор на Британската асоциация за сандвичи и готови храни, казва, че може да бъде затруднено доставянето на съставки като марулите и доматите, много от които идват от континентална Европа. \"Има риск за познатия ни хамбургер\", каза Уиншип. И докато сандвичите може да не са най-острият проблем пред Великобритания, потенциалните последици отиват много по-далече. Фармацевтичната компания \"Санофи\" започна да складира медикаменти и ваксини във Великобритания повече от обикновено по силата на планове за извънредни мерки срещу възможни транспортни забавяния след Брекзит. Базираната в Дъблин \"Райънер\", най-натоварената европейска авиокомпания, възнамерява да включи в билетите за летния сезон за пътувания през 2019 г. клауза, предупреждаваща клиентите, че билетите им няма да бъдат валидни, ако Брекзит прекъсне полетите между Великобритания и ЕС. Авиокомпанията подчерта опасенията си от Брекзит без споразумение миналата седмица, заявявайки, че рискът \"е подценен\". Вероятно това идва в повече за привържениците на Брекзит като Маркъс Фиш, депутат от управляващата Консервативна партия. Той обвини правителството, че води кампания за всяване на паника, насочена да убеди електората да приеме \"по-мека\" форма на Брекзит, която ще остави страната обвързана с ЕС за години напред. \"Това са безотговорни, всяваща паника безсмислици и те трябва да спрат веднага\", каза той пред Би Би Си и допълни: \"И трябва да се подкрепи Брекзит, за който хората гласуваха.\" Тези коментари бяха направени, след като миналия месец правителството обяви предложението си към ЕС, което ще спре свободното движение на работници и юрисдикцията на Съда на Европейския съюз, но ще позволи митнически съюз за търговия със стоки и земеделска продукция. Това бързо бе отхвърлено от преговарящия на ЕС Мишел Барние, който препотвърди, че Великобритания не може да запази достъпа си до европейския пазар, ако не приема останалите базови принципи на блока. Министри сега обикалят европейските столици, опитвайки се да убедят лидерите на страните от ЕС, че евентуален провал да се постигне компромис ще засегне и техните страни. Външният министър Джеръми Хънт призова Франция и Германия да използват влиянието си върху Европейската комисия, за да предотвратят лош изход. \"Има реален шанс да не се стигне до споразумение\", каза той пред в. \"Ивнинг стандард\" и допълни: \"Всеки предполага, не, не, не, това не може да се случи. Ами, всъщност би могло\". ", "date": "2018.08.03", "title": "Какво предстои: Брекзит или Армагедон"}
{"url": "https://www.dnevnik.bg/sport/2018/08/03/3291644_real_madrid_postavi_cena_na_modrich_ot_750_miliona_evro/", "text": "Президентът на \"Реал\" (Мадрид) Флорентино Перес реагира на постоянните спекулации, които свързват халфа на тима  Лука Модрич  с трансфер извън \"Сантяго Бернабеу\". Според испанския бизнесмен всеки, който иска хърватина, може да го вземе срещу 750 милиона евро. Толкова е клаузата за откупуване на играча. \"Модрич няма да ни напусне. Поне не и докато някой не плати 750 милиона евро за него, защото такава е неговата клауза\", каза Перес. В последно време Модрич е свързван с трансфер в \"Интер\". Според Перес обаче \"нерадзурите\" не могат да си позволят да вземат играча. Публикации в италианските медии твърдят, че съпругата на Модрич Ваня Боснич иска семейството им да се премести от Испания. Модрич има договор с \"Реал\" до 2020 г., а заплатата му на \"Сантяго Бернабеу\" е 9 милиона евро на сезон. Възможно е обаче европейските шампиони да му предложат нов договор с по-високо възнаграждение заради силната му форма. Модрич поддържа много високо ниво в продължение на години, а на световното първенство в Русия беше избран за №1 в турнира. \"Гадзета дело спорт\" твърди, че Модрич ще има среща с Флорентино Перес, на която ще се опита да убеди президента на \"Реал\" да го пусне да премине в \"Интер\". Изданието обяснява мотивите на хърватина с желанието да печели повече пари. Наскоро трансферът на Кристиано Роналдо от \"Реал\" в \"Ювентус\" беше обяснен с по-ниските данъци, които се плащат в Италия, в сравнение с Испания. Подобно твърдение  изказа и президентът на Ла лига Хавиер Тебас .", "date": "2018.08.03", "title": "\"Реал\" (Мадрид) постави цена на Модрич от 750 милиона евро"}
{"url": "https://www.dnevnik.bg/sport/2018/08/03/3291660_antuni_djoshua_stana_poslanik_na_bukmeikura_uiliam_hil/", "text": "Световният шампион по бокс в тежка категория Антъни Джошуа подписа договор с букмейкърската къща \"Уилям Хил\", съобщиха двете страни. Британецът, който в момента държи четири от поясите в тежката категория на Световната боксова асоциация (WBA), Световната боксова организация (WBO), Международната боксова федерация (IBF) и Международната боксова организация (IBO), вече е посланик на букмейкъра. Боксьорът ще участва в най-различни рекламни кампании на най-големия английски букмейкър. Договорът с компанията идва броени дни след като той  удължи партньорството си със своите мениджъри от Matchroom Boxing . Желанието на Джошуа е да навлезе по-сериозно на американския пазар. От известно време представителите му работят по организиране на мачове в САЩ, а партньорството с \"Уилям Хил\" може да помогне, след като наскоро част от рестрикциите върху хазарта бяха вдигнати. \"Антъни Джошуа е една от спортните икони на нашето съвремие и той постигна толкова много в рамките на много кратко време. Развълнувани сме той да бъде наш посланик, а ние имаме и общи цели да навлезем по-сериозно на американския пазар\", каза изпълнителният директор на \"Уилям Хил\" Филип Баукок. Букмейкърската къща става поредният партньор на световния шампион в тежка категория, след като той има спонсорски договори с Under Armour, JD Sports, Beats, Lucozade, Lynx и автомобилния производител \"Ягуар\". Джошуа не е излизал на професионалния ринг от 31 март, когато победи по точки Джоузеф Паркър и обедини четири от поясите в тежката категория.  Следващият му мач е на 22 септември на \"Уембли\" срещу Александър Поветкин . Голямата цел на британеца обаче е да обедини всички титли в бокса и да стане първият абсолютен световен шампион от 2000 г. насам. В момента петият и най-ценен пояс на Световния боксов съвет (WBC) се държи от американеца  Дионтей Уайлдър .", "date": "2018.08.03", "title": "Антъни Джошуа стана посланик на букмейкъра \"Уилям Хил\""}
{"url": "https://www.dnevnik.bg/sport/2018/08/03/3291687_video_bulgarskiiat_futbol_izkustvoto_i_vduhnovenieto/", "text": "Футболът и изкуството ръка за ръка? Българският футболен съюз (БФС) показа видео, проследяващо създаването на творбата \"Lions’ Den\" (\"Леговище на лъвове\") в базата на националния отбор. Неин автор е най-емблематичният български стрийт арт художник Nasimo, посочват от БФС. \"По случай дебюта на новия турнир на УЕФА Лига на нациите, Българският футболен съюз публикува монтажно видео, което проследява процеса по създаването на творбата и прави паралел между футбола и изкуството като вдъхновения както за блестящия индивидуален талант, така и за неговите ценители\", се казва в сайта на БФС. Във видеото участват капитанът на националния отбор Ивелин Попов, юношески национали до 19 години, както и самият художник. Режисьор е Николай Георгиев, а автор на музиката - Апостол Найденов. \"Футболът е не просто спорт, но и изкуство. Волята, постоянството и дисциплината пък са сред най-важните качества и в двете направления - особено тогава, когато представяме родината си пред света\", каза Nasimo. Творбата ще ще посрещне националите в началото на септември, когато започва подготовката им за първите мачове от Лига на нациите. България дебютира с гостуване на Словения на 6 септември, а три дни по-късно приема Норвегия на \"Васил Левски\". Билетите  за мача в София вече са в продажба .", "date": "2018.08.03", "title": "Видео: Българският футбол, изкуството и вдъхновението \"Леговище на лъвове\""}
{"url": "https://www.dnevnik.bg/sport/2018/08/03/3291692_botev_slomi_etur_s_golove_prez_vtoroto_poluvreme/", "text": "Ботев\" (Пловдив) постигна втората си победа за сезона в Първа лига. \"Канарчетата\" се наложиха с 2:0 срещу \"Етър\" у дома. Головете отбелязаха Стивън Петков и Тодор Неделев от дузпа след почивката. \"Етър\" завърши мача с човек по-малко след червения картон на Иван Скерлев в 73-ата минута. \"Ботев\" излезе втори с шест точки, с колкото е и водачът ЦСКА, който в неделя приема \"Дунав\". За \"Етър\" това е второ поражение, като съставът остава с три точки. През първата част двубоят беше разочароващ и предложи малко вълнуващи моменти. След почивката \"Ботев\" заигра по-добре, докато воденият от Красимир Балъков състав не успя да затрудни Даниел Кайзер. На почивката Николай Киров направи промяна, като пусна Серкан Юсеин вместо Радослав Терзиев. \"Ботев\" поведе веднага след подновяването на играта. Неделев изведе много добре Лъчезар Балтанов, който подаде към Петков, а нападателят отбеляза. В 73-ата минута Диого Кампос получи подаване в коридор, но беше задържан от Скерлев. Защитникът на \"Етър\" получи червен картон. Неделев изпълни фаула, но улучи греда. Васил Шопов беше свален в наказателното поле от Димо Атанасов и \"Ботев\" получи дузпа. Неделев изпълни точно и удвои. В края нападателят на \"Ботев\" имаше нова възможност, но отново улучи греда след фаул.", "date": "2018.08.03", "title": "\"Ботев\" (Пловдив) сломи \"Етър\" с голове през второто полувреме"}
{"url": "https://www.dnevnik.bg/sport/2018/08/03/3291689_ivet_lalova_niama_da_zashtitava_medala_si_na_100_m_na/", "text": "Българската звезда в леката атлетика Ивет Лалова няма да защитава медала си на 100 метра на европейското в Берлин, което започва на 6 август. Тя е избрала да се съсредоточи в спринта на 200 метра. \"Желанието на атлетката е след травмата на бедрото да се концентрира само в бяганията на 200 м, където се чувства по-добре в момента\", съобщиха от българската федерация, цитирани от bgathletic.com. Лалова ще стартира директно на полуфинала на 200 метра на 10 август. В дисциплината тя ще защитава сребърния си медал от Амстердам 2016. Преди две години българката спечели и сребро на 100 м. Най-големият успех на европейски финали за Лалова остава титлата ѝ на 100 м от Хелзинки 2012. Другата българска спринтьорка Инна Ефтимова ще бяга и на двете дистанции – 100 и 200 метра. Тя започва участието си в понеделник, когато са сериите на 100 метра.", "date": "2018.08.03", "title": "Ивет Лалова няма да защитава медала си на 100 м на европейското в Берлин"}
{"url": "https://www.dnevnik.bg/sviat/2018/08/03/3291695_gruckiiat_ministur_na_obshtestveniia_red_nikos_toskas/", "text": "Гръцкият министър на обществения ред Никос Тоскас подаде днес оставка след критики във връзка с \"неумелите действия\" на държавните институции при потушаването на  смъртоносните горски пожари край Атина  миналата седмица, съобщи БНТ, като цитира \"Асошиейтед прес\" и ТАСС.", "date": "2018.08.03", "title": "Гръцкият министър на обществения ред Никос Тоскас подаде оставка"}
{"url": "https://www.dnevnik.bg/detski_dnevnik/2018/08/03/3291697_blizo_hiliada_sa_svobodnite_mesta_v_sofiiskite/", "text": "Приключи и третото класиране за прием след 7-ми клас в софийските гимназии. Останаха свободни 967 места, обяви директорът на Регионалното управление на образованието в София Ваня Кастрева, цитирани от stolica.bg. Записаните ученици към момента са 8000. Неприетите деца след трето класиране са 215. От 3 август до 5 септември те могат да подадат документи за допълнително четвърто класиране. За класиране в професионална или спортна гимназия се изискват оригинал на свидетелството за завършен 7 клас, служебна бележка с всички оценки и медицинско свидетелство. След приключване на третия етап от класиранията 102 от общо 385 паралелки са запълнили местата си. В Националната природоматематическа гимназия са останали 3 незаети места. В Първа английска езикова гимназия има 2 места, във Втора английска гимназия - също две места. В Националната търговско-банкова гимназия на разположение са 2 места за младежи и 3 за девойки. Закритите паралелки са 9 – 5 професионални и 4 профилирани. От тях 39 ученици са преразпределени в такива, в които има свободни места и са в съответствие с бала, с който могат да кандидатстват.", "date": "2018.08.03", "title": "Близо хиляда са свободните места в софийските гимназии след третото класиране"}
{"url": "https://www.dnevnik.bg/photos/2018/08/03/3291501_fotogaleriia_svetovnite_snimki_na_denia_-_3_avgust/", "text": "Уличен артист прави сапунени мехури пред Бранденбургската врата в Берлин, Германия.", "date": "2018.08.03", "title": "Фотогалерия: Световните снимки на деня - 3 август 2018 г."}
{"url": "https://www.dnevnik.bg/sport/2018/08/03/3291700_beroe_vze_purva_pobeda_za_sezona_sled_uspeh_v_derbito/", "text": "Берое\" спечели първата си победа за сезона. Воденият от Александър Томаш отбор се наложи с 2:0 срещу \"Верея\" в среща от третия кръг в първенството. Мартин Райнов даде преднина на отбора си в 20-ата минута, а след почивката Мартин Камбуров удвои. \"Берое\" събра пет точки, с което излезе трети. \"Верея\" е на 12-ото място с една. През първото полувреме зелените имаха превъзходство и създадоха повече положения. В 20-ата минута Борислав Цонев се пребори за топката със Здравка Илиев и центрира, а капитанът Райнов отбеляза с глава. В 23-ата минута след центриране от ляво Райнов отново стреля с глава, но улучи греда. При добавката от няколко метра Камбуров направи пропуск. Малко преди почивката Ерол Алкан игра с глава, топката рикошира в бранител и срещна напречната греда. В началото на втората част \"Берое\" поиска дузпа за игра с ръка на Здравко Илиев, но сигнал не последва. Камбуров изпълни много добре фаул в 65-ата минута и увеличи преднината на отбора си.", "date": "2018.08.03", "title": "\"Берое\" взе първа победа за сезона след успех в дербито на Стара Загора"}
