{"url": "http://www.dnevnik.bg/biznes/finansi/2017/09/06/3037165_bulgarskite_firmi_durjat_v_kasite_si_nad_13_mlrd_leva/", "text": "Българските фирми държат в касите си 13 милиарда лева, сочат счетоводните им баланси, съобщиха от Националната агенция за приходите (НАП). Агенцията е направила през миналата седмица 550 проверки, като е открила, че има случаи на липсващи средства от касите. \"Данните от счетоводните баланси на хиляди юридически лица сочат, че имат голяма сума пари в брой. По време на проверките се изследва дали търговските дружества и нестопанските организации не са извършили скрито разпределение на печалба\", се казва в съобщението на НАП, цитирано от БТА. Според данните, които сами са подали в НАП, 1289 от фирмите имат в касите си по над 1 милион лева в брой. Над 10 000 са дружествата с налични пари в брой над 100 000 лв. Очаква се броят на възложените проверки да нарасне значително в близките месеци. Съмненията на ревизорите са, че като декларират голяма сума пари в кеш, фирмите избягват плащането на корпоративни данъци и данък върху дивидентите. В най-масовия случай става въпрос за чисто счетоводно изписване на средства от касата в полза на съдружници и свързани с тях лица за разходи, които не са свързани с дейността на дружеството - например скъпи командировки до екзотични държави, ползване на чужди активи за лични нужди на акционерите и т.н. Подозренията на данъчните се засилват и от факта, че в момента съществува забрана за разплащания в брой над 10 000 лв. Ако при проверките бъдат открити данъчни и осигурителни нарушения, ще започнат ревизии, за да бъдат установени неплатените данъци и осигурителни вноски за последните пет години, предупреждават от НАП. Междувременно фирмите, които са извършили скрито разпределение на печалби, могат да уведомят НАП и да поискат разрешение за подаване на коригиращи декларации, като обложат с данък недекларираните дивиденти, допълват от приходното ведомство.", "date": "2017.09.06", "title": "Българските фирми държат в касите си над 13 млрд. лева, твърдят от приходната агенция"}
{"url": "http://www.dnevnik.bg/sport/2017/09/06/3037141_fifa_shte_razdeli_otborite_v_evropeiskite_baraji_na/", "text": "Отборите от Европа, които щe участват в баражите за класиране на световното първенство по футбол в Русия през 2018 г., ще бъдат разделени при жребия. Четирите тима с по-висока позиция в ранглистата на ФИФА ще са в урната на поставените. Победителите в деветте групи в зона \"Европа\" се класират директно за Русия, а осемте с най-добри показатели от завършилите на второ място отиват на бараж. Жребият ще се тегли на 17 октомври, а баражите ще се играят на разменено гостуване на 9-11 ноември и 12-14 ноември. До края на груповата фаза остават два кръга. Ако се запази настоящата ситуация, поставени при жребия ще са Португалия, Италия, Швеция и Исландия, а непоставени - Словакия, Северна Ирландия, Босна и Херцеговина и Черна гора. Към момента с най-слаби показатели от заемащите втора позиция е Уелс. Британците отстъпват само по-голова разлика на босненците. Показателите, които се гледат при класирането на вторите отбори, са (1) точки, (2) голова разлика, (3) отбелязани голове и (4) брой голове на чужд терен. Ако има равенство по всички показатели, ще бъде дадено предимство на отбора с по-малко получени картони. Точките в двубоите срещу отборите, завършили на последно място в групите, не се зачитат.", "date": "2017.09.06", "title": "ФИФА ще раздели отборите в европейските баражи на поставени и непоставени"}
{"url": "http://www.dnevnik.bg/gradska_sreda/2017/09/06/3036753_ministerstvoto_na_energetikata_blokira_trotoar_s/", "text": "От неизвестно колко време един от тротоарите на улица \"Триадица\" в центъра на София е непроходим. Причината е, че от Министерството на енергетиката, което се намира на същата улица са оградили кофите за боклук със ламарина, захваната за асфалта. Без разрешения от общината. Читател на \"Дневник\" сигнализира редакцията, че наскоро ремонтиран тротоар на ул. \"Триадица\" е блокиран от ламарината, с която са заградени кофите за боклук. По този начин тротоарът е непроходим за пешеходците. Мястото, на което са поставени кофите, е един от изходите на новоизграден паркинг, за който не е видно дали функционира. Служители на Столичен инспекторат направиха проверка и казаха за \"Дневник\", че са издали предписание на Министерството на енергетиката да премахнат съоръжението. От там обещали, че демонтирането ще бъде изпълнено в четвъртък. \"Дневник\" не успя да се свърже с пресцентъра на Министерството на енергетиката, за да получи информация за причината за поставянето на ламарините, както и за плановете им за паркинга.", "date": "2017.09.06", "title": "Министерството на енергетиката блокира тротоар с ламарина, за да скрие кофи за боклук"}
{"url": "http://www.dnevnik.bg/sport/2017/09/06/3037167_andi_muri_niama_da_igrae_do_kraia_na_sezona/", "text": "Доскорошният номер 1 в мъжкия тенис Анди Мъри ще пропусне остатъка от сезона. Той ще си вземе почивка до края на годината, за да се възстанови от контузията в бедрото, която го измъчваше през последните няколко месеца. 30-годишният британец не е играл от загубата си от Сам Куери в четвъртфиналите на \"Уимбълдън\" през юли. \"За съжаление контузията, която ме измъчва в последните месеци, няма да ми позволи да участвам в Пекин и Шанхай и най-вероятно в последните два турнира за сезона - във Виена и Париж. След като през последните седмици се консултирах с водещите специалисти по тези травми, с отбора ми решихме, че това е най-доброто решение за бъдещето ми\", обяви Мъри на страницата си във \"Фейсбук\". Той имаше много разочароващ сезон след страхотната 2016 г., в която стана първият тенисист в историята, защитил олимпийската си титла, игра финал на три от турнирите в Големия шлем, спечели втория си трофей от \"Уимбълдън\" и за прът път в кариерата си оглави световната ранглиста. Тази година Мъри изигра само 35 мача, в които записа 25 победи. Той спечели една титла - в Дубай, и стигна до полуфиналите на \"Ролан Гарос\", четвъртфиналите на \"Уимбълдън\" и осминафиналите на Australian Open. \"Въпреки че годината беше разочароваща по много причини, аз съм уверен, че по-дългият период за почивка и рехабилитация ще ми позволи отново да играя на най-доброто си ниво и да се боря за титлите в турнирите от Големите шлем\", каза още Мъри. Трикратният шампион в Големия шлем ще започне 2018 г. с турнира в Бризбейн, за да се подготви за Australian Open. Той потвърди участието си в планираните за края на тази година благотворителни мачове за УНИЦЕФ с Роджър Федерер. Тъй като ще пропусне оставащите турнири от календара, шотландецът няма да събере точки, за да защитава титлата си от финалите на АТП. Мъри е четвъртият играч от топ 10, който прекратява сезона си предсрочно, след Новак Джокович, Стан Вавринка и Кей Нишикори.", "date": "2017.09.06", "title": "Анди Мъри няма да играе до края на сезона"}
{"url": "http://www.dnevnik.bg/photos/2017/09/06/3037031_fotogaleriia_urok_po_ioga_sred_prirodata/", "text": "За една група ентусиасти днешният почивен ден започна не с потегляне на път или мързелуване вкъщи, а с урок по йога на открито в Борисовата градина в столицата.", "date": "2017.09.06", "title": "Фотогалерия: Урок по йога сред природата"}
{"url": "http://www.dnevnik.bg/sviat/2017/09/06/3036712_vkljuchvaneto_na_merkel_v_spora_na_es_s_polsha_vdiga/", "text": "Присъединяването на Германия към Франция в битката между Европейската комисия и Полша заради върховенството на закона увеличава вероятността ЕС да предприеме безпрецедентни наказателни мерки срещу Варшава. Миналата седмица германският канцлер Ангела Меркел  наруши обичайното си сдържано поведение  при обществени изяви, критикувайки управляващата в Полша партия \"Право и справедливост\" и показвайки, че ЕК има подкрепата на най-влиятелната си държава членка. Това може да е вододел в спора, възникнал заради цялостното преустройство на съдебната система и други предприети от ПиС мерки, които според Брюксел подкопават устоите на демокрацията в най-голямата държава в ЕС от бившия източен блок. Полша рискува срещу нея  да започне процедура по член 7 , която никога досега не е била използвана и която ще подрони сериозно реномето ѝ, ще задълбочи изолацията й в съюза и ще отслаби възможностите й да влияе на политиката му.  За ЕС залогът също е голям. Спорът задълбочи разногласията в съюза точно когато той трябваше да се примири с излизането на Великобритания. Евентуално непредприемане на действия срещу държава членка, за която се смята, че пренебрегва демокрацията, може да бъде разчетено като отстъпление от решимостта му да защитава основните си ценности. \"Въпреки че много искам да имаме добри отношения с Полша - те са наш съсед и винаги ще се стремя към това с оглед на важността на нашите връзки - не можем просто да си мълчим само и само да има мир\", каза Меркел в Берлин. \"Тук става дума за основите на сътрудничеството в ЕС.\" \"Витрината\" се превръща в \"проблем\" В продължение на десетилетие, след като се присъедини към ЕС през 2004 г., Полша беше витрината на процеса на разширяване на съюза в източна посока, тъй като се смяташе, че тя вярно спазва неговите демократични ценности, а икономиката й процъфтяваше. Но след като в края на 2015 г. на власт дойде ПиС, ръководена от бившия премиер Ярослав Качински - дългогодишен политически противник на председателя на Европейския съвет Доналд Туск - отношенията бързо се влошиха. През януари 2016 г. ЕК започна проверка за спазването на върховенството на закона в Полша заради нови закони, предвиждащи повече правомощия за правителството във Варшава, нещо, което според Брюксел отслабва контрола и баланса в демокрацията. Основната битка е заради реформи, които според комисията подкопават независимостта на съдебната система, предоставяйки на министъра на правосъдието право да удължава мандатите на съдии в пенсионна възраст и да освобождава и назначава председатели на съдилища. При друг безпрецедентен случай Варшава не се съобрази с решение на съда на ЕС, продължавайки с  мащабна сеч в Беловежката гора . Берлин отстъпваше водещата роля по отношение на Полша на френския президент Еманюел Макрон, откакто той дойде на власт през май. Според него Варшава се самоизолира и по време на неотдавнашната си обиколка в Източна Европа Макрон не отиде в Полша и нейния близък съюзник в ЕС Унгария. Но миналата седмица Меркел, която на 24 септември  ще търси преизбиране за четвърти мандат , изрази безпокойство по отношение на Полша и обсъди въпроса с  председателя на ЕК Жан-Клод Юнкер .Дипломатически източник заяви, че в разговорите си те са обсъждали и с какви темпове да се действа в спора с Варшава. \"Главната задача\" ПиС отхвърля обвиненията на комисията, западните членки на ЕС, политическите си опоненти в 38-милионна Полша и правозащитни организации, че подкопава устоите на демокрацията. \"Съвсем наскоро някои политици в ЕС направиха изказвания за Полша, които са необосновани. Именно затова искам да подчертая, че Полша е демократична страна, уповаваща се на върховенството на закона\", каза във видеообръщение от миналата седмица полският премиер Беата Шидло. Застанала на фона на знамената на Полша и ЕС, тя заяви още: \"Да не позволяваме отделни интереси на отделни страни да засенчат главната сега задача - да гарантираме сигурността на хората на нашия континент.\" ЕК може да задейства член 7, което означава да поиска от всички 27 държави от ЕС да обявят, че ПиС излага на риск демокрацията. Но налагането на санкции ще изисква единодушие сред останалите членки, а унгарският премиер Виктор Орбан даде ясно да се разбере, че ще предпази Варшава от възможно най-голямото наказание - да бъде лишена от правото си на глас в ЕС. Миналата седмица заместник-председателят на ЕК Франс Тимерманс каза, че ще предложи задействане на член 7, ако полските власти започнат да освобождават съдии във върховния съд: \"Много сме близо до задействане на член 7.\" Той обаче заяви също, че Брюксел изчаква да види какви изменения по законите за съдебната система  ще предложи полският президент Анджей Дуда , включително по отнасящия се до Върховния съд. През юли държавният глава им наложи вето, след като бяха приети по предложение на ПиС. Има и още два, които бяха подписани и влязоха в сила. Изказването на Тимерманс загатва, че Варшава има последен шанс да избегне член 7. Малко вероятно е да има решение преди следващата среща на върха на ЕС в Брюксел, която ще е през октомври. Неназован официален източник от съюза каза, че \"нещата, изглежда, вървят\" към задействане на член 7, но добави: \"Никой не иска да посочва по този начин държава членка. Всеки си има грехове, а това задава опасен прецедент - ами ако ти си следващият?\"", "date": "2017.09.06", "title": "Включването на Меркел в спора на ЕС с Полша вдига залога за Варшава"}
{"url": "http://www.dnevnik.bg/sport/2017/09/06/3037220_voleibolniiat_cska_se_e_razbral_s_kralev_da_vzeme_zala/", "text": "Волейболният ЦСКА е постигнал предварителна договорка със спортния министър Красен Кралев да вземе под наем на зала \"Васил Симов\" за 30 години. Това ще може да стане, ако бъде приет проектозаконът за физическото възпитание и спорта, който  беше одобрен от правителството миналата седмица. \"Имаме разбирателство с министъра. Силно се надявам новият закон за спорта да влезе по-бързо, което да даде възможност за трайно решаване на този проблем, което е отдаване под наем за 30 години\", каза президентът и старши треньор на ЦСКА Александър Попов пред \"Нова телевизия\". През лятото клубът е обновил съблекалните, покрива и осветлението. Ако се стигне до подписване на договор със спортното министерство, червените поемат ангажимент да разширят капацитета на залата. В момента ЦСКА не може да приема мачове от финалната фаза на плейофите в Суперлигата, защото \"Васил Симов\" не покрива минималния по правилник капацитет от 800 седящи места. В полуфиналите през пролетта  червените трябваше да домакинстват на \"Нефтохимик\" в Перник , тъй като нито една от наличните тогава зали не отговаряше на изискванията на федерацията.", "date": "2017.09.06", "title": "Волейболният ЦСКА се е разбрал с Кралев да вземе зала \"Васил Симов\" за 30 години"}
{"url": "http://www.dnevnik.bg/gradska_sreda/2017/09/06/3037218_pojar_e_gorial_v_mineralnata_bania_v_ovcha_kupel/", "text": "Пожар е горял в сградата на минералната баня в столичния квартал \"Овча купел\". Това потвърдиха от пресцентъра на Столичната община. От там обясниха, че пожарът е започнал от стари сухи материали, но е бил локализиран бързо и няма тежки поражения по сградата. Минералната баня е паметник на културата, но е затворена от години и се руши.  . Сградата е в активите на контролираното от Министерството на здравеопазването търговско дружество \"Национална болница по физикална терапия и рехабилитация\" ЕАД. То обаче няма средствата да я поддържа. По тази причина Министерството има желанието да я дари на Столичната община, която също е одобрила прехвърлянето. Процедурата обаче все още не е приключила и по тази причина не са предприемани действия що реконструирането на сградата. От пресцентъра на общината казаха, че има проект за реконструирането й, за който се търси финансиране по оперативната програма \"Наука\" През 2015 г. ръководителят на столичната дирекция \"Общински строителен контрол\" арх. Влади Калинов пише до министерството на здравеопазването, че банята е неузнаваема, неподдържана . Той посочва и че е абсолютно недопустимо Министерството на здравеопазването, да допусне сграда, в която в продължение на много години са се лекували хора, да се разруши и загуби завинаги.  От тогава до вчера единственото, което бе направени по сградата е да се обезопаси. Днес в нея горя пожар.", "date": "2017.09.06", "title": "Пожар е горял в минералната баня в Овча купел"}
{"url": "http://www.dnevnik.bg/bulgaria/2017/09/06/3037224_mvr_izdirva_15-godishniia_georgi_blagoev_ot_sofiia/", "text": "Столичното трето районно управление съобщи, че издирва 15-годишния Георги Траянков Благоев от София. Той е напуснал дома си в 12 часа на обяд вчера (5 септември) и оттогава е в неизвестност.  Георги Благоев е висок около 170 см, с кафяви очи и черна, къса коса. Не се посочва как е бил облечен. МВР призовава всички, които имат информация за издирвания непълнолетния, да се обадят на тел.112, 02/ 9821260, 02/ 9821290, 02/ 9821179 или в най близкото районно управление на МВР.", "date": "2017.09.06", "title": "МВР издирва 15-годишния Георги Благоев от София"}
{"url": "http://www.dnevnik.bg/sport/2017/09/06/3037242_cska_preotstupi_dvama_v_etur/", "text": "ЦСКА преотстъпи двама от футболистите си на \"Етър\". Защитникът Пламен Гълъбов и полузащитникът Никола Колев ще играят в отбора от Велико Търново до края на календарната година. \"Двамата играчи рядко намираха място сред титулярите и спортно-техническото ръководство на армейците прецени, че за тях ще е по-добре да играят редовно и да бъдат във форма\", обявиха червените. По време на паузата за мачовете на националните отбори ЦСКА  се раздели с португалския полузащитник Давид Симао . Червените привлякоха двама футболисти -  централния защитник Александър Барт , който има шест титли в България - две с \"Литекс\" и четири с \"Лудогорец\", и  к амерунския дефанзивен полузащитник Раул Седрик Лое . ЦСКА се готви за домакинството си на \"Верея\". Червените приемат състава от Стара Загора на \"Българска армия\" в петък от 20.00 часа. Воденият от Стамен Белчев е в серия от пет поредни победи, като с 16 точки е начело в Първа лига. Шампионът \"Лудогорец\" е с 14, но и с мач по-малко, като  тази вечер гостува на \"Левски\", който е с 13 точки .", "date": "2017.09.06", "title": "ЦСКА преотстъпи двама в \"Етър\""}
{"url": "http://www.dnevnik.bg/biznes/2017/09/06/3037246_turciia_obiavi_gotovnost_za_sutrudnichestvo_s/", "text": "\"Република Турция е готова на всякакво енергийно сътрудничество с Република България, което ще доведе до сигурност на енергийните доставки\", каза турският министър на енергетиката и природните ресурси Берат Албайрак, който се срещна с премиера Бойко Борисов и с министъра на енергетиката Теменужка Петкова. Двете страни са се договорили за реализацията на съвместни проекти, които ще доведат до сигурност и диверсификация на доставките на природен газ, както и постигане на конкурентни цени за индустрията и бита. Министър Петкова е припомнила, че продължава модернизацията и разширението на българската газопреносна мрежа. Това ще позволи увеличаване на капацитета за транзит от България за Турция, ще има възможност и за реверсивни доставки към страната. Подчертано е било и стратегическото значение на междусистемата газова връзка Турция-България, по която двете страни ще продължат да работят. От турска страна е проявен интерес и за проучване на възможностите за изграждане на допълнителни електропреносни линии, които да осигурят увеличаване на капацитета на износ на електроенергия от България към Турция.", "date": "2017.09.06", "title": "Турция обяви готовност за сътрудничество с България по енергийни проекти"}
{"url": "http://www.dnevnik.bg/skorost/koli_v_kadur/2017/09/06/3037176_fotogaleriia_naslednikut_na_nai-populiarniia/", "text": "Най-модерният в света масов електрически автомобил, така от \"Нисан\" описаха второто поколение на \"Лийф\", което беше представено снощи. Колата се отличава с напълно променен дизайн и има възможност да измине до 378 километра с едно зареждане. Второто поколение на \"Нисан Лийф\" заменя най-продавания електрически автомобил в света. Над 283 000 клиента избраха \"Лийф\" от старта на продажбите му през 2010 година.", "date": "2017.09.06", "title": "Фотогалерия: Наследникът на най-популярния електромобил"}
{"url": "http://www.dnevnik.bg/sport/2017/09/06/3037264_borislav_mihailov_shte_tursi_chetvurti_mandat_nachelo/", "text": "Българският футболен съюз (БФС) ще организира конгрес през февруари следващата година, съобщава \"24 часа\". Според информацията настоящият президент Борислав Михайлов ще се кандидатира за нов мандат. Михайлов застана начело на българския футбол през 2005 г., като смени на поста Иван Славков. От тогава бившият вратар неизменно е президент на БФС. Той  спечели без конкуренция третия си мандат на 14 февруари 2014 г . Тогава беше единствен кандидат и получи 93.5% от гласовете на делегатите. Гласа си пуснаха 493 от 509 регистрирани делегати, като от участвалите във вота 461 гласуваха за Михайлов, 26 са били против, а шест от бюлетините са били недействителни. В настоящия си мандат Михайлов сбъдна мечтата си да открие новата база на националния отбор в Бояна. Изграждането ѝ струва 10 млн. евро, като 9.5 милиона дойдоха по програми на УЕФА и ФИФА, а останалата част от бюджета на БФС. Откакто Борислав Михайлов е начело на футболния съюз, националният отбор не се е класирал на голямо първенство. Възможността това да се промени за световното в Русия догодина е минимална. На клубно ниво футболното първенство премина през серия трансформации, последната от които е свързана с началото на Първа професионална лига. В последните години \"Лудогорец\" стана абсолютен хегемон в България, а ЦСКА и \"Локомотив\" (София) фалираха. Като свой успех Михайлов отчита влизането си в изпълкома на УЕФА, където беше преизбран през 2015 г. Тогава  деветима българи попаднаха в комисии на УЕФА . Михайлов  заяви преди две години , че ръководството на футболния съюз е изпълнило обещанията, които даде преди десет години, когато пое управлението. \"Със сигурност. Но така или иначе това е един много голям период, промени се цялата ситуация в света, в Европа, у нас. Налага се ние да реагираме непрекъснато на тези промени и смятам, че се справяме много добре. Въпреки кризата, въпреки това, че не сме богата държава и няма много пари за спорта. Но ето сега за първи път новият министър на спорта отдели пари за футбол - за домакинството на европейското за юноши до 17 години\", каза тогава Михайлов пред \"24 часа\".", "date": "2017.09.06", "title": "Борислав Михайлов ще търси четвърти мандат начело на БФС в началото на 2018 г."}
{"url": "http://www.dnevnik.bg/photos/2017/09/06/3037219_fotogaleriia_sled_tropicheskata_buria_harvi/", "text": "Ураганът Харви е причинил смъртта на най-малко 60 човека в САЩ, предаде Асошиейтед прес, като се позова на властите. На снимката: Старла Нансъс събира отломки пред дома и вследствие на тропическата буря Харви в Ориндж, Тексас, САЩ.", "date": "2017.09.06", "title": "Фотогалерия: След тропическата буря Харви"}
{"url": "http://www.dnevnik.bg/sport/2017/09/06/3036854_bulgariia_zavurshi_na_deseto_miasto_na_svetovnoto_po/", "text": "България завърши на десетото място на световното първенство по футбол за бездомни хора в Осло. \"Отборът на надеждата\" загуби с 2:5 от Австрия в спора за деветото място, който беше и мач за определяне на носителя на Купата на Армията на спасението. Заемането на десетото място от 45 отбора е второто най-добро представяне на страна в историята на световното за бездомни. Върхът остава деветото място от 2015 година. Двубоят с Австрия беше оспорван, като съперникът успя да поведе, но с головете на Петър Асенов и Сами Дуков България направи обрат до почивката. В началото на втората част австрийците изравниха. Последва объркване при изпълнение на свободен удар, като националите очакваха, че той ще бъде в тяхна полза, но в крайна сметка изпълни играч на съперника и негов съотборник остана сам срещу вратаря и отбеляза. Четвъртият гол за Австрия беше реализиран от дузпа. Българският състав се обезвери, тъй като до края на двубоя оставаше около една минута и малко след това допусна и пето попадение във вратата си. България спечели осем от тринадесетте си мача в Осло – срещу Гренада (6:3), Израел (12:1), Зимбабве (8:4), Словения (12:4), Италия (6:1), Норвегия (7:6), Южна Африка (4:3) и Румъния (4:3). Съставът приключи с голова разлика 73:61. В отбора, воден от Кирил Кюлев, бяха играчи от три населени места - Севдалин Тичалиев, Алекс Кочев и Димитър Любенов от Сливен, Сами Дуков и Димо Стефанов от Стара Загора, Петър Асенов, Крум Маринов и Траян Кирилов от София.", "date": "2017.09.06", "title": "България завърши на десето място на световното по футбол за бездомни"}
{"url": "http://www.dnevnik.bg/bulgaria/2017/09/06/3036707_dnevnikut_na_boian_petrov_pluvane_v_mugli_i_vielici/", "text": "Заминах за Непал напълно възстановен след изкачването на Гашербрум II. За 20 дни в България успях да кача 6 кг, основно с гювеч, баница, шопска салата и таратор. Усетих и летните жеги, стигнах дори и за една тренировка до Пирин. Още от самолета за Катманду видях, че целият Непал и северните части на Индия бяха покрити с огромни многопластови сиви облаци, пълни с дъжд и мъгли. Мусонът все още беше много силен и в следващите 14 дни видях слънце общо за около пет-шест часа. С жилавия и много упорит Карлос Сория се познаваме от 2009 г., когато и той и аз заедно с Дойчин Боянов, Николай Петков и Николай Вълков се качихме на Гашербрум I в Пакистан. Тогава той беше на 70 г., а сега е на 78 г. Със Сито и Луис се познавахме от 2014 г., когато заедно успяхме на Канчендзьонга. За последно, четиримата бяхме заедно на Анапурна през пролетта на 2016 г. и пак се поздравихме с успех. Питах се дали ще ни се усмихне съдбата да направим четвърти съвместен удар и на Даулагири. С 24 минути полет стигнахме до изходния пункт за Анапурна и Даулагири - Похара, втория по големина град в Непал. Разходка, последни покупки и на другия ден се натоварихме на джип, с който за 10 часа планирахме да стигнем до Марфа. До Бени се пътува по асфалт, след което почти веднага влязохме в дълбоки кални коловози, големи локви и рядка кал. Джиповете преминават с включен 4х4, камионите се справят с много опити и маневри, а претоварените междуградски автобусчета постоянно затъват, свалят пътниците и с много бутане успяват да изплуват и продължат нагоре. На първия блок, който беше запушил пътя, чакахме само три часа. Само след час каране стигнахме до друг камък с големината на гараж. Мусонните дъждове предизвикваха ежедневни свлачища и калища в цялата страна. Заобиколихме го пеша и след 6 км ходене през нощта стигнахме до едно село, където пренощувахме. Машините успяха да разбият голямото паве едва след 20 часа работа. Трафикът се отпуши, сменихме джипа и стигнахме до Марфа само с ден закъснение. Въпреки, че си карахме десетина носачи от Катманду, наложи се да изчакаме в селото още един ден, за да намерим още носачи и мулета. На 27.08 керванът ни потегли нагоре заедно със 7 мулета (всяко от които носи по 60 килограма) и 14 носача (с по 25 кг всеки). На другия ден никой не щеше да мръдне от зеления лагер на 4200 м, защото ни валя проливно почти целия ден. Следващия лагер организирахме на 5100 в т.нар. Скрита долина - красиво голо място, до което се стига само след като прекосиш проходи над 5000 метра. На 30.08 прекосихме т.нар. Френски превал на 5370 м, откъдето за първи път видяхме Даулагири в цялото му величие. Само след по-малко от час той потъна в облаци и мъгли и така с къси прекъсвания си остана и до днес. В базовия лагер вече имахме кухня и палатки, така че се разплатихме с носачите и мулетарите и се заселихме на кой където му е отредено. Мястото не е нито красиво, нито просторно и обзорно. Забити сме на странична камениста морена прекалено близо до стената на върха, така че за съжаление от него виждаме само малка част от подножието. В лагера е доста компактно и тясно - 12 палатки с разстояние между нас не повече от два метра. Усетих, че ако трябва да чакам \"оправяне\" на времето сигурно щях да се отчакам доста. На първия цял ден в базата се ориентирах кое къде е и как е подходът до началото на маршрута. На 1.09 поех сам нагоре с прогноза \"неясно променливо, мусонно\". За 4 дни видях слънцето само за около 4 часа, при това три от тях през последния ден. През останалото време едва виждах под носа си и основно плувах в мъгли и виелици. За първи път катерех в края на мусона и не знаех кое как се случва. За първи път на 6500 м ме валя два дни дъжд. Малката ми палатка е устойчива на силен вятър и сняг, но не и на дъжд. Прогизнах доста и през голяма част от времето в палатката отводнявах локвите с технологично парцалче, което предвидливо си носех. Планината почти не я видях и добре, че имаше бамбукови флагове и части от въжета, оставени от шерпите на Карлос Сория, така че да се ориентирам в коя посока се ходи. През всичките дни имах по-ясно мъгливо време само между 6 и 9 ч. сутринта, след което дъжд, суграшица и сняг, носени от силен северен вятър. Все пак се заинатих и на 3.09 успях да докосна кота 7135 м, което е височината на връх Ленин в Памир. Тримата испанци тръгнаха нагоре на 4.09 заедно с 4 шерпи. Очевидно бяхме експедиции с различни стилове. Те имаха шерпи, всеки си отговаряше за точно определена задача, вдигаха дрон за заснемане на всяка крачка, разполагаха със сателитен интернет и постваха видео новини и интервюта от мястото на събитието. Най-обаче ме притесни тъжната им статистика на Даулагири. Карлос идваше за 7-ми път, Луис за 5-ти път, Сито за 4-ти път. Бяха вече прекарали под този връх повече от една година. Многото есенен сняг и голямата лавинна опасност беше най-честата причина за отстъпленията им. Аз идвам за първи път и засега съм новобрански оптимистично настроен. Може пък комбинацията между нас да сработи този път и да ни качи и на този връх, на който българи не са стъпвали от далечната 1997 г. В следващите две седмици очакваме пристигането на двама италианци със ски, швейцарец и трима американци. Доста камерно присъствие под Даулагири сравнено с над 220-те човека, които тази есен ще атакуват Манаслу (8163 м).", "date": "2017.09.06", "title": "Дневникът на Боян Петров: Плуване в мъгли и виелици под Даулагири"}
{"url": "http://www.dnevnik.bg/bulgaria/2017/09/06/3032473_bulgariia_chestva_132_godini_ot_suedinenieto/", "text": "С церемонни в цялата страна днес ще бъде отбелязана тържествено 132-рата годишнина от Съединението на Княжество България с Източна Румелия. На 6 септември 1885 г. Източна Румелия отхвърля върховенството на султана и обявява, че се присъединява към Княжество България. Това става след като Чардафон Велики (Продан Тишков) и майор Данаил Николаев влизат с отрядите си в Пловдив, арестуват областния управител на Източна Румелия Гаврил Кръстевич и се създава временно правителство. Два дни по-късно княз Александър Първи Батенберг с манифест утвърждава присъединяването на областта и приема да бъде титулуван занапред като княз на Северна и Южна България. Съединението получава международно признание с подписването през 1886 г. на Българо-турска спогодба. 6 септември е обявен за официален празник с решение на Народното събрание от 18 февруари 1998 г. , който чества деня като свой празник. Пловдивският митрополит Николай ще отслужи в 10 ч. в катедралния храм \"Света Богородица\" тържествен молебен. След това ще бъдат поднесени венци и цветя пред паметника на Захари Стоянов и пред паметната плоча на майор Райчо Николов. В 9.30 ч. сутринта от площада в град Съединение ще започне 42-ият Международен мемориален маратон \"Съединение\", чийто финал е на площад \"Съединение\" в Пловдив. През деня в града ще има различни празнични концерти, а в 19 ч. на площад \"Централен\" ще започне възстановка на събитията от 6 септември 1885 година, представена от комитет \"Родолюбие\". В 20.30 ч. на пл. \"Съединение\" ще започне тържествената заря-проверка, в която ще участва държавният глава Румен Радев. празникът ще бъде отбелязан с церемония от 11.30 ч. пред Мавзолея-костница на княз Александър І Батенберг на бул. \"Васил Левски\". В програмата за честването на годишнината ще вземат участие Националната гвардейска част, Формация \"Българи\" и актрисата Василка Сугарева. След официалната част ще има възстановка на събитията от Съединението, представена от сдружение \"Национален съюз ЕДИНЕНИЕ\"..", "date": "2017.09.06", "title": "България чества 132 години от Съединението"}
{"url": "http://www.dnevnik.bg/sviat/2017/09/06/3036679_evropeiskiiat_sud_reshava_dali_da_naloji_na_ungariia_i/", "text": "Съдът на Европейския съюз в Люксембург ще обяви по-късно във вторник решението си по жалбите на Унгария и Словакия, които оспорват системата за задължително разселване на мигранти. Решението ще е знаково на фона на съпротивата в източноевропейски държави срещу схемата на Европейския съюз за разселване от Гърция и Италия. Унгария и Полша отказват да приемат каквито и да било търсещи убежище по схемата за квотно разпределение. Това вбеси Брюксел, Берлин и Париж, както и държавите, които бяха най-силно засегнати от мигрантската криза. По-рано тази година Словакия и Унгария  обявиха, че ще оспорят системата  за разселване на мигранти в Европейския съд в Люксембург. Двете държави искат от съда да я отмени, като изтъкват, че приемането ѝ е опорочено от грешки от процедурно естество или свързани с избора на неподходящо правно основание и че схемата не е годна да отговори на миграционната криза, нито е необходима за тази цел. Програмата има за цел да облекчи натиска над  бежанските системи в Гърция и Италия  след масовата имиграция през Средиземно море. В хода на производството Полша встъпва в подкрепа на исканията на Словакия и Унгария, а Белгия, Германия, Гърция, Франция, Италия, Люксембург, Швеция и комисията встъпват в подкрепа на исканията на съвета. Дадените от съда до момента индикации са, че двете държави ще загубят делото и че може да им се наложи да платят сериозни глоби за неизпълнение на квотната схема. В тази посока беше и  становището на генералния адвокат  на Съда на Европейския съюз Ив Бо по-рано това лято. Тогава Бо заяви, че не трябва да се дава ход на дело по жалбите на Будапеща и Братислава. Няколко дни преди решението Будапеща обяви, че ще поиска от Европейската комисия в размер на 400 милиона евро, за  да се покрие половината от сумата,  заделена от Унгария за охрана на границата в последните две години. Брюксел каза, че Комисията ще разгледа всяко предложение, стига то  да не се отнася за изграждането  на огради по границите, каквито Унгария построи през 2015 г. Много държави от Европейския съюз смятат, че политиката на Будапеща към мигрантите е \"нехуманна\" и че Източна Европа не показва солидарност с Италия и Гърция, през които през последните три години близо 1.7 милиона мигранти се озоваха на територията на блока от Близкия изток и Северна Африка. Скептични към схемата остават и другите две държави от Вишеградската група - Словакия и  Чехия . Румъния също отхвърли свотната система на гласуването през 2015 г.", "date": "2017.09.06", "title": "Европейският съд решава дали да наложи на Унгария и Словакия мигрантските квоти"}
{"url": "http://www.dnevnik.bg/zelen/2017/09/06/3036796_za_smisula_da_nosim_obuvki_ot_okeanska_plastmasa/", "text": "Със спада на цените на петрола през последните години, печалбата от рециклирането също спадат. В момента в редица държави е по-евтино да се правят нови пластмасови продукти от петрол, отколкото използваните веднъж стоки да се рециклират в нови продукти. Тази тенденция води и до много малък дял на рециклиране на пластмасата в световен мащаб (едва 9%) и огромно количество пластмаса в океаните (79% отива в сметището или попада в природата), както показват данните от  скорошно проучване  за глобалното производство на пластмаси. Над 5 трилиона частици пластмаса плуват в световния океан, сочат изчисленията на учените. Това замърсяване е сериозен риск за морските животни, които поглъщат пластмаса или се задушават, омотани в опаковки.  Прогнозите  са, че количеството пластмаса ще надхвърли това на рибата до 2050 г. В момента \"пластмасовата супа\" е мащабен проблем, сложен за овладяване. На фона на тази тъжна статистика, добрата новина е, че редица компании решават да събират този морски боклук или да го предотвратят като намират начин да използват различните видове пластмасови отпадъци от моретата и океаните – от стари риболовни принадлежности, мрежи и въжета до парчета твърда пластмаса и микропластмаси от водата, за да изработват от тях нови продукти. За смисъла от каузата им разказва  Ocean Deeply . Продукти, които в момента се произвеждат от рециклирана океанска пластмаса са шишета за шампоани,  скейтборд ,  слънчеви очила ,  спортни обувки,   спортни облекла ,  изтривалки и рогозки,  бижута... Някои от фирмите, които са се включили в почистването на океанската пластмаса, съобщават окуражаващи данни за количествата морските отпадък, който не отива на сметището или в океана. Преди четири години  Cape Porpoise Trading Company  в американския щат Мейн започва да изработва изтривалки от старите рибарски въжета, събирани от рибарите още преди те да бъдат изгубени или изоставени в морето. От начало на работата си, компанията е продала около 6500 рогозки. Керин Бърнет, собственик на компанията обяснява, че с работата си са спасили океаните от над 18 000 кг въжета от сметища и океана. Компанията се свързва с рибарите чрез социалните медии, за да събира от тях ненужните им въжета. Въпреки че им предлагат заплащане на килограм, много рибари предоставят въжетата си безплатно. Bureo  произвежда скейтборди и слънчеви очила като рециклира риболовни мрежи в Чили, които иначе биха били изоставени в океана. Компанията за спортно облекло Адидас си партнира с организация за опазване на океаните Parley. Резултатът от съвместната им работа  \"Adidas x Parley\" , е че вадят морски отломки и го използват за изработката на спортни обувки. И това са част от добрите примери на бизнеси, които виждат смисъл и полза да се включат в спасяването на океаните от пластмасата, преди тя да е погълнала рибата и живота на моретата, от който в крайна сметка зависим ние хората.", "date": "2017.09.06", "title": "За смисъла да носим обувки от океанска пластмаса"}
{"url": "http://www.dnevnik.bg/sport/2017/09/06/3036919_vduhnoveniiat_levski_priema_ludogorec_v_purviia_si/", "text": "Вдъхновеният \"Левски\" срещу шампиона \"Лудогорец\" - отложеният мач от първия кръг връща футбола на клубно ниво след двубоите на националния отбор в световните квалификации. Сините приемат първенеца в 20.30 ч. на \"Георги Аспарухов\". Мачът  беше отложен заради срещите на двата отбора в евротурнирите  по-рано през лятото. Сините изглеждат в коренно различно положение спрямо първоначалната дата - през юли те играеха колебливо под ръководството на Николай Митов, а сега са във възходяща форма при новия си треньор Делио Роси. Идването на италианеца донесе промяна в \"Левски\" и сините спечелиха три поредни победи при голова разлика 9:0. Сега на Роси му предстои първият голям тест. В паузата за националните отбори \"Левски\" продължи мащабната си селекция и показа ясно амбициите си за спечелване на първи трофей от 2009 г. насам. Сините взеха исландския защитник Холмар Ейолфсон и френския полузащитник Антони Белмонт. Мачът с \"Лудогорец\" предизвиква голям интерес сред запалянковците, като се очаква това да стане най-посетената среща от началото на сезона.  От другата страна е \"Лудогорец\", който постигна целта си и си осигури дълга европейска есен, като влезе в групите на Лига Европа. Сега шампионите ще търсят важен резултат срещу един от преките съперници за титлата в България. По-рано през сезона те направиха такава крачка при победата срещу ЦСКА на \"Българска армия\". Шампионите направиха две изненадващи грешни стъпки, втората от които дойде при равенството 1:1 с \"Пирин\" у дома в предния кръг. Затова сега са амбицирани да се поправят. \"Футболистите имат психологическата нагласа да победят \"Левски\". Съвсем нормално е ние да отидем именно с такава нагласа и такава цел в София. Колкото и нескромно да звучи, ние отиваме да победим \"Левски\" на негов терен\",  каза преди дни треньорът на \"Лудогорец\" Димитър Димитров - Херо .", "date": "2017.09.06", "title": "Вдъхновеният \"Левски\" приема \"Лудогорец\" в първия си голям тест при Роси"}
{"url": "http://www.dnevnik.bg/detski_dnevnik/2017/09/06/3034839_s_nachaloto_na_uchebnata_godina_zapochvat_i_detskite/", "text": "С началото на учебната 2017-2018 г. започва и новият сезон на младежките инициативи на \"Телерик Академия\", съобщиха оттам за \"Детски Дневник\". Целта на инициативата е да се даде възможност на повече деца от цялата страна да се запознаят с програмирането и най-новите дигитални технологии. Така, като част от  \"Детската Телерик Академия\"  в 11 града в България започват занятия 36 групи по програмиране за деца от 4 до 7 клас. Само в София ще бъдат приети над 240 ученици, които за първи път ще се докоснат до състезателното програмиране и разработката на игри. Успоредно с това ще бъдат организирани обучения по програмиране с езика Java, насочени към гимназиалните ученици. Те са част от \"Училищната Телерик Академия\" и ще се провеждат всеки месец в рамките на 3 последователни дни в трейнинг центъра на Академията в София. Учениците ще разберат как да създават мобилни и уеб приложения, докато се подготвят за Националната олимпиада по информационни технологии. Участието и в двете инициативи е безплатно. Необходимо е кандидатстване, което за София започва на 13 септември.", "date": "2017.09.06", "title": "С началото на учебната година започват и детските курсове на \"Телерик Академия\""}
{"url": "http://www.dnevnik.bg/bulgaria/2017/09/06/3035970_neli_viodorova_kandidat_za_sudebniia_suvet_ot/", "text": "Останалите 11 членове от професионалната квота вече бяха избрани след общи събрания и пряко гласуване на магистратите. Те определиха един следовател, четирима прокурори и шестима съдии да влязат в новия съдебен съвет. В продължение на три седмици \"Дневник\" представя 18-те кандидати на парламентарните партии през техните концепции и имотните декларации. След представянето на кандидатите за съдебния съвет на всички политически партии, ред идва и на единствената номинация от независимия депутат Ангел Исаев. Тя е за Нели Виодорова, адвокат и резервен член на Висшия адвокатски съвет (ВАдС). Тя е с 26-годишен юридически стаж като адвокат. Завършила е Софийския университет с общ успех от семестриалните и държавни изпити от 5.92. Концепцията В концепцията си Виодорова пише, че като адвокат се е явявала по наказателни, граждански, административни дела, както и по процеси пред Европейския съд по правата на човека. Според нея погледа ѝ от \"друг ъгъл\" не като магистрат би обогатил дейността на ВСС.  И кандидатът на независимия депутат обръща внимание на неравномерната натовареност между столичните съдилища и някои по думите ѝ \"бутикови\" съдилища в провинцията. Според нея командироването на съдии от един в друг съд е само палиативна мярка. По-глобалното решаване на въпроса изисква законодателни промени, за да се промени подсъдността на делата и те да се разпределят по-равномерно между съдилищата. \"Професионалните умения на съдиите са белег за капацитета на съдебната власт и основание за ефективно правосъдие\", отбелязва Виодорова. Според нея ВСС следва да организира професионални срещи на регионално ниво и ротационен принцип за проблеми с правоприлагането, обмен на добри съдебни практики и др. ВСС да въведе и Според кандидата, издигнат от Исаев, на съдиите следва да се провежда задълбочено обучение и по европейско право и правата на човека. Тя се обявява за забрана съдии да заемат председателски пост за повече от два последователни мандата в съдилищата изобщо, а не само в конкретен съд, както е сега уредено. Съдебният съвет трябва да полага усилия за поддържане на добър диалог органите на другите две власти, но този диалог трябва да е равнопоставен, осъществяван с достойнство, посочва Виодорова. Да не допуска намеса в дейността на съдебната власт. Адвокатът също отбелязва ниското обществено доверие към съдебната система. подчертава тя. Според нея ВСС трябва да изясни причините за констатациите на еврокомисията за диспропорцията в България между отделените разходи за функциониране на съдебната система, намаляващите дела и недоверието на гражданите и да очертае пътя за преодоляването им. Имотна декларация Нели Виодорова е декларирала два апартамента - в София и Свети Влас, последният ѝ е дарен. След дарение тя придобива и половин апартамент в Перник. Има части от поземлени имоти в Перник и две села. Има и автомобил - Тойота, който е купила с лични пари. На нейно име има и влог от близо 19 хил. лв.", "date": "2017.09.06", "title": "Нели Виодорова, кандидат за съдебния съвет от независим депутат: Съдебната власт е длъжник на обществото"}
{"url": "http://www.dnevnik.bg/bulgaria/2017/09/06/3036745_borbata_na_bulgarite_za_suedinenieto_si_iz_reportajite/", "text": "На 6 септември 1885 година е извършено Съединението на Княжество България с Източна Румелия. На 8 септември държавният глава княз Александър I Батенберг подкрепя Съединението с Княжески манифест. На следващия ден българският княз е посрещнат с неописуем възторг в Пловдив. Изненадващо за всички в България не друг, а освободителката Русия се противопоставя на извършеното Съединение и остро настоява за възстановяване на статуквото. Руският император Александър III се обръща към турския султан с настояване да въведе редовна османска армия там. Облаците над България се сгъстяват и войната с Турция изглежда неизбежна. Княз Батенберг нарежда мобилизация. Разгневената Русия изтегля своите офицери от българската армия и я оставя без командване в най-драматичния момент. Ръководството на войските е поето от млади, без боен опит и дори все още незавършили военното си образование двадесетгодишни български капитани. Вбесеният от българското непокорство руски император нарежда и на военния министър Кантакузин – също руски офицер, да подаде оставка и да напусне България заедно с руските офицери. Не стига всичко това, но за да унизи лично българския княз Батенберг, Русия го лишава от генералското му звание и го отчислява от армията си. \"От този знаменит ден 6 септемврий се забележва постоянно, че политиката на руското правителство е устремена против нашата независимост и самостоятелност\" – ще напише година по-късно Стефан Стамболов. Не само Русия, но и Германия, Австро-Унгария, Франция и Италия са за възстановяване на статуквото. Но за разлика от нея, те нямат интерес от въоръжен конфликт на Балканите. Османската империя заплашва, че си запазва правото да възстанови с оръжие властта си над Източна Румелия. Гърция и Сърбия предприемат мобилизация и изразяват остро недоволството си от извършеното обединение. Румъния също започва да дрънка оръжие и да претендира за Южна Добруджа. Извършено на своя глава и без предварителна дипломатическа подготовка, Съединението сякаш изглежда обречено... В драматичните дни след Пловдивската революция, както наричат съвременниците извършеното на 6 септември Съединение, авторитетният германски вестник \"Кьолнише Цайтунг\" изпраща в България като свой репортер Артур фон Хун, отличен познавач на Балканите и Русия. Това съвсем не е случаен избор. Пруският офицер познава България още от времето на Руско-турската война през 1877-1878, когато също е военен кореспондент и наблюдател за Балканите на \"Кьолнише Цайтунг\". Днес малцина българи са чували името на Артур фон Хун, един от най- забележителните военни кореспонденти в Европа от края на XIX век и още по-малко са чели вълнуващите му репортажи, изпълнени с неподправено възхищение към българите и княз Александър Батенберг, в които описва борбата за Съединението и Сръбско-българската война. А тези репортажи навремето са поглъщани жадно от германци, англичани, българи През април 1886 година в Лайпциг излиза книгата на Артур Ернст фон Хун \"Борбата на българите за националното им единство\" . Още същата година тя е преведена на английски и е издадена в Лондон. В своето въведение към тези издания, предназначени за германци и англичани, авторът пише: \"Непосредствено след избухване на въстанието в Пловдив бях поканен от редакцията на \"Кьолнише Цайтунг\" да отида в България и да следвам оттам политическо-военните събития. Аз дойдох в България като безпристрастен наблюдател и се убедих, че българското движение не е вредно нито за европейския мир, нито пък за европейските интереси. При това се уверих, че политиката на руските дипломатически агенти в България е недостойна и отвратителна в най- висша степен, та затова издигам своя глас против Русия. Аз не съм неприятел на Русия. Напротив, аз съм защитавал много пъти руските интереси и ще ги защитавам пак, но при други обстоятелства. При тези обстоятелства обаче не е възможно за честен и справедлив човек да одобрява руската политика спрямо България. Борбата на българския народ за съединението си, независимостта и свободата заслужава пълно признание и симпатии на целия образован свят; а поведението на княз Александър показва явно, че е значим мъж във всяко отношение. Аз искам да покажа на Европа, че това мое мнение не е пристрастно, а е основано на истина и необорими факти. Затова написах тази книга.\" Париж, месец април 1886 г. Артур фон Хун Запознавайки читателите с България, Артур фон Хун не забравя да коментира и политическите събития, протичащи в момента: \"Русия беше първа от европейските сили, която съветваше Турция да окупира Източна Румелия\" пише той и добавя: \"И тъй, светът доживя до чудното зрелище, че не пострадалата и в правото си нарушена Турция се обърна против българското съединение, а матушка Русия. Матушка Русия не ръкопляскаше и не викаше браво на смелите българи, а посипа незарасналата рана със сол...\" След като излага имперските стремежи на Русия - причина за гнева й към непокорните българи, изплъзнали се от опеката й, германският военен кореспондент запознава читателите не само със събитията, но и с ходовете на дипломацията на Великите сили. Той съобщава, че в Цариград се провежда конференция \"под пътеводната звезда на северните сили\" и изрично уточнява, че под \"северните сили\" има предвид Русия, Германия и Австрия: \"Посланиците на северните сили веднага след избухването на Пловдивската революция посъветваха Турция да влезе с войска в Източна Румелия и да потуши въстанието със силата на оръжието.\" Турция мобилизира войската си, но предпазливо изчаква с нападението и Артур фон Хун описва по-нататъшния ход на събитията: \"Въпреки това, че конференцията бе решила да се възстанови старият ред в Източна Румелия, решението ѝ остана все пак на книга.\" В този драматичен момент Англия застава на българска страна и подкрепя Съединението. Тя успява да усмири гръцките претенции и оказва дипломатически натиск върху Турция да не бърза с въоръжен отговор. Румъния също е убедена да кротува. Мобилизираните български войски се придвижват към турско-българската граница на юг в очакване на войната с пряко засегната от нарушението на Берлинския договор Турция. В това време в Цариград се водят дипломатически преговори. Германският кореспондент пише: \"Когато княз Александър беше почти напуснат от посланиците на великите сили, английският генерален консул Ласцелес го съпровождаше във всичките му пътешествия между София и Пловдив и показваше явно пред света, че могъща Великобритания покровителства България и княза ѝ. Също и поведението на английския представител в Цариград, сър Уилям Уайт, показваше явно, че Англия никога няма да се съгласи с решението на конференцията относно окупирането на Източна Румелия от турските войски. Също така няма да излъжем, ако приемем, че сър Уилям Уайт е издействал, щото Турция да не послуша съветите на Русия, Германия и Австрия. Посланиците на северните сили се разгневиха до такава степен на английското упорство, щото съобщиха на английския представител, че ще свършат работата и без съгласието на Англия; но това не беше тъй лесно, както си представяха дипломатите на северните сили. Най- много се разгневи матушка Русия.\" Кореспондентът на \"Кьолнише Цайтунг\" е в Пловдив, когато събитията започват да се развиват с главоломна бързина. Той описва сръбските погранични провокации на 1 ноември и опровергава безсрамната лъжа, че българите били навлезли в сръбска територия: \"Отчисляването на княз Александър от руската армия насърчи враждебните намерения на Сърбия. Положението от час на час ставаше все по-критично и на 1 ноември пристигна една телеграма в Пловдив със съдържание, че сърбите са нападнали една българска рота, но били отблъснати със загуба от 8 войници. Сърбите отричаха, че са преминали българската граница и обвиняваха българите като лъжеха безбожно... Всеки човек знае добре, че българите тогава се нуждаеха от мир и че интересите им никак не са позволявали да нападат сърбите и да предизвикат война.\" Въпреки усилията на княз Батенберг да възпре по дипломатичен път безумната авантюра на Сърбия, в три часа посреднощ на 2 ноември, Артур фон Хун е събуден с известието, че Сърбия е обявила война на България и че княз Батенберг потегля за София. Пруският офицер описва трудната ситуация, в която се озовава България: \"Нам ни се чини като игра, когато кажем: \"Княз Александър е издал заповед да се отправи цялата войска към сръбската граница.\" В действителност, обаче, тази заповед беше много трудна, защото пред изпълнението ѝ бяха натрупани цели планини от непроходими пречки. Най-напред се породиха въпросите: дали неопитният български генерален щаб ще съумее да предприеме това огромно преместване на войската, без да се породят големи безредици? Кой можеше да гарантира, че българската армия, която беше принудена да върви само по един път към бойното поле, ще намери навсякъде и необходимата храна? Можеше ли да се вярва, че многочислените муниции, които бяха пренесени на турската граница, ще може да се закарат навреме там, където стане нужда? И дали шепата войска, разположена на сръбската граница, ще може да удържи достатъчно дълго време неприятеля, докогато пристигне главната армия от Източна Румелия? Тези бяха главните въпроси, които вълнуваха всеки.\" Сръбската армия превъзхожда българската по численост, въоръжение, артилерия, медицинско обслужване и разполага с опитни офицери. В момента на изненадващото нападение, осиротялата откъм команден състав не добре обучена българска армия се намира на стотици километри от сръбско- българската граница, тъй като очаква нападение от Турция. Прехвърлянето на пехота и артилерия в края на 19 век се извършва бавно и мъчително. Те изминават стотици километри за 2-3 денонощия и незабавно, без да имат време да отдъхнат, се хвърлят в бой, защитавайки земята си. По границата със Сърбия малобройните български погранични отряди изненадват настъпващите многобройни войски на крал Милан с яростната си съпротива и успяват да забавят нашествието, докато пристигнат подкрепленията. Една млада, неопитна армия с двадесетгодишни пълководци защитава независимостта, свободата и обединението на България. Артур фон Хун последователно изрежда всички военни, стратегически и политически предимства на противниците на българското Съединение: \"Сръбската армия във всяко отношение надминаваше българската. Тя имаше опитни генерали и офицери, един добре организиран генерален щаб, превъзходни пушки, достатъчна кавалерия и многочислена артилерия. А българската армия беше лишена, сякаш, от всички тези неща. Тя имаше, вместо опитни генерали, неопитни млади капитани и офицери, недостатъчна кавалерия, малко топове, лоши пушки и неопитен генерален щаб. Само едно нещо липсваше на сръбската армия: българската храброст.\" Марш маньовър на българските войски На 2 ноември 1885 година княз Александър Батенберг отправя Манифест до българския народ: \"Всеки българин способен да носи оръжие да дойде под знамената да се бие за своето отечество и свобода, за защита на земята ни от нахлуването на нападателите\";. Призивът предизвиква невиждан приток от доброволци. Щабът на Източния корпус, който е най-отдалечен от западната граница, разработва подробен план за прегрупиране, известен като Марш-маньовър. Първи пехотен софийски полк изминава над 136 километра и на 5 ноември е на Сливнишката позиция, където въпреки умората от дългия път се хвърля в бой с \"ура\". Девета харманлийска дружина от 2 до 7 ноември изминава пътя от Харманли до Сливница без нито един изоставащ войник. През София преминават с \"ура\". . По пътя са настигнати от Осми пехотен приморски полк, който записва ненадминат до днес в световната военна история рекорд, изминавайки 95 километра за 32 часа! \"Европа с голямо спокойствие чакаше победоносните сръбски телеграми.\" - пише Артур фон Хун. И продължава: \"Печатът ѝ говореше вече за условията, които победоносният сръбски крал ще предложи на победените българи в София. Бедната България и князът ѝ се считаха за изгубени. Целият свят хвърли камък върху тази нещастна страна и я забрави... \"Успех,\" ти вълшебна, думо! Когато депешите от малкото българско селце Сливница пристигнаха в света и го осведомиха: че прочутата сръбска армия е разбита напълно; че българите със силна атака смазаха три пъти по-силния неприятел; че княз Александър лично предвождаше войските и че беше душата на победата – о, каква промяна стана в този чуден свят! Европа беше наелектризирана от българските успехи. Никой не говореше вече за свалянето на княз Александър. Общественото мнение в Европа надигна своя повелителен глас и извика гръмко: \"Българите са герои; българите си извоюваха сами дипломата на свободата и независимостта; българите си върнаха Източна Румелия при Сливница!\" В Австрия, където фанатизмът за сърбите беше на дневен ред, общественото мнение се промени с неимоверна бързина. Най-значителният и най-големият обществен орган на тази страна ,,Nene Freie Presse\" издигна високо своя глас за българите и казваше: че желанията на достойния и храбрия български народ трябва да се удовлетворят; че бляскавите им победи при Сливница им дават право за първенството на Балканския полуостров.\" Навярно днешният читател се пита: но защо не сме изучавали тези пълни с възторг към България репортажи в училище, защо не знаем нищо за автора им, защо не сме го чували дори? Заради този и други подобни пасажи, в които се четат думи неласкави към руските домогвания спрямо България, но преизпълнени от възхищение към бранещите своята независимост българи на германския военен кореспондент: \"Българската армия не се съсипа от оттеглянето на руските офицери, а се подсили още повече. Тази беше първата злонамерена постъпка против България; но след нея последваха и следват още и до днес цяла върволица коварни действия, подкупи, нихилистически покушения на българския държавен глава и много други зловредни намерения за задушаването на България. Но всички тези лоши намерения не можеха да намерят почва в България. Българският народ стои непоколебим като канара и отблъсква с желязна ръка отровните стрели, отправени към него от северния колос с дървените крака.\" Дълги години не ни бе позволявано да четем не само чуждите автори, но дори и българските възрожденци. Само и само, за да не си познаваме историята и да повтаряме безкритично наизустените фалшификации. Днес, благодарение на пловдивски родолюбци, открили \"Борбата на българите за съединението си\" в архива на Пловдивската библиотека, репортажите на Артур фон Хун отново са достъпни за изследователи и за интересуващите се от историческата истина българи. 1 \"Der Kampf Der Bulgaren Um Ihre Nationaleinheit. Politisch-militärische Geschichte der bulgarische- rumelischen Ereignisse im Jahre 1885. \" 2 The struggle of the Bulgarians for national independence under Prince Alexander; a military and political history of the war between Bulgaria and Servia in 1885", "date": "2017.09.06", "title": "Борбата на българите за Съединението си (Из репортажите на Артур фон Хун)"}
{"url": "http://www.dnevnik.bg/zdrave/2017/09/06/3036765_konsumiraneto_na_placenta_e_produkt_na_nai-novata/", "text": "Митът, че изяждането или консумирането под каквато и да е форма на плацентата след раждане от майката е по някакъв начин полезно, няма исторически корени в нито една култура. Единствено в китайската народна медицина се ползвали части от плацентата за лечение на бъбреци, и то при други пациенти, но и това вече не се прави. За сметка на това модата сред родилките, тръгнала от САЩ преди по-малко от 50 години, вече се разпространява из целия развит свят. Това установяват в серия от проучвания антрополози от Университета в Невада, цитирани от списанието QZ. Те анализират медицински журнали от 19 век насам и изследват местните детеродни традиции на 179 общества по света, като никъде не откриват доказателства за предполагаемите ползи от консумацията на плацента, нито пък че е забравена практика от миналото, както твърдят част от защитниците на идеята. Застъпниците твърдят, че поглъщането на временния орган от родилата жена ще й помогне срещу възможната постродилна депресия, както и като богат източник на желязо и полезни съставки за кърмата. В САЩ фирми предлагат услугата да превърнат индивидуалната плацента в капсули като хранителна добавка за първите седмици след раждането. Има и рецепти как да се сготви или да се консумира сурова. Към момента има общо 742 компании и лечители, които предлагат приготвянето на плацента за консумация в световен мащаб - от САЩ и Великобритания до Хонконг, Южна Корея и Австралия. Освен в САЩ, изяждането на плацентата вече се практикува все повече и в Австралия и някои страни от ЕС, установява проучването. Основният аргумент в подкрепа на теорията, и той е факт, е, че повечето бозайници освен хората изяждат плацентата след раждането. Това обаче не значи, че на човешките жени това им е необходимо, нито че някога е било практика, убедени са антрополозите от Невада. Всъщност идеята за възможни ползи по примера на останалите животни в класа се споменава за пръв път в журнал от 1902 г., а първият записан опит е от 1973 г. в Северна Америка. Учените не са сигурни как се е стигнало до този експеримент, нито защо сега се разпространява модата, предвид че все още няма никакви научни потвърждения за нея. И британският Роял колидж по акушеро-гинекология многократно предупреждава жените да не се подвеждат, защото изследванията до момента не показват никакви положителни резултати върху физическото или психическото здраве на жените. Първите резултати от нов голям британски експеримент по въпроса не отчитат и по никакъв начин да се отразява на нивата на желязо в кръвта. Междувременно обаче в САЩ се увеличават случаите на инфекции при бебета, дошли от капсулите. \"Истинската причина, заради която го направих, е, за да докажа, че съм част от това ново общество на жени, които не се страхуват от природата си и телата си\", коментира млада майка в материал по темата в \"Нюзуийк\" от 2015 г.", "date": "2017.09.06", "title": "Консумирането на плацента е продукт на най-новата история на човечеството, установиха антрополози"}
{"url": "http://www.dnevnik.bg/sviat/2017/09/06/3036987_evrokomisiiata_shte_poiska_ot_vsiaka_strana_ocenka/", "text": "Спорът между консервативните управляващи във Варшава и Европейската комисия за действията на правителството на Полша ще премине днес на нов етап с искане от Брюксел към останалите страни от Европейския съюз да оценят дали се накърняват демократичните стандарти в най-голямата източноевропеска държава. Това твърдят трима източници на \"Ройтерс\", спред които така расте натискът над Полша след идването на власт през есента на 2015г. на евроскептичната и националистическа партия \"Право и справедливост\". Според тях Еврокомисията ще призове всички страни членки да обсъдят на 25 септември ситуацията с върховенството на закона в Полша. Тогава в Брюксел ще има Европейски съвет на министрите на правосъдието и вътрешните работи и от характера на дебата ще зависи доколко страните членки имат желание процедурата да продължи напред. В крайна сметка тя може да доведе до безпрецедентното задействане на член 7 от Договора на ЕС, според който на страна от съюза може да бъдат отнети правата да гласува на съветите на ЕС. \"Право и справедливост\" отхвърля обвиненията и настоява, че действията на правителството са законни, а позицията на Еврокомисията е намеса във вътрешните ѝ работи. От идването на власт управляващите затегнаха хватката си над медиите и продължават спорна сеч в най-голямата девствена гора в Европа, но основен конфликт се превърна опитът им да поставят под контрол съдебната система и назначаването на съдии. Това е критикувано не само от други партии и неправителтвени организации, но и от ключови държави в ЕС. Остра атака срещу Варшава отправи от Варна в края на август френският президент Еманюел Макрон, а преди седмица и канцлерът Ангела Меркел заяви, че не може повече да се премълчава за случващото се в Полша.", "date": "2017.09.06", "title": "Еврокомисията ще поиска от всяка страна оценка дали Полша отслабва демокрацията"}
{"url": "http://www.dnevnik.bg/sport/2017/09/06/3037001_arjentina_preturpia_poreden_proval_v_svetovnite/", "text": "Аржентинският национален отбор направи поредната си грешна стъпка в квалификациите за световното първенство по футбол в Русия през 2018 г. Сребърните медалисти от последния мондиал завършиха наравно у дома срещу най-слабия отбор в зона \"Южна Америка\" - Венецуела. Двубоят в Буенос Айрес завърши 1:1, а гостите спечелиха едва осмата си точка от началото на квалификациите. Звездите Аржентина дори не успя да отбележат във вратата на отбора, който преди този мач беше допуснал 34 гола в 15 мача. Попадението във вратата на Венецуела дойде след автогол на Ролф Фелтшер. С него резултатът беше изравнен в 55-ата минута, след като пет по-рано Джон Мурило изведе гостите напред. След кошмарното равенство с Венецуела Аржентина заема петата позиция в зона \"Южна Америка\", която праща на бараж срещу Нова Зеландия. Лионел Меси и съотборниците му имат 24 точки, с колкото е и съставът на Перу, който победи Еквадор с 2:1 като гост и излезе четвърти заради повечето си отбелязани голове. Чили пропусна да се възползва от ситуацията и да измести Аржентина от плейофната позиция. Шампионите на Южна Америка загубиха с 0:1 при гостуването си на Боливия и вече са шести с 23 точки. Две по-малко има Паргвай, а Еквадор е с 20 точки. Заемащите последните две позиции - Боливия (13 т.) и Венецуела (8 т.), нямат шансове за класиране на световното. В дербито на кръга Колумбия и Бразилия завършиха 1:1 в Баранкиля. Уилиан даде аванс на петкратните световни шампиони в добавеното време на първото полувреме, но десет минути след почивката Радамел Фалкао изравни. Бразилците, които отдавна си осигуриха визи за Русия, остават убедително начело с 37 точки след 11 победи и четири равенства в 16 мача. Колумбия е на трета позиция с 26 точки, а Уругвай се изкачи на второ място с 27 точки след успех с 2:1 при гостуването си на Парагвай. До края на квалификациите в зона \"Южна Америка\" остават два кръга. Мачовете до края Боливия - Бразилия Колумбия - Парагвай Венецуела - Уругвай Чили - Еквадор Аржентина - Перу Еквадор - Аржентина Уругвай - Боливия Парагвай - Венецуела Бразилия - Чили Перу - Колумбия", "date": "2017.09.06", "title": "Аржентина претърпя пореден провал в световните квалификации"}
{"url": "http://www.dnevnik.bg/sviat/2017/09/06/3037003_oshte_ot_bronzovata_epoha_jenata_si_tursi_muj_a_ne/", "text": "Пожелаят ли да си създадат семейство, жените се активизират. И ако не успеят да открият мечтания мъж в близката околност, те тръгват да го търсят по-далеч. Така е днес, така е било очевидно и преди 4000 години. Изследователи от няколко германски института проучиха многобройни скелети и стигнаха до извода, че в Бронзовата епоха младите жени на възраст от 17 години нагоре често са тръгвали на дълги походи, за да си намерят мъж и да създадат семейство. Резултатите от тези проучвания бяха публикувани от американската академия на науките PNAS. Преди 4000 години: еманципирани жени \"По всичко личи, че в Бронзовата епоха жените са били изключително мобилни\", обяснява Филип Щокхамер от университета \"Лудвиг Максимилиан\" в Мюнхен. И припомня, че и предишни изследвания са стигали до същия извод. Въпреки това обаче и до днес е разпространено жилавото убеждение, че обикновено мъжете са се отправяли на далечен път, докато жените са си оставали у дома. Тъкмо обратното, твърди Щокхамер, който е ръководител на цитираните изследвания: \"При мъжете не открихме доказателства за далечни пътешествия\". За учения този извод е много вълнуващ. При това не само защото се оказва, че жените несъзнателно са съдействали за освежаването на генетичния фонд. Щокхамер предполага още, че жените са разнасяли много нови познания и до най-отдалечените кътчета. Например за оръдията на труда и за обработката на метали. Онези 84 жени, чиито скелети учените са открили в затънтени баварски селца, очевидно произхождат от по онова време много напреднали региони - най-вероятно от територии в днешна източна Германия и Чехия. Щокхамер припомня, че през онзи период въпросните региони са били много напред в областта на металургията. Разстоянието от там до отдалечените баварски селца възлиза на 500-600 километра, които жените очевидно са извървявали пеша. Факти и хипотези Но как учените са установили откъде произхождат тези жени? Тайната е скрита в кътниците им. През първите години от живота си всеки човек натрупва определени количества стронций в костите и в зъбите си. Там този химически елемент се запазва хилядолетия след смъртта на човека. Тъкмо на базата на този стронций учените могат да установят с какво се е хранил и къде е живял въпросният индивид. И още нещо: по време на изследванията си учените не са открили скелети на потомството на онези жени, пристигнали преди хилядолетия в Бавария. Щокхамер е сигурен, че те са имали деца. Но смята, че децата нарочно са били отпратени другаде - за да се включат в други общности и да разнасят нататък познанието. Засега това е само хипотеза, но Щокхамер е убеден, че скелетите ще разкрият още вълнуващи тайни.", "date": "2017.09.06", "title": "Още от Бронзовата епоха: жената си търси мъж, а не обратното"}
{"url": "http://www.dnevnik.bg/sviat/2017/09/06/3037006_dilma_rusef_e_obvinena_v_suzdavane_na_prestupna/", "text": "Генералният прокурор на Бразилия Родриго Жано отправи към Федералния върховен съд на страната искане за повдигане на обвинения срещу бившите президенти Луиз Инасио Лула да Силва и Дилма Русеф за организиране на престъпна общност, предаде БТА. Съгласно бразилското законодателство съдът е този който ще реши окончателно дали да повдигне обвиненията срещу бившите държавни глави. Ако това стане и се стигне до дело, то те могат да получат между 3 и 8 години затвор. Според главния прокурор в периода 2002 г. -2016 г. бившите президенти заедно с още шест членове на управляващата Партия на трудещите си са създали престъпна организация, която е действала по време на президентските им мандати. Лула да Силва е бил начело на структурата. Тя е извършила серия от престъпления, в които е била замесена и държавната петролна компания Петробраз. Сред престъпленията са сформиране на картели, корупция и пране на пари, предаде \"Ройтерс\". Това е първи случай, в който на Русеф може да бъде повдигнато обвинение за углавно престъпление. През август миналата година тя беше отстранена от поста заради укриване на бюджетния дефицит на страната и преразпределяне на средства без консултация с парламента. Лула да Силва е обвинен по шест дела. На 12 юли бе произнесена присъдата по едно от тях. Той бе признат за виновен за корупция и пране на пари и бе осъден на 9 години и 6 месеца затвор. Забранено му беше да заема държавна длъжност за 19 години. Той обжалва. Въпреки корупционните скандали Лула да Силва се ползва с голяма популярност като възможен кандидат за президент за изборите догодина.", "date": "2017.09.06", "title": "Дилма Русеф е обвинена в създаване на престъпна организация"}
{"url": "http://www.dnevnik.bg/sport/2017/09/06/3037009_andersun_ubi_nadejdite_na_domakinite_za_purva_titla_na/", "text": "Южноафриканецът Кевин Андерсън уби надеждите на домакините за първа титла от мъжкия US Open от 14 години насам. 203-сантиметровият гигант от Йоханесбург победи Сам Куери със 7:6 (5), 6:7 (9), 6:3, 7:6 (7) и за пръв път в своята кариера стигна до финалната четворка в турнирите от Големия шлем. В спор за място на финала той ще се изправи срещу Пабло Кареньо Буста. Испанецът, който също за пръв път в кариерата си ще играе полуфинал в Големия шлем,  отстрани аржентинеца Диего Шварцман след убедителен успех в три сета  - 6:4, 6:4, 6:2. Двубоят между Андерсън и Куери продължи 3.26 часа и премина изцяло под диктовката на началния удар. 31-годишният южноамериканец обаче беше много по-агресивен и показа по-голяма класа, когато се стигаше до разигравания. Андерсън записа 22 директни точки от сервис и общо 67 уинъра. Куери пласира 20 аса, но направи само 24 завършващи удара след разиграване. Американецът завърши с по-малко непредизвикани грешки, но разликата беше значително по-малка, отколкото при уинърите - 36 срещу 45. Южноафриканецът спечели 82% от точките след свой първи сервис и 60% при втори, като даде само два шанса за пробив на съперника. Той се пропуска само веднъж, но междувременно стигна до шест възможности да спечели подаването на Куери и реализира две от тях. В първия сет нито един от двамата не получи шанс за пробив. Куери спечели само шест точки в шестте гейма, в които посрещаше, а Андерсън - девет. Така всичко трябваше да се реши в тайбрек. В него американецът взе солиден аванс от 5:2, но южноафриканецът спечели пет поредни точки и измъкна първата част. Във втория сет Андерсън нанесе първия удар, като проби в петия гейм, а след това затвърди предимството си за 4:2. Куери обаче обърна резултата след серия от три поредни гейма. Андерсън два пъти беше принуден да сервира за оставане в сета - при 4:5 и 5:6, но не трепна. Така отново се стигна до тайбрек, който Куери беше на път да загуби по нелеп начин. Американецът поведе с 6:1, но пропиля цели пет поредни сетбола, последният от които след двойна грешка. Андерсън дори на свой ред стигна до точка за спечелване на сета при 8:7. Куери все пак се спаси с ас и при осмия си сетбол най-накрая успя да спечели втората част. В третия сет Андерсън отново поведе с пробив, който успя да затвърди, за да вземе аванс от 5:2. Този път той не изпусна предимството си и след категоричен сервис гейм на 15 отново излезе напред в резултата. Четвъртият сет се разви подобно на първия. Нито един от двамата не стигна до точка за пробив и спорът трябваше да се реши в дълъг гейм. В него Андерсън поведе с 4:2, а при 6:5 се добра до мачбол, но го пропусна. Куери на свой ред имаше възможност да прати двубоя в пети сет при 7:6. Той обаче два пъти поред беше принуден от съперника да сбърка от бекхенд, а непредизвикана грешка на американеца от форхенд сложи точка на спора при втория мачбол на Андерсън. За южноафриканеца това беше втори четвъртфинал в Големия шлем след US Open 2015, когато загуби от Стан Вавринка. Куери не успя да стигне до втория си полуфинал в турнирите от голямата четворка след тазгодишния \"Уимбълдън\". Американецът все пак записа най-доброто си участие в Ню Йорк и в понеделник ще запише рекордно класиране в световната ранглиста - 15-о или 16-о място. Домакините обаче остават без шампион при мъжете от 2003 г., когато Анди Родик вдигна трофея. Андерсън пък е първият южноафриканец, който достига до полуфинал в турнирите от Големия шлем, от Уейн Ферейра на Australian Open през 2003 г.", "date": "2017.09.06", "title": "Андерсън уби надеждите на домакините за първа титла на мъжкия US Open от 2003 г."}
{"url": "http://www.dnevnik.bg/bulgaria/2017/09/06/3037030_slunchevo_vreme_i_bez_valeji_v_ciala_bulgariia_dnes/", "text": "През целия ден ще бъде слънчево като максималните температури за страната ще бъдат между 23 и 26 градуса, показва справка на сайта на Националния институт по метеорология и хидрология при БАН.  До обед в Северозападна България ще бъде хладно. На места ще има разкъсана облачност, но въпреки това валежи не се очакват. През деня температурите по Черноморието ще бъдат между 25 и 27 градуса. Температурата на водата ще бъде около 23 градуса, като морето ще бъде спокойно. Слънчево се очаква да бъде и над планините, като температурата на Черни връх ще бъде около 7 градуса, а на височини около 1200 метра ще достигнат до 16 градуса.", "date": "2017.09.06", "title": "Слънчево време и без валежи в цяла България днес"}
{"url": "http://www.dnevnik.bg/gradska_sreda/2017/09/06/3037032_dnes_v_sofiia_parkiraneto_e_bezplatno/", "text": "Сините и зелените зони за почасово платено паркиране в София няма да работят днес, съобщават от \"Център за градска мобилност\". Паркирането в центъра на града ще е напълно безплатно  по случай  отбелязването на годишнината от Съединението  на Княжество България с Източна Румелия. Остават отворени пунктовете, в които живеещите в райони, попадащи в обхвата на сините и зелените зони, могат да  подават заявления за винетки за паркиране . Цената на стикерите за паркиране в зелената зона е 100 лева на година за един автомобил, 200 за втори и по 300 за всеки следващ От първи октомври зелената зона ще обхваща района  между булевардите \"Цариградско шосе\", \"Евлоги и Христо Георгиеви\", \"Михайл Еминеску\", улиците \"Мизия\" и \" Хан Омуртаг\", както и в район \"Лозенец\", в участъка между булевардите \"Евлоги и Христо Георгиеви\", \"Драган Цанков\", \"Джеймс Баучер\" и \"Черни връх\". Освен това в събота синята зона ще работи до 18 часа, вместо до 14 часа, както е в момента. Зелената зона се удължава с 30 минути, като ще започва от 08:30 ч. и ще продължава до 19:30. ", "date": "2017.09.06", "title": "Днес в София паркирането е безплатно"}
{"url": "http://www.dnevnik.bg/bulgaria/2017/09/06/3037038_finansoviiat_ministur_naredi_proverka_na_bulgarskata/", "text": "Министърът на финансите Владислав Горанов е разпоредил проверка във връзка с разкритията със заглавие \"Азербайджанска перачница\" на Проекта за разследване на корупция и организирана престъпност. Това се посочва в позиция на министъра, изпратена до медиите. \"С внимание следим темата и сме притеснени от информацията, разпространена в медиите. Разпоредих проверка по изнесените данни и изисках обяснение от  Калин Митрев, представителя на България в Съвета на директорите на ЕБВР \", пише в позицията. На база на събраната информация правителството ще вземе отношение по казуса на редовното си заседание в четвъртък, каза Горанов.", "date": "2017.09.06", "title": "Финансовият министър нареди проверка на българската връзка с \"Азербайджанска перачница\""}
{"url": "http://www.dnevnik.bg/sviat/2017/09/06/3037037_zapochna_nai-goliamata_evakuaciia_v_istoriiata_na/", "text": "Населението на южната част от Бахамските острови ще бъде напълно евакуирано, заради приближаващият  ураган \"Ирма\" , който се очаква да премине през архипелага. Евакуацията е най-голямата в историята на държавата, предаде Асошиейтед прес. Ураганът \"Ирма\" се  формира в края на август  над източните райони на Атлантическия океан в близост до Карибско море. Вчера той достигна до най-силната и опасна пета степен. Очаква се стихията да достигне до американския щат Флорида през уикенда, като преди това премине през Американските и Британските Вирджински острови, Пуерто Рико, Доминиканската република, Хаити и Куба. Ураганът се движи със скорост между 22 и 24 км в час. Президентът на САЩ Доналд Тръмп вече обяви извънредно положение за Флорида, Пуерто Рико и Вирджинските острови, предава АП. Първи от \"Ирма\" бяха връхлетени островите Антигуа и Барбуда, като скоростта на вятъра е почти 300 км в час. При евакуацията на населението на Антигуа властите са се обърнали към всички с призив: \"И нека Бог пази всички нас!\".", "date": "2017.09.06", "title": "Започна най-голямата евакуация в историята на Бахамските острови"}
{"url": "http://www.dnevnik.bg/biznes/companii/2017/09/06/3037046_dunarit_vse_oshte_e_sobstvenost_na_cvetan_vasilev/", "text": "Военният завод \"Дунарит\" все още е собственост на дружеството \"Кемира\" на Цветан Василев, каза днес на пресконференция в Русе министърът на икономиката Емил Караниколов. Той уточни, че в Търговския регистър няма данни фирма \"Емко\" да държи над 99% от капитала на дружеството,  както твърди нейният собственик Емилян Гебрев . В края на август държавата изкупи най-големия дълг на военния завод с намерението да поеме контрола над компанията, свързана в миналото с мажоритарния собственик на фалиралата Корпоративна търговска банка Цветан Василев. Дългът, за който държавата плати 48 млн. лв., беше към дружества, свързвани с депутата от ДПС Делян Пеевски (за сложната верига на прехвърляне на вземането четете подробно в публикацията на \"Капитал\"  \"Цялото Борисово войнство срещу \"Дунарит \"). На 31 август обаче ръководството на \"Дунарит\" обяви, че е  погасило предсрочно всичките си задължения към държавата , внасяйки 50-те милиона лева. \"Имаше спекулации, че Министерството на икономиката отнема лиценза на \"Дунарит\", но това не е вярно. Поемаме ангажимент дружеството да не спира работа и работниците да запазят работните си места\", каза още Караниколов, цитиран от агенция \"Фокус\". Министърът на икономиката каза още, че до края на другата седмица ще е готов анализ на плащанията и задълженията на \"Дунарит\". Караниколов уточни, че Държавната консолидационна компания (ДКК) е платила за дълговете на компанията на синдиците на КТБ, като парите са влезли в масата на несъстоятелността. Караниколов обяви за странна исковата молба, с която не се признава плащането. Той е изненадан и от искането да се оттегли вписването на търговското предприятие. \"В медиите излезе информация, че ДКК е направила изискуемо вземането, но то не е вписано и няма как да стане изискуемо. Имахме готовност то да бъде разсрочено, а не да се плаща веднага с оперативни средства от \"Дунарит\", въпреки че вчера се появи информация, че парите са платени от друго място. Но работа на финансовото разузнаване е да разбере откъде са парите\", обясни министърът.", "date": "2017.09.06", "title": "\"Дунарит\" все още е собственост на Цветан Василев, обяви министърът на икономиката"}
{"url": "http://www.dnevnik.bg/sport/2017/09/06/3037049_uiliams_i_stivuns_oformiha_izcialo_amerikanski/", "text": "Най-малко една американка ще играе във финала на тазгодишния US Open. Винъс Уилямс и Слоун Стивънс си уредиха среща в полуфинала в долната половина на схемата, след като победиха Петра Квитова и Анастасия Севастова в много оспорвани и драматични двубои. И двете срещи продължиха около два часа и половина и бяха решени след тайбрек в последния трети сет. Другият полуфинал ще бъде определен тази вечер, като има вероятност отново да противопостави две представителки на домакините. Коко Вандеуей се изправя срещу световната №1 Каролина Плишкова, а Медисън Кийс ще играе с  преминалата през квалификациите Кая Канепи . Уилямс, която е двукратна шампионка в Ню Йорк от 2000 и 2001 г., победи Квитова с 6:3, 3:6, 7:6 (2). 37-годишната американка стигна до успеха след 2.34 часа игра и за пръв път от 2010 г. ще бъде част от финалната четворка на турнира. Носителката на седем титли от Големия шлем се класира за девети път на полуфиналите на US Open. Tя ще преследва своя пети финал в Ню Йорк, общо 17-и в турнирите от Големия шлем и трети през 2017 г. след Australian Open и \"Уимбълън\". Уилямс изоставаше с пробив и 1:3 в решителния трети сет срещу Квитова. Чехкинята, чиято кариера беше под въпрос след нападения с нож в дома й в края на 2016 г., обаче не се възползва от момента. Американката обърна резултата след серия от три поредни гейма в своя полза. Квитова се справи в двете ситуации, в които трябваше да сервира за оставане в мача - при 4:5 и 5:6, и успя да се добере до тайбрек. В него обаче Уилямс се наложи категорично със 7:2 точки. Стивънс също трябваше да мине през тайбрек в решаващия сет, за да пречупи Севастова. 25-годишната американка, която заема 83-ото място в световната ранглиста, спечели с 6:3, 3:6, 7:6 (4) след 2,28 часа игра. Стивънс се класира за първия си полуфинал на US Open, след като до тази година не беше преминавала четвъртия кръг. Тя продължава впечатляващото си завръщане, след като заради контузия и последвала операция беше извън кортовете в продължение на почти една година - от олимпийските игри в Рио де Жанейро до тазгодишния \"Уимбълдън\". Aмериканката ще играе за втори път в кариерата си на полуфинал в Големия шлем след Australian Open през 2013 г. когато беше спряна от бъдещата шампионка Виктория Азаренка. Стивънс е спечелила единствената си среща с Винъс Уилямс до момента - със 7:6 (5), 6:1 в първия кръг на \"Ролан Гарос\" през 2015 г.", "date": "2017.09.06", "title": "Уилямс и Стивънс оформиха изцяло американски полуфинал в Ню Йорк"}
{"url": "http://www.dnevnik.bg/bulgaria/2017/09/06/3036710_po_povod_ubiistvoto_vuv_vinogradec_zashto/", "text": "\"Чл. 338. (1) от НК: Който, като държи, пренася, изпраща или работи с взривове, огнестрелни оръжия или боеприпаси, не взема необходимите мерки за сигурност и особено мерките, предвидени в надлежните правилници, наредби или инструкции, се наказва с лишаване от свобода до две години или с глоба до десет хиляди лева. Обръщам внимание, че тези разпоредби на Наказателния кодекс не визират извършителя на стрелбата, а се занимават с вината на притежателя на оръжието. Цитирам ги по повод  убийството във Виноградец . От съобщеното досега: в четвъртък срещу петък миналата седмица в ресторанта в село Виноградец на празненство по случай рождения ден на 6-годишно дете е изваден законно притежаван пистолет от неговия притежател, пистолетът попаднал и в ръцете на детето. Произведен е изстрел и куршумът прострелва смъртоносно собственика на ресторанта. Образувано е досъдебно производство, обясни във вторник говорителят на главния прокурор Румяна Арнаудова, по чл. 123 от НК, изясняват се обстоятелства и факти, разпитват се свидетели, започнал е и разпит на детето в \"синя стая\", назначени са експертизи, за да се установи кой е изстрелял смъртоносния куршум. На въпроса защо - след като имаме налице безспорния факт, че притежателят на пистолета е нарушил цитираните текстове на НК, в резултат на което е причинена смърт, той още не е обвинен (пак подчертавам - само за нарушените разпоредби на НК), не получихме ясен отговор. Целта на образуваното досъдебно производство е да бъде установено кой е стрелял. Въпросът за вината на притежателя на пистолета, дори да не е стрелял той, стои засега игнориран. Арнаудова не знаеше. Информацията бе разпространена от агенция \"Фокус\"на сутринта след трагичния инцидент, цитирайки говорителя на полицията в Пазарджик Мирослав Стоянов: На въпроса към Арнаудова може ли МВР да съобщи това без разрешение на прокурор и преди да е извършена проверка, при положение че има смърт, Арнаудова каза, че Междувременно става известно, че неспоменатият дори с инициали в съобщението 44-годишен жител на същото село, притежател на оръжието, е Лазар Влайков, председател на Общинския съвет в гр. Септември, активист на ГЕРБ, изключван два пъти от партията заради минали криминални прояви. Ден по-късно започнаха да валят противоречивите изявления на свидетелите пред медиите, паралелно с информацията, че детето е племенник на Влайков и че бащата също твърдял, че синът му е стрелял. Независимо от това съмненията в първоначалното съобщение се засилиха и от преместването на досъдебното производство от Пазарджишката в Пловдивската прокуратура, както и от свидетелствата за криминалните прояви - сбивания и нанасяне на телесни повреди, на притежателя на пистолета и връзките му с районния прокурор. Запитана за тези минали прояви на Влайков, както и за коментар на твърденията в медиите, че благодарение на тесните си връзки с районния прокурор той е оставал безнаказан, Арнаудова съобщи, че сега се проверява дали е имало проверки срещу него, как са завършвали, имало ли е протекция над него. Ще се направи и проверка на разпечатките на телефонните разговори вечерта след инцидента, за да се види дали наистина той се е обадил на районния прокурор, както предполага пред медиите дъщерята на застреляния, докато тя е мислела, че звъни на тел. 112. Димитър, син на застреляния собственик на ресторанта, не вярва, че дете на 6 години може да произведе изстрел с пистолет 45-и калибър, с много силен откат. \"Това е фантастика, прикрива се собственикът на оръжието\", е неговата версия. Дъщерята на убития Деница, която е пряк свидетел, твърди пред Би Ти Ви, че баща ѝ е убит неволно не от детето, а от Лазар Влайков. \"Детето си играеше отзад, те двамата - с моя баща, разглеждаха оръжието, Лазар стреля последен пет пъти\", казва тя. В един миг дъщерята видяла баща си как става от стола и му извиква \"какво направи бе\". По тези думи съди, че не е било детето. Казва също, че Влайков, вместо да се обади на 112, говорил с някого по телефона след инцидента и според нея се е обадил на прокурора. Съпругата на убития също е убедена, че не е стреляло детето. Според нея то е изкупителна жертва, за да се оправдае той. Моят мъж е ловец цял живот, той никога няма да даде оръжие на дете, както искали да го изкарат.\" Главният прокурор Сотир Цацаров коментира пред журналисти, че което сигурно означава, че там се стреляло и с газов пистолет освен с бойния \"Глок\", но той не изясни този нов детайл от фаталното празненство. А за пистолета \"Глок 21\" Цацаров поясни експертно, че е специален и нямал традиционния външен предпазител. Той бил монтиран в механизма на спусъка и трябвало усилие, за да бъде произведен изстрел. Според Цацаров \"е трудно дете да произведе изстрел с това оръжие, но не е невъзможно\". В същото време, твърди се в медиите, бащата на детето казал на сина на починалия, че то е стреляло. Същото твърдят и свидетели по \"Нова телевизия\". Пак по информация на \"Нова тв\" отпечатъците показват, че детето е държало пистолета, но не е ясно дали е стреляло то. Извън прекия въпрос кой е стрелял, който се разследва в момента, жители на селото говорят, че Побой над син на общински съветник и удари с нож на мъж след пътен инцидент. И в двата случая бил оправдан. Сред лавината от взаимно противоречащи си твърдения - Недоверие в институциите, които трябва да разкрият истината. В нормалната държава каквото каже прокурорът на този етап (преди съда), то е вярното. У нас каквото каже институцията, буди съмнение. Защото - щом въпросният функционер на политическа партия, която е на власт, е оставал несанкциониран досега за проявите си, всичко друго може да се породи като размисъл, но не и доверие. С просто преместване на делото в Пловдивската прокуратура проблемите не се решават. Доверието се връща чрез разследване на съмнителни връзки и санкция за прокурор, който си е позволил да протежира. - Как иначе да си обясним, че пияни възрастни празнуват рожден ден на дете с гърмежи и размятане по масата на боен пистолет. И че родителите на детето са там и не реагират. И как да си обясним, че на притежателя на пистолета още не е повдигнато обвинение - връщам се на цитираното от НК, с което започнах. Та престъплението по чл. 338, алинея 2 (подчертано в болд) е единственото безспорно нещо в тази трагедия: Влайков е нарушил закона само с изваждането на пистолета на масата.", "date": "2017.09.06", "title": "По повод убийството във Виноградец: Защо притежателят на пистолета още не е обвинен?"}
{"url": "http://www.dnevnik.bg/sviat/2017/09/06/3037060_prirodnite_bedstviia_sa_se_uvelichili_chetirikratno_ot/", "text": "Природните бедствия са се увеличили почти четирикратно от 1970 г. САЩ са преживели най-много природни стихии, следвани от Китай и Индия, заяви генералният секретар на ООН Антониу Гутериш, предаде \"Асошиейтед прес\", цитирана от БТА. Той каза, че в последните дни светът е станал свидетел на драматично влошаване на климатичните промени с безпрецедентни събития, предизвикани от бури и наводнения от Тексас до Бангладеш, Индия, Непал и Сиера Леоне. Преди настоящите наводнения доклад на ООН отчете 2087 смъртни случая за тази година, дължащи се на природни стихии. С последните наводнения този брой почти се е удвоил. В последните два месеца над 1000 души загинаха в наводненията в Индия, Непал и Бангладеш. Около 40 милиона души бяха засегнати от стихията в тези страни. Миналият месец над 1000 души загинаха в кално свлачище и наводнения в столицата на Сиера Леоне - Фрийтаун. В урагана Харви загинаха най-малко 60 души, а в Хюстън се изля количество дъжд, което се излива обичайно за една година. Миналата година 24.2 милиона души по света са били принудени да напуснат домовете си заради природни бедствия, което е три пъти колкото онези, бягащи от конфликти и насилие. Гутериш припомни, че учените проявяват предпазливост, когато става дума за свързване на отделно метеорологично събитие с климатичните промени. \"Но те са също така са категорични, че подобно екстремно време е онова, което техните модели прогнозират, че ще бъде нещо нормално в един затоплящ се свят\", каза той. Запитан от журналисти дали ще се опита да убеди американския президент Доналд Тръмп да остави САЩ в парижкото климатично споразумение, когато двамата се срещнат на Общото събрание на ООН по-късно този месец, Гутериш изрази надежда, че всички страни разбират, че придържането към ангажиментите, поети по споразумението, е не само правилно, но й мъдро нещо, защото зелената икономика е икономиката на бъдещето.", "date": "2017.09.06", "title": "Природните бедствия са се увеличили четирикратно от 1970 година насам"}
{"url": "http://www.dnevnik.bg/biznes/2017/09/06/3037057_visoka_inflaciia_iznenada_turciia_prez_avgust/", "text": "Инфлацията в Турция изненадващо се повиши през август с повече от очакваното до 10.68% на годишна база. Данните от вторник сочат, че централната банка е принудена да поддържа по-строга лихвена политика, отколкото се иска на президента Реджеп Тайип Ердоган. Освен това инфлацията - един от основните икономически проблеми на страната - остава в зоната над 10% за шести от досегашните 8 месеца на 2017 г. Източник са както транспортът, така и потребителските стоки. На месечна основа потребителските цени се повишиха с 0.52 пункта, докато прогнозата на анализатори, до които се допита \"Ройтерс\", бе за 0.15 пункта. \"Скокът на инфлацията в Турция миналия месец до 10.7% означава, че понижаването на лихвите, което се очакваше до края на годината, изглежда все по-малко вероятно\", коментира Уилям Джексън от Capital Economics. \"Все още смятаме, че централната банка може в следващите 12 месеца да либерализира монетарната политика, сега вече има риск това за стане по-късно и по-бавно, отколкото се очакваше досега.\" Данни от статистическия институт показват, че на месечна база най-много е поскъпнало образованието - 2.79%, следвано от транспорта - 2.05%. Основни ценови показатели при храните и напитките са се понижили с 0.22%. Повишаване има и на инфлацията при производителите. От изчисляването ѝ се изключват енергията, храните, напитките и тютюневите изделия. На годишна база тя се е повишила от 9.60% през август 2016г. на 10.16% сега. Икономическият просперитет на Турция в значителна степен се основава на евтино кредитиране и президентът Ердоган обявява, че е враг на високите лихви, а повишаването им е равносилно на държавна измяна. Правителството използва различни инструменти за стимулиране на растежа, включително временно понижаване на данъци и разширяване на програмата за гарантиране на кредите за дребния бизнес. Вицепремиерът Мехмет Шимшек - ключовата фигура в правителството по въпросите на икономическата политика - коментира, че задържането на инфлацията над 10% е временно явление и в края на годината предприетите мерки ще я свалят под този праг. Допитване до търговските директори в бизнеса показа през август показа, че активността в производството се подобрява най-бързо от началото на 2011 г. насам. Цените на производител са се повишили през август с 0.85% на месечна база и 16.34% на годишна.", "date": "2017.09.06", "title": "Висока инфлация изненада Турция през август"}
{"url": "http://www.dnevnik.bg/sviat/2017/09/06/3037044_do_2050_godina_v_okeana_moje_da_ima_poveche_butilki/", "text": "В цял свят нивата на рециклиране са ниски и ако сегашните темпове се запазят до 2050 година в окена ще има повече пластмаса, отколкото риба. Това твърдят активисти, взели участие \"Седмицата на нулевите отпадъци\". Те посочват няколко начина, по които да намалим използването на пластмасата замърсяваща планетата и подклаждаща климатичните промени, предава \"Ройтерс\", цитирана от БТА. В предложенията попадат използването на стъклени или метални сламки за многократна употреба. Причината е, че пластмасовите сламки са твърде малки, за да бъдат рециклирани и са сред най-големите замърсители на плажовете. Угарките от цигари са най-честите замърсители на околната среда. Активистите посочват, че те не са биоразградими и се приемат за токсичен отпадък. Препоръчва се и да се използват чаши, бутилки и пазарски чанти за многократна употреба, Според данни на \"Гардиън\" ежедневно по света се купуват по 1 милион пластмасови шишета и също толкова чаши. Найлоновите пликове за частично или напълно забранени в над 40 държави по света,  последната от които е Кения . Една от причините е, че тези пликове попадат в коремите на птици, костенурки, делфини и китове, , както пълнят пълнят стомасите им, докато не умрат от глад. По данни на Световната банка на ден всеки човек планетата произвежда над 1 килограм отпадъци, като се очаква цифрата да расте в следващите 15 години. За това активистите предлагат и повече хора да започнат да компостират боклук. Според тях, когато отпадъците бъдат изпратени до депата от остатъците се отделят метан - газ, който е по-силен от въглеродния диоксид, допринасящ за глобалното затопляне. Същевременно компостът може да се използва за отглеждане на цветя, дървета или храна.", "date": "2017.09.06", "title": "До 2050 година в океана може да има повече бутилки, отколкото риба"}
{"url": "http://www.dnevnik.bg/video/2017/09/06/3037071_video_kakvo_oznachava_che_irma_e_nai-moshtniiat_v/", "text": "\"Ирма\" бе обявен от американския Национален център за ураганите (NHC) за най-силния ураган, регистриран в историята в Атлантическия океан. \"Дневник\" представя две анимации, илюстриращи какъв е ефектът върху сградите и природата от такава стихия. В момента той е оценен с максималната категория 5, способен е да предизвиква катастрофални разрушения и наводнения и населението и властите по пътя му са призовани да вземат спешни мерки за защита. Ураганът премина директно над карибския остров Барбуда и прегази съседния Антигуа с ветрове със скорост от почти 300 км/ч. По пътя на \"Ирма\" следват Ангила и Сейнт Китс и Невис, Британските и Американските Вирджински острови, Пуерто Рико и Бахамите, Доминиканската република, Хаити, Туркс и Кайкос и Куба, след което е възможно в неделя той да достигне Флорида. На много места е заповядана задължителна евакуация на населението. Френското вътрешно министерство обяви максимална тревога от бедствие за отвъдморските територии Сен Мартен и Сен Бертелеми. От NHC предупреждават още за опасност от приливна вълна, предизвикана от ветровете, както и за поройни дъждове от 200-300 литра на кв.м на някои места.", "date": "2017.09.06", "title": "Видео: Какво означава, че \"Ирма\" е най-мощният в историята ураган над Атлантика"}
{"url": "http://www.dnevnik.bg/biznes/2017/09/06/3037074_borisov_se_nadiava_novata_jelezoputnata_vruzka_s/", "text": "С даването на старта на проекта за транспортен коридор между България и Гърция се продължава съединяването на транспортните и енергийните хъбове, развитието на бизнеса, на движението на хора и капитали, каза премиерът Бойко Борисов в Кавала след подписването на меморандума за реализация на проекта. Документът регламентира развитието на железопътната връзка Солун - Кавала - Александруполис - Бургас - Варна - Русе. Транспортният коридор ще свързва река Дунав, Черно и Егейско море със скоростен железопътен коридор, ще бъдат развивани и пристанищата. С изграждането на коридора ще бъдат комбинирани пътен, железопътен, воден и речен транспорт. Бойко Борисов обясни, че на 3 октомври ще се проведе среща между премиерите на Гърция, България, Румъния и Сърбия, на която ще се обсъди включването на Румъния и Сърбия в проекта за транспортен коридор. Премиерът посочи, че проектът има шанс да получи финансиране по плана \"Юнкер\" и от европейски фондове. \"Разбрахме се през октомври да поискаме среща с Юнкер, за да представим идеите си за развитието на балканския регион и да търсим подкрепа\", допълни Борисов. \"Това е един проект с огромно значение, който оправдава констатирани нужди от десетилетия наред. Той издига нивото на интермодалните превози в нашите страни\", беше пък мнението на гръцкия премиер Алексис Ципрас. Според него това е стъпка към превръщането на балканските страни в европейско пространство. Ципрас посочи, че сътрудничеството между България и Гърция може да е пример за подражание. \"Основна характеристика на сътрудничеството между България и Гърция е, че то не е агресивно - насочено срещу трети страни. Сътрудничеството ни цели да укрепи стабилността и развитието на по-широкия регион\", обясни Ципрас. Той допълни, че България и Гърция биха могли да изиграят ролята на мост между ЕС и Русия. \"Съществуват исторически връзки, свързани с Русия, които биха могли да улеснят такъв мост\", допълни гръцкият премиер. Алексис Ципрас изрази и мнение, че без приносът на България и Гърция ЕС не може да се справи пред редица предизвикателства, пред които е изправен. Гръцкият премиер посочи още, че България и Гърция откриват нови хоризонти и в областта на енергетиката и припомни, че утре в Александруполис ще се състои поредната среща на ресорните министри от двете страни.", "date": "2017.09.06", "title": "Борисов се надява новата железопътната връзка с Гърция да се финансира от Европа"}
{"url": "http://www.dnevnik.bg/tehnologii/2017/09/06/3037079_nasa_izbra_vie_ne_ste_sami_za_poslanie_kum_sondata/", "text": "Американското космическо управление обяви победителя в конкурс за изпращане на съобщение до сондата \"Вояджър\" 1, изстреляна в космоса преди 40 години, предаде \"Франс прес\". След гласуване в интернет спечели посланието \"Вие не сте сами\", формулирано от Оливър Дженкинс. НАСА имаше изискване посланието да е максимум 60 символа. Победителят бе обявен в Лабораторията за реактивно движение в Калифорния - центъра, от който се контролира мисията на \"Вояджър\" 1. Печелившото послание бе прочетено от канадския актьор Уилям Шатнър, изпълнил ролята на капитан Джеймс Кърк в сериала \"Стар трек\". \"Вояджър\" 1 бе изстрелян през 1977 г. от Флорида. Месец по-късно бе изстрелян и \"Вояджър\" 2. В момента първата космическа сонда от мисията е на около 21 милиарда километра от Земята. \"Вояджър\" 2 е в обратната посока и се намира на 17 милиарда километра. И двете сонди наблюдаваха Юпитер, Сатурн, Уран и Нептун. В двата апарата, движещи се със скорост 17 километра в секунда, има златни дискове, съдържащи послания, сред които и едно на бившия американски президент Джими Картър, поздрава \"Добър ден\" на 55 езика, песни и кадри, символизиращи човешката цивилизация, и указания за локализиране на планетата ни, в случай че извънземни намерят един ден тези съобщения. Термоелектрическите генератори на сондите се очаква да се изчерпат след около 10 години. Но те ще продължат след това да обикалят мълчаливи из космоса, като извършват пълна обиколка на нашата галактика - Млечния път, на всеки 225 милиона години, уточнява НАСА.", "date": "2017.09.06", "title": "НАСА избра \"Вие не сте сами\" за послание към сондата \"Вояджър\""}
{"url": "http://www.dnevnik.bg/sviat/2017/09/06/3037084_sudut_na_es_reshi_che_stranite_chlenki_ne_mogat_da/", "text": "Съдът на Европейския съюз отхвърли в сряда обжалването от Унгария и Словакия на решението страните да приемат определен брой чужденци от други държави в ЕС, които вече са получили там статут на бежанци. Така към страните от Източна Европа най-висшата съдебна инстанция в ЕС отправя послание, че не могат да отхвърлят определените им от Европейската комисия квоти за предимно сирийци, които трябва да бъдат изведени от Гърция и Италия, за да се намали натискът над местните власти. \"Съдът отхвърля действията, предприети от Словакия и Унгария срещу механизма за задължително презаселване на търсещи убежище\", се казва в решението. В текста се допълва, че исковете на Братислава и Будапеща се отхвърлят изцяло. \"В действителност механизмът помага на Гърция и Италия да се справят с последиците от миграционната криза от 2015 г. и е пропорционална мярка.\" Механизмът с квотите Програмата бе създадена от Европейската комисия и одобрена от мнозинството страни членки въпреки опозицията на бивши комунистически държави, твърдящи, че обществата им не могат да приемат предимно мюсюлманските имигранти. Първоначалната идея бе да бъдат преселени до 120 000 души в продължение на 2 години. Но досега реално в други държави са прехвърлени не повече от 25 000 души. В решението на съда по този повод се казва, че \"малкият брой извършени до момента премествания в приложение на обжалваното решение може да бъде обяснен със съвкупност от обстоятелства, които Съветът не би могъл да предвиди към момента на приемането му, сред които по-специално липсата на сътрудничество от страна на някои държави членки\". \"Ройтерс\" коментира, че сега не е съвсем ясно как еврокомисията може да принуди несъгласните страни да приемат бежанци, още повече че мнозина от тях и не искат да се заселват в по-бедните държави от бившия съветски блок. Страни като Германия и Италия предупреждават, че източноевропейските им партньори рискуват да изгубят част от еврофондовете, ако не проявят солидарност. Петер Зига, министър на икономиката на Словакия, коментира пред журналисти, че \"квотната система не работи, така че в момента решението на съда е нерелевантно\". По думите му е необходима нов механизъм, а и проблемът вече не е толкова остър, колкото по време на миграционната вълна от есента на 2015 г. Лидери в Източна Европа казват, че ЕС трябва по-добре да контролира външните си граници, за да спре нелегалната имиграция, и искат стотици милиони евро финансиране за това. Брюксел отговаря, че вече е овладял проблема и че не финансира телени огради, както поиска премиерът Виктор Орбан в Унгария. Юнкер: Солидарността не е меню в ресторант Будапеща поиска близо 400 милиона евро от еврофондовете за охраната на границата, но председателят на Европейската комисия Жан-Клод Юнкер отвърна с писмо във вторник, че \"солидарността е двупосочна улица\", и изброи всички видове помощ, които Брюксел е предложил за овладяване на миграцията. Писмото, цитирано от изданието \"Политико\", посочва, че по време на миграционната криза от 2015 г. Унгария е отхвърлила \"възможността да извлече полза от преместването на близо 54 000 души и е решила да върне почти 4 милиона евро, които са били предплатени от еврофондовете. Общо 6.26 милиона евро са били спешно дарени, но Унгария не е попълнила нужната документация, за да има достъп до повече от половината от тях. Освен това властите в Будапеща, поискали да им се възстанови половината от разходите по границата, продължават да имат достъп до европейски фонд за вътрешна и гранична сигурност, в който унгарският дял до 2020 г. е над 40 милиона евро. Юнкер припомня още, че европейските субсидии се равняват на повече от 3% от БВП на страната, което е най-големият дял в ЕС. \"Солидарността е двупосочна улица. Има времена, в които страните може да очакват да получат помощ, и времена, в които те самите трябва да помогнат. Освен това солидарността не е меню, от което да си избираш пари за гранична охрана и да отказваш да приемеш колективно договорено решение за презаселване на хора\", цитира \"Политико\" извадки от писмото. То завършва с готовност на еврокомисията бързо да проучи \"специфични належащи нужди\", свързани с граничната сигурност, и да предостави подходяща помощ съгласно законите на ЕС. Деликатен политически момент От 2014 г. насам на територията на 28-те страни членки са влезли над 1.7 милиона души от Близкия изток и Африка. През това време бе сключено споразумение с Турция, което практически спря потока през Гърция и България, а на Либия се помага да ограничи броя на пристигащите в Италия. Полша и Унгария обаче продължават да отказват да приемат и един човек по определените им квоти, а Словакия и Чехия са допуснали едва десетина. ЕС опита да постигне компромис с тях, но в крайна сметка съдът наложи решението на Брюксел. Това е политически деликатен ход, тъй като означава, че политика или реформа на миграционната схема на ЕС може да бъде наложена на всички въпреки опозицията на няколко страни членки. \"Ако им го наложим, те ще го използват за своята антиевропейска пропаганда в собствените си страни\", казва дипломат от ЕС по адрес на Полша и Унгария. \"Но в момента пристигащите са малко и положението е, общо взето, под контрол, така че трябва да се върнем към механизма за солидарност.\"", "date": "2017.09.06", "title": "Съдът на ЕС реши, че страните членки не могат да отказват да приемат бежанци"}
{"url": "http://www.dnevnik.bg/sport/2017/09/06/3037080_problemite_na_sasht_v_kvalifikaciite_za_rusiia_2018/", "text": "Националният отбор на САЩ записа трети пореден мач без победа в квалификациите за световното първенство в Русия през 2018 г. Американските футболисти завършиха 1:1 при гостуването си на Хондурас и оставят под заплаха участието си в мондиала. Два кръга преди края на квалификациите в зона КОНКАКАФ САЩ заемат четвъртата позиция, която праща на бараж с петия отбор от Азия - Австралия или Сирия. Тимът, воден от Брус Арина, имат девет точки, с колкото е и петият Хондурас. Американците обаче имат предимство заради разгрома с 6:0 в първия мач помежду им. САЩ бяха много близо до загуба срещу Хондурас, която щеше значително да намали шансовете му за класиране на световното. Домакините откриха резултата в 27-ата минута с гол на Ромел Киото и водеха до 85-ата минута. Боби Шоу Ууд все пак спаси гостите от поражение пет минути преди края на редовното време. САЩ не са пропускали участие на световното първенство от шампионата в Мексико през 1986 г. В същото време Коста Рика си гарантира най-малко участие в баража след 1:1 при домакинството на лидера Мексико. Костариканците се доближиха на точка от директна квота за световното. Мексиканците, които вече си осигуриха визи за Русия, остават начело с 18 точки. Те продължават без загуба от началото на квалификациите. Панама победи Тринидад и Тобаго с 3:0 и с актив от десет точки засега заема последното място, което гарантира директно класиране за световното. Тринидад и Тобаго заема последното място с една победа и седем загуби в осемте си мача и на практика загуби шансове да участва в Русия. ", "date": "2017.09.06", "title": "Проблемите на САЩ в квалификациите за Русия 2018 продължaват"}
{"url": "http://www.dnevnik.bg/sviat/2017/09/06/3036713_da_napravim_kitai_otnovo_velik_-_triabva_li_svetut_da/", "text": "Глобалната програма на президента Си Цзинпин за инвестиции в инфраструктура е заплаха за Запада не само заради икономическата доминация. Си Цзинпин играе сериозна политическа игра. Тази година в складова база в Баркинг, Източен Лондон,  пристигна първият пряк товарен влак  от Китай за Обединеното кралство, който докара контейнери с потребителски стоки. Влакът, наречен \"Източен вятър\", е пътувал 16 дни, изминавайки около 12 070 км през осем страни за два пъти по-кратко време, отколкото би било необходимо по море. Няколко месеца по-късно влакът извърши и първото си пътуване в обратна посока и докара уиски, лекарства и бебешки продукти за  гигантските пазари на едро в град Иу  на източния бряг на Китай. Миналата година в Европа са пристигнали 1702 товарни композиции от Китай, двойно повече в сравнение с 2015 г., като броят на жп връзките се увеличава. Името на влака е от прочутите думи на Мао Цзедун: \"Или източният вятър ще надделее над западния, или западният над източния\", обявява той през 1957 г. Шейсет години по-късно китайското ръководство прави всичко възможно да направи така, че източният вятър да надделее. Движещите се през Евразия влакове са част от опита им да създадат нов \"Път на коприната\" - проект, вдъхновен от древните търговски пътища със същото название, които някога пресичали отдалечените пустини и степи на Централна Азия. Днес китайските лидери са мотивирани от стремеж към икономическо могъщество и национално величие. Изграждайки и финансирайки магистрали, железници и пристанища, китайското ръководство буквално иска всички пътища да водят към Пекин. Китай финансира, инвестира и строи Новият \"Път на коприната\" има  по-голям географски и икономически обхват  от древния си съименник, който минавал предимно по суша и бил използван само за търговия. В сухопътната си част проектът предвижда строителство на нова транспортна инфраструктура и коридори за превоз на индустриална продукция, свързващи Централна Азия с Близкия изток и Европа. По вода той включва нови пристанища и търговски маршрути, от Южнокитайско море към Южния Пасифик, както и от Индийския океан чак до Средиземно море. Пекин казва, че инициативата обединява около 65 страни, но засега няма окончателен списък на участниците. На дипломатически език това означава, че Китай финансира, инвестира и строи в голямата част от развиващия се свят.  Инициативата се лансира усилено от президента Си Цзинпин, който за петте години, откакто дойде на власт, се опитва да увеличи китайското влияние. Тя заема основополагащо място в програмата му за \"Китайската мечта\", огласена от него в Националния музей на Китай на площад \"Тянанмън\" при първата му публична изява, когато оглави Китайската комунистическа партия. Тогава той разгледа изложба в музея, показваща как след \"столетие на национално унижение\" шестте десетилетия на комунистическо управление са донесли благоденствие на Китай и обеща \"голямо възраждане на китайския народ\". На езика на комунистическата пропаганда това значи \"Да направим Китай отново велик\". Следващия месец Китайската комунистическа партия ще се събере на своя Деветнайсети конгрес, на който ще се реши кой ще управлява Китай следващите пет години и повече. Провъзгласен вече от ККП за \"ядро\" на ръководството на партията, Си, изглежда, се готви да затегне хватката си върху властта. При неговото управление в Китай стана по-страшно място и се засилиха репресиите - но Си с право може да претендира, че в международен план страната му вече е много по-силна и по-уважавана, отколкото при встъпването му в длъжност. Насърчен от отслабващите позиции на САЩ при Доналд Тръмп, той използва икономическите мускули на Китай, за да възстанови историческото положение на Пекин на господстваща сила в региона. Мрежа от икономически зависимости Новият \"Път на коприната\" играе централна роля във националистическата визия на Си. Финансирайки и строейки транспортна инфраструктура, газови и електрически коридори, Пекин цели за стратегически нужди да изплете мрежа от икономически зависимости и така да привлече по-близо в орбитата си други страни. Очевидно интересите на Китай са на първо място, но слабо развитите страни, които биха пренебрегнали обещанието му за изграждане на така нужната инфраструктура, не са много. Единственото  изключение е Северна Корея , където засега китайските икономически лостове като най-големия търговски партньор на Пхенян, изглежда, не могат да се мерят с ядрената заплаха и амбициите за пълна самостоятелност на Ким Чен Ун. Някои основополагащи елементи на новия \"Път на коприната\", като сухопътните коридори за товарни превози от Китай за Европа, вече са факт. Според данните на Пекин преките инвестиции по маршрута на пътя за 2015-2016 г. са възлезли на 30 милиарда долара, а китайските компании са сключили договори за строителство на стойност 189 млрд. долара и са спечелили 145 млрд. долара в над 60 страни. Има съмнение обаче за сигурността и търговската целесъобразност на пътя. Както се твърди, пакистанските власти са разположили 14 500 служители на своите сили за сигурност, за да гарантират безопасността на около 7500-те китайски граждани, работещи по изграждането на икономическото трасе. През май отчетливо се видя опасността, след като двама учители по китайски бяха отвлечени и убити от въоръжени лица в Квета, отдалечен, но важен участък от коридора. Товарните композиции от Китай за Европа може да се окажат недоходоносни, колкото и време да пестят. Държави с враждебни отношения с Китай в исторически план като Виетнам и Индия се опасяват от стратегическите измерения на разрастването на китайското влияние. Делхи окачестви строителството от Пекин на пристанища в Индийския океан, особено в Шри Ланка и Пакистан, като плацдарм за за военен експанзионизъм - \"перлена огърлица\" около шията на Майка Индия. Военното противопоставяне с Китай това лято в района на спорната им граница в Хималаите само засили безпокойствата на Индия. Сянката на конфликта Заплахата от конфликт между двата азиатски гиганта хвърли сянка върху Деветата годишна среща на върха на петте страни от БРИКС - Бразилия, Русия, Индия, Китай и Южна Африка - започнала в неделя в китайския пристанищен град Сямън. Срещата между Си и индийския премиер Нарендра Моди може да успокои напрежението, но стратегическото съревнование ще се запази. В други части на Азия китайската инфраструктурна дипломация носи ползи: във Филипините - в края на миналата година филипинският президент Родриго Дутерте се прибра от Пекин с няколко инвестиционни и търговски споразумения на стойност 24 млрд. долара, след като обяви \"отделянето\" на страната си от САЩ - и Малайзия, чийто премиер Наджиб Разак се обяви за \"истински приятел\" на Китай, след като си осигури споразумения за 34 млрд. долара. Малки страни като Камбоджа и Таджикистан също са силно зависими от Китай при осигуряването на жизненоважни за обществото услуги.  Геополитическите лостове на Китай се увеличават. След края на Втората световна война САЩ бяха доминиращата сила в Азиатско-Тихоокеанския регион - но погрешните дипломатически ходове на Тръмп са от полза за Пекин. Решението на президента да се откаже от Транстихоокеанското партньорство (ТТП), търговско споразумение с 12 страни, което не включваше Китай, отслаби регионалното влияние на Вашингтон. ТТП беше замислено от правителството на Обама като котва на американското икономическо и дипломатическо присъствие в Азия за сметка на Китай. Сега Пекин лансира сключването на алтернативно споразумение, този път включващо Китай, но не и САЩ. \"Глобализация 2\"  С обръщането на американската страна при управлението на Тръмп повече към своите вътрешни проблеми един нов и самоуверен Китай се опитва да заеме нейното място. По-рано тази година Си призова делегатите на форум в Пекин за новия \"Път на коприната\" да отхвърлят протекционизма и да прегърнат виждането за глобална търговия, лансирано от китайската пиар машина като \"Глобализация 2\". Голяма част от това са само приказки, но Си играе сериозна дипломатическа игра. На форума в Сямън присъстват 30 държавни глави - не толкова, колкото се надяваше Пекин, но достатъчна трибуна за китайския президент да се покаже като сериозен държавник от международно значение. Китайското ръководство е наясно, че има още много дипломатическа работа за вършене, тъй като не са много страните, които гледат сериозно на мантрата му за \"взаимоизгодно\" сътрудничество. Казано просто, не й вярват. Но практичната му икономическа дипломация е доста по-смела и с по-далечен хоризонт, отколкото всяка от алтернативите. При Тръмп САЩ нямат единна политика за Азия и вече не са смятани за надежден партньор дори от регионалните си съюзници. Япония все още е голям източник на инвестиции в Азия, но нейната икономика изглежда много малка в сравнение с китайската и не може да се съревновава във финансирането. От британска гледна точка игрите за влияние на Китай в Азия изглеждат нещо далечно. Ако по новия \"Път на коприната\" пристига просто още един контейнер с евтини потребителски стоки, какво пък толкова. Но ако китайската икономическа дипломация успее, това вече ще засегне Великобритания. Шумът от това лято около решението на издателството на Кембридж \"Кембридж юнивърсити прес\" да се съгласи с искането на Пекин да премахне 300 статии с политически чувствително съдържание показва доста ясно, че икономическите лостове купуват политическо влияние. Стопанският натиск върху Запада да изпълнява нелиберални искания на Пекин само ще се засилва. В Азия и не само там възходът на Китай ще донесе много икономически възможности, но може да има и унищожителни последици в политически план. Мао предрече, че източният вятър в крайна сметка ще надделее над западния. Ако се окаже прав, силата му ще се усети от всички. ", "date": "2017.09.06", "title": "\"Да направим Китай отново велик\" - трябва ли светът да се притеснява от Пътя на коприната"}
{"url": "http://www.dnevnik.bg/biznes/2017/09/06/3037097_ot_lidl_se_izviniha_za_premahvaneto_na_krustove_ot/", "text": "Lidl International изразява дълбокото си извинение за обидата, причинена от графичните изображения на продуктова линия Eridanous. Бихме искали да потвърдим, че ще променим дизайна на опаковките във възможно най-кратък срок. Това се казва в официална позиция на търговската верига, разпространено днес. От няколко дни в социалните мрежи върви дискусия заради премахването на кръстовете от църквите на куполите на храмове на остров Санторини, каквото снимка стои на продуктите от споменатата линия. От \"Лидъл\" се аргументираха, че така запазва \"политически и религиозен неутралитет\". Заради премахването на кръстовете Гърция поиска обяснение от веригата, а в Чехия призоваха да не се пазарува от нейните магазини. В социалните мрежи дори се появиха версии на логото на Lidl, в които се чете Idil (абревиатура на \"Ислямска държава\"). \"По никакъв начин не сме имали намерение – и никога няма да имаме такова в бъдеще – да изразяваме каквито и да било идеологически или политически гледни точки чрез нашите продукти или опаковките им. Ние продаваме продуктите с марка Eridanous в магазините Lidl в цяла Европа от няколко години и през този период опаковките претърпяха поредица от различни графични разработки\", се казва в позицията. От съобщението се разбира, че отстраняването на направената грешка в настоящия вариант на дизайна на опаковките е приоритет. \"Още веднъж поднасяме най-искрените си извинения за случилото се\", се казва в края на позицията.", "date": "2017.09.06", "title": "От \"Лидл\" се извиниха за премахването на кръстове от снимки на църкви на техни опаковки"}
{"url": "http://www.dnevnik.bg/sviat/2017/09/06/3037088_velikobritaniia_shte_priema_po-malko_migranti_sled/", "text": "След като напусне Европейския съюз през 2019 г., Великобритания ще се опита да намали броя на мигрантите, както и да привлече повече висококвалифицирани работници. Това е казал министърът на отбраната Майкъл Фалън в интервю за Би Би Си, съобщава \"Ройтерс\" Фалън е изразил надежда, че британските компании ще обучават повече британски работници. \"Хората казаха ясно, че искат имиграцията не да бъде спряна, а да бъде поставена под контрол\", казал Фалън, като посочил, че Великобритания ще следва \"балансирана имиграционна политика\" след Брекзит. \"Трябва да се намери баланс. Искаме да привлечем в тази страна висококвалифицирани хора, които да дойдат тук и да дадат своя принос за обществото ни\", казал Фалън в друго интервю за телевизия \"Скай нюз\". Повод за въпросите са публикуван от вестник \"Гардиън\" документ, според който п равителството има план да намали броя на идващите на острова нискоквалифицирани европейски работници , когато Великобритания напусне ЕС през 2019 г. В интервюто за Би Би Си Фалън е говорил и за Северна Корея и все по-честите й демонстрации на готовност да използва ядрено оръжие. \"Китай държи ключа, петролът за Северна Корея идва от Китай. Китай има не само влиянието, но и много от лостовете, необходими за промяна в поведението на Северна Корея\", казва Фалън.", "date": "2017.09.06", "title": "Великобритания ще приема по-малко мигранти след Брекзит"}
{"url": "http://www.dnevnik.bg/sport/2017/09/06/3037089_hjustun_rokets_beshe_prodaden_za_rekordnite_22_mlrd/", "text": "\"Хюстън рокетс\" беше продаден за рекордна в историята на Националната баскетбола асоциация (НБА) сделка. Клубът преминава в ръцете на местния милиардер Тилман Фертита, който ще плати 2.2 милиарда долара, съобщи ESPN. Досегашният рекорд се държеше от \"Лос Анджелис клипърс\", който беше купен за 2 милиарда долара от бившия изпълнителен директор на \"Майкрософт\" Стив Балмър през 2014 г. \"Хюстън рокетс\" беше  обявен за продажба преди два месеца  от собственика Лес Алекзандър. Той купува клуба през 1993 г. срещу 85 милиона долара. Новият собственик Фертита е президент и главен изпълнителен директор на Landry, една от най-големите ресторантьорски компании в света. \"Форбс\" оценява състоянието на 60-годишния тексасец, който притежава и веригата казинa Golden Nugget, на 3.1 милиарда долара. \"За мен е истинска чест да бъда избран за следващия собственик на \"Хюстън рокетс\". Това е нещо, за което съм мечтал през целия си живот\", каза Фертита в изявление, публикувано от клуба. В последната класация на \"Форбс\" \"Хюстън рокетс\" беше оценен на 1.65 млрд. долара, което го поставя на осмо място сред клубовете в НБА. През 1993 г. Фертита отново е кандидат да купи \"ракетите\", но офертата му от 81 милиона долара губи в конкуренцията на Алекзандър. За 24-те сезона, в което Алекзандър беше собственик, отборът спечели 56.9% от своите мачове. Това е петото най-добро постижение в НБА за този период. \"Ракетите\" спечелиха титлата през 1994 и 1995 г.  През юли звездата на отбора  Джеймс Хардън подписа рекорден договор  за четири години срещу 228 милиона долара. Това лято  към тима се присъедини и най-добрият пойнт гард  в лигата през последното десетилетие - Крис Пол.", "date": "2017.09.06", "title": "\"Хюстън рокетс\" беше продаден за рекордните 2.2 млрд. долара"}
{"url": "http://www.dnevnik.bg/photos/2017/09/06/3037029_fotogaleriia_mechtatelite_koito_iskat_da_ostanat_v/", "text": "Американският президент Доналд Тръмп се очаква днес да отмени програма, защитаваща от депортиране някои имигранти, пристигнали незаконно в САЩ като деца. Сега съдбата им в ръцете на Конгреса, който ще има шест месеца, за да уреди въпроса, предаде \"Ройтерс\".", "date": "2017.09.06", "title": "Фотогалерия: \"Мечтателите\", които искат да останат в САЩ"}
{"url": "http://www.dnevnik.bg/razvlechenie/2017/09/06/3037102_rejisyorut_na_posledniia_epizod_na_mejduzvezdni_voini/", "text": "Режисьорът Колин Тревъроу е обявил, че няма повече да работи по последната д евета серия на \"Междузвездни войни\", която се очаква да излезе през 2019 г. , съобщава Би Би Си. Причината за напускането на Тревъроу са \"непреодолими различия\" между него и компания \"Лукасфилм\", която преди 5 години беше купена от \"Дисни\". За последната серия се знае малко, като във филма ще участват Дейзи Ридли и Джон Бойега, които взеха играха и в епизод XVII от 2015 г. Според сайта IMDB във филма може да участва и носителката на \"Оскар\" Лупита Нионго, която също имаше роля в седмата серия от поредицата.  В изявление на сайта на \"Междузвездни войни\" се казва, че \"Лукасфилм\" и Колин Тревъроу са се разделили по взаимно съгласие\". \"Колин допринесе много за процеса по разработване, но всички достигнахме до извода, че възгледите ни за проекта са много различни\", казва в свое изявление писателят Джак Торн, който е един от сценаристите на девети епизод. В края на тази година ще излезе  осми епизод на \"Междузвездни войни\" , режисиран от Райън Джонсън. Според Би Би Си той е един възможните варианти за заместник на Колин Тревъроу. Друго име, което се спряга, е Джей Джей Ейбрамс, който режисира Епизод 7 \"Силата се пробужда\" от 2015 г.", "date": "2017.09.06", "title": "Режисьорът на последния епизод на \"Междузвездни войни\" е напуснал"}
{"url": "http://www.dnevnik.bg/sport/2017/09/06/3037112_radev_predlaga_bulgariia_da_stane_mejdunaroden_dom_na/", "text": "Президентът Румен Радев предложи България да се превърне в международен център за подготовка на състезателки и треньори по художествена гимнастика. Според държавния глава може да бъде създадена световна академия, която да обединява целия процес на работа - обучение, подготовка, рехабилитация и почивка на български и чуждестранни отбори. \"България има нужда от \"дом\" на художествената гимнастика, в който да бъдат събрани всички успехи в тази сфера, които да възпитават и вдъхновяват хиляди деца да се занимават със спорт\", заяви Радев на среща с националния отбор. Българските гимнастички се завърнаха от световното първенство в Пезаро, където завоюваха три медала. Ансамбълът спечели  сребро в многобоя  и  бронз на три въжета и две топки , а Невяна Владинова грабна  бронз в индивидуалната надпревара на топка. \"Изключителните ви резултати показват, че с несломим спортен дух, трудолюбие и всеотдайност всяко предизвикателство е преодолимо. Вие обединявате българския народ и безспорните ви победи са повод за национално самочувствие и гордост. Те вдъхват оптимизъм, че българската художествена гимнастика освен утвърдени традиции има и блестящо бъдеще\", заяви Радев. \"Успехите на българските спортисти многократно надхвърлят условията, в които те тренират и живеят. Време е държавните институции и бизнесът да обединят усилията си и да инвестират в създаването на модерни центрове за подготовка в областите, в които българският спорт има традиции и успехи на световно равнище. Една от тях безспорно е българската художествена гимнастика\", каза още той. На срещата беше отбелязано, че \"на практика няма държава с постигнати успехи в художествената гимнастика, в която да не работят български треньори\", и това \"налага да бъдат търсени възможности за запазване и развитие на националния потенциал в този спорт\". Президентът заяви още, че \"страната ни трябва да се стреми към преустановяване на практиката да се постига от нищо нещо\" и да насърчи както масовият спорт, така и традиционно силните за България спортни дисциплини.", "date": "2017.09.06", "title": "Радев предлага България да стане международен дом на художествената гимнастика"}
{"url": "http://www.dnevnik.bg/sviat/2017/09/06/3036803_kitai_moje_da_pritisne_kim_chen-un_no_se_boi_da_ne/", "text": "Китай има икономическите инструменти, за да окаже натиск върху Северна Корея, но се страхува да не би да притисне правителството на Ким Чен-ун толкова силно, че то да рухне. Китай отдавна е главният търговски партньор и дипломатически защитник на Севера, но ядрените и ракетните изпитания на Ким накараха китайските лидери да се отдръпнат и те подкрепиха приетите миналия месец  санкции на ООН,  намаляващи приходите на Северна Корея, забранявайки продажбите на въглища и желязна руда. Президентът Доналд Тръмп и други призовават Китай да използва своите средства за влияние, за да направи повече за спиране на ядреното развитие на Севера. Пекин се опита да предотврати  последния ядрен опит,  извършен в неделя, като предупреди Пхенян, че подобно събитие ще доведе до още по-болезнени наказания. Китайските лидери обаче се тревожат от  нестабилност на Корейския полуостров , ако режимът на Ким рухне. Това би премахнало един буфер между Китай и Южна Корея - тежковъоръжен съюзник на САЩ с американски войски на своя земя. Ето някои от възможностите, които Китай използва или може да използва, и защо други варианти са малко вероятни. Търговия, която Китай вече прекъсна Пекин спря да внася севернокорейски въглища през февруари, лишавайки правителството на Ким от най-големия му единичен източник на приходи за плащане на вноса. Проверките, които влизат в сила съгласно одобрените на 4 август санкции на Съвета за сигурност на ООН, официално потвърждават забраната за продажба на въглища и забраняват вноса на желязна и оловна руда, както и на морски храни. Забранява се на действащи в Китай севернокорейски компании да започват нови проекти, които може да донесат допълнителни приходи. Търговия, която Китай може да прекъсне Петролът е най-силното оръжие на Пекин. Деветдесет процента от доставките на Севера идват от Китай. Китай спря петролните доставки за три дни през 2003 г., за да изрази гнева си след севернокорейски ядрен опит. \"Прекъсването на този поток вероятно ще има незабавно и скъпоструващо въздействие върху икономиката на Северна Корея\", заяви в доклад \"Юрейша груп\". Според Мьон-хюн Го от южнокорейския институт \"Асан\" обаче подобна болезнена стъпка може да предизвика разрив в отношенията и да лиши Пекин от каквото и да е влияние върху Пхенян. Пекин също така има възможност да забрани вноса на произведени в Северна Корея дрехи, което е най-големият останал източник на приходи от износ. Това би навредило на китайските компании, които са част от тази снабдителна верига, и на севернокорейски отрасъл, който китайските лидери искат да се развива като начин за увеличаване на благосъстоянието и стабилността на страната. Търговия, която Китай едва ли би прекъснал Китай е най-големият чуждестранен вносител на храни за Северна Корея, която има ограничени обработваеми площи и разчита на внос за запълване на недостига. Китайски изследователи казват, че Пекин ще отхвърли натиска за прекъсване на хранителните доставки, страхувайки се да не би това да причини широкоразпространен глад и евентуално да предизвика вълна от бежанци към Североизточен Китай. Спирането на съветските помощи допринесе за масов глад, обвиняван за смъртта на стотици хиляди хора през 1990-те години, което доведе икономиката до ръба на рухването.", "date": "2017.09.06", "title": "Китай може да притисне Ким Чен-ун, но се бои да не свали режима в Пхенян"}
{"url": "http://www.dnevnik.bg/zelen/2017/09/06/3037147_sledvashtata_sedmica_stolichnata_obshtina_shte_obiavi/", "text": "През следващата седмица Столичната община ще обяви обществената поръчка за купуване на устройства за измерване на вредните емисии от автомобилите. Това казаха за \"Дневник\" от пресцентъра на Общината. От там отказаха да уточнят колко уреда ще бъдат купени и каква ще бъдат стойността на поръчката, защото документите все още се подготвят. Устройствата ще бъдат купени и предоставени на КАТ, за да се използват в пунктовете за годишни технически прегледи. Ангажимент  Столичната община да купи устройствата  пое кметът на София Йорданка Фандъкова през юни. Причината е, че КАТ не разполага с достатъчно мобилни станции за измерване на вредните емисии, главно фините прахови частици. Същевременно въздухът в София е един от най-мръсните от всички европейски столици и това е един от сериозните проблеми, които Столичната община се опитва да реши вече седем години. България също беше  осъдена от съда на Европейския съюз  през април заради мръсния въздух. През май Столичният общински съвет  прие със задна дата и две години закъснение  програмата си за контрол на качеството на въздуха до 2020 г. В нея общината определя мерките, с които ще подобри качеството на въздуха - ограничаването на движението на автомобили, които отделят високи нива на вредни емисии, по-строг контрол на твърдите горива, които се използват за битово отопление. В момента на 4 тайни места в София  мобилни станции на испанска лаборатория измерват емисиите от автомобилите . Кампанията ще приключи на 15 септември, като след това собствениците на автомобилите, които отделят замърсители над нормата, ще получат уведомления.", "date": "2017.09.06", "title": "Следващата седмица Столичната община ще обяви поръчка за уреди за измерване на газове от колите"}
{"url": "http://www.dnevnik.bg/sviat/2017/09/06/3037272_sobstvenicite_na_guchi_i_dior_si_zabraniha_da/", "text": "Френските компании Kering и LVMH, които обединяват някои от най-известните модни марки в света на висшата мода - \"Гучи\", \"Сен Лоран\", \"Луи Витон\" и \"Диор, са приели общ правилник, с който се забранява участието на модели на прекалено слаби модели в техни ревюта и фотосесии, пише вестник \"Гардиън\". Забранява се моделите да с размер под 32 ( нулев размер в САЩ) и 44 за мъжете. Моделите под 16 години пък няма да могат да участват в ревюта и фотосесии. Представители на двете компании са казали, че според тях правилата ще бъдат възприети и от останалите големи модни марки. Сред друго от решенията е да се забрани на моделите между 16 и 18 години да работят в часовете между 23:00 и 06:00. Също така те трябва да бъдат придружавани от родител или настойник ако се налага да нощуват далеч от дома си. Решението на Kering и LVMH се оповестява по-малко от 24 часа преди началото на едно от най-големите събитията в модата - Седмицата на модата в Ню Йорк. Тази година влезе в сила закон на приет от френското правителство през 2015,  с който задължава моделите да имат медицинско удостоверение , че теглото им не е под здравословното. Удостоверенията трябва и да са издадени до 6 месеца преди събитието. В противен случай марките и на двете групи няма да работят с моделите.", "date": "2017.09.06", "title": "Собствениците на \"Гучи\" и \"Диор\" си забраниха да използват прекалено слаби модели"}
{"url": "http://www.dnevnik.bg/sviat/2017/09/06/3037274_germanskoto_pravitelstvo_se_pritesniava_ot/", "text": "Близо 27 години след обединението но Източна и Западна Германия, икономиката в бившия комунистически Изток все още изостава спрямо западните германски провинции, съобщи правителството, цитирано от \"Ройтерс\" и БТА. Берлин предупреди за опасността от социални разделения и от радикализиране на онези, които се чувстват \"изоставени\". Рекордно високата заетост, увеличената сигурност на работното място и нарастването на реалните заплати засилват подкрепяния от потреблението икономически растеж на Германия, което се очаква да помогне на канцлерът Ангела Меркел да спечели четвърти мандат начело на правителството на общите избори на 24 септември. В годишния доклад на правителството за състоянието на германското единство е посочено, че въпреки значителното нарастване на удовлетворението от живота на изток през последните 10 години, разликата в развитието на икономиката на изток и на запад намалява с по-бавен темп. Брутният вътрешен продукт (БВП) на човек от населението в Източна Германия все още е по-малък спрямо Запада с 27%, безработицата миналата година е била 8.5 на сто спрямо средното равнище в страната от 5.7 процента, а хората продължават да получават по-ниски заплати. Намаляването на населението и липсата на големи работодатели подкопава икономическите перспективи и в много области в Източна Германия много основни услуги са застрашени, се казва в доклада. В тези по-слаби региони, където много хора могат да се почувстват изоставени, социалните разделения могат да доведат до радикално поведение, предупреждава правителството. Подкрепата за антиимигранстката Алтернатива за Германия е особено силна на изток, където публично се обявява против прекомерния приток на бежанци в страната, които да източват ресурсите и да отнемат работата на германците. В доклада е посочено, че глобализацията и демографските промени могат да засилят разделението между богатите и бедните региони, и че в страната регионалните разлики между разрастващите се и обедняващите области са по-големи, отколкото във Великобритания и Франция.", "date": "2017.09.06", "title": "Германското правителство се притеснява от радикализацията на населението от по-бедния изток"}
{"url": "http://www.dnevnik.bg/sport/2017/09/06/3037283_snimka_na_denia_izberete_bulgarskoto_s_grigor_dimitrov/", "text": "\"Едно от най-любимите ми неща, когато се връщам вкъщи\". Това написа Григор Димитров в профила си в \"Инстаграм\", където публикува няколко снимки из градина с плодове и зеленчуци. Тенисистът се прибра в Хасково за кратко след края на участието си в US Open. Преди ден той се срещна в София с президента Румен Радев, като  .", "date": "2017.09.06", "title": "Снимка на деня: Изберете българското с Григор Димитров"}
{"url": "http://www.dnevnik.bg/biznes/companii/2017/09/06/3037285_franciia_zapochva_mashtabna_privatizaciia_ot_koiato/", "text": "Правителството на Франция планира да продаде част от своите акции в големи френски компании, за да захрани с около 10 млрд. евро фонд за финансиране на иновации, предаде \"Франс прес\", цитирана от БТА. Първата сделка ще е за 5% от капитала на енергийната група Анжи (Engie). \"Продажбите ще позволят на данъкоплатеца да знае, че парите му са вложени за бъдещето, а не за миналото\", обясни в края на август министърът на икономиката Брюно Льо Мер, без да назовава конкретни компании. Групата Анжи (бивша Же Де Еф Сюез - GDF Suez) първа беше включена в приватизационния план. Според Агенцията за държавно участие (APE), която управлява държавните активи в бизнеса, са били продадени 4.5 процента от капитала на енергийната група за 1.53 милиарда евро. След тази операция държавата остава референтен акционер с 24.1 на сто от капитала на \"Анжи\" и 27.6% от акциите с право на глас. Сред следващите компании упорито се споменават автомобилостроителят \"Рено\" и най-голямата френска телекомуникационна компания \"Оранж\".", "date": "2017.09.06", "title": "Франция започва мащабна приватизация, от която очаква 10 млрд. евро"}
{"url": "http://www.dnevnik.bg/photos/2017/09/06/3037138_fotogaleriia_svetovnite_snimki_na_denia_-_6_septemvri/", "text": "Фотосесия в обществен парк в Пекин, Китай.", "date": "2017.09.06", "title": "Фотогалерия: Световните снимки на деня - 6 септември 2017 г."}
{"url": "http://www.dnevnik.bg/sviat/2017/09/06/3037172_v_budeshteto_mesoto_moje_i_da_ne_e_ot_jivotni_a/", "text": "Храната в бъдещето най-вероятно ще изглежда по същия начин, ше има познатия вкус, но съставките й ще са напълно различни. Месото ще бъде направено от растителни мазнини, брашното ще се прави от щурци, а водораслото спирулина ще бъде една от водещите храни. Един от най-сигурните белези, че светът е започнал промяна спрямо хранителната индустрия са инвестициите. Така в края на август основателят на \"Майкрософот\" и \"Върджин\" - Бил Гейтс, Ричард Брансън, направиха сериозна инвестиция в компания 'Мемфис мийтс\", която се занимава с производство на месо, но без да отглежда животни. Вместо това се извличат мускулни клетки от животните, които впоследствие се отглеждат и развиват. Традиционното месо ще изчезне до 2050 г., когато ще бъде заместено от месо, направено от растения, казва изпълнителният директор на вашингтонския институт Good Food Брус Фридрих, цитиран от БТА. Вече се мисли и за производството на яйца, мляко и риба без животинско участие. \"Чистото\" месо, създадено без животински участие може и да не е толкова далеч в бъдещото. Компанията от Сан Франциско Hampton Creek има желанието да достави първия продукт от чисто месо на потребителите догодина, пише още БТА. Някои наблюдатели обаче казват, че заради различни спънки и регулации ще са необходими поне 5 години преди \"чистото\" месо да достигне до \"скъпите ресторанти\". Една от основните причина да се търсят алтернативи на традиционните начини за производство и създаване на храната е околната среда. За да бъде изнхранвано 10-милиардното население на планетата през 2050 г. ще е необходимо селското стопанство да удвои производството си, прогнозират от организацията на ООН по прехрана и земеделие (ФАО). Същевременно животновъдството използва 10% от световната чиста вода, а отделящите се метан и други газове предизвикват парников ефект, който води до глобално затопляне. Един от най-бързите и евтини начини за справяне с тези проблеми е бъде ако се замени основната съставка на брашното - житните зърна, с щурци. Нюйоркската компания Terreform ONE е разработила ферма за високопротеинови щурци , които могат да бъдат смлени на брашно. При производството на този вид брашно се използва почти 1000 пъти по-малко вода и 300 пъти по-малко въглерод, което е изключително евтено според Мичъл Йоахим, който е съостовател на Terreform. Според други прогнози буболечките и високопротеиновите водорасли като спирулина ще бъдат сред водещите храни на бъдещето.", "date": "2017.09.06", "title": "В бъдещето месото може и да не е от животни, а брашното да е от щурци"}
{"url": "http://www.dnevnik.bg/bulgaria/2017/09/06/3037278_borisov_i_peevski_biaha_reshili_che_dunarit_im_se/", "text": "\"Дунарит\" е бил винаги цел на тандема Борисов-Пеевски, каза днес в последната част на интервюто си по телевизия Би Ай Ти мажоритарният собственик на Корпоративна търговска банка Цветан Василев. В първата част на разговора с журналисти Люба Кулезич той обяви, че е  рекетиран непрекъснато от 2009 година насам . В излъчения вчера откъс пък Василев казва, че  от прокуратурата са поискали 15 млн. евро, за да си няма проблеми . \"Сега двамата бяха решили, че \"Дунарит\" им се полага, както им се полагат всички активи на КТБ\", посочи Василев. Според него ръководството на русенския оръжеен завод е станало жертва на \"ченгесарски подход – правя ти проблеми, после ти ги решавам\". Василев подчерта, че срещу \"Дунарит\" е използван целия арсенал на държавата – данъчни, Комисия за запор на незаконно придобито имущество и прокуратурата, но въпреки това, опитът на държавата да стане собственик на завода ще се превърне в автогол за Борисов. В заключение съпругата на Цветан Василев, която също участва в интервюто, обяви, че двамата не търсят съчувствие, а справедливост.", "date": "2017.09.06", "title": "Борисов и Пеевски бяха решили, че \"Дунарит\" им се полага, обяви Цветан Василев"}
{"url": "http://www.dnevnik.bg/v_pamet/2017/09/06/3037288_pochina_jurnalistut_biliana_pilc/", "text": "Журналистът Биляна Илиева Лалова-Пилц почина след продължително боледуване, съобщи БНТ, където тя до последно работеше. Биляна Пилц е завършила източноевропейски изследвания в Свободния университет в Берлин. Преди да започне работа в БНТ, тя беше част от екипа на вестник \"Дневник\". \"Дневник\" поднася своите най-искрени съболезнования на семейството и близките и.", "date": "2017.09.06", "title": "Почина журналистът Биляна Пилц"}
{"url": "http://www.dnevnik.bg/biznes/companii/2017/09/06/3037290_franciia_spira_proizvodstvoto_na_petrol_i_gaz_do_2040/", "text": "Франция иска да бъде в първите редици и планира да спре макар и скромното си производство на петрол и газ до 2040 година, надявайки се да убеди и други страни да последват примера й, предаде \"Франс прес\", цитирана от БТА. С такова изявление излезе днес президентът Еманюел Макрон, цитиран от говорителя на правителството Кристоф Кастанер при представянето на проектозакон в тази насока. Текстът бе представел от министъра на на екологичния и солидарен преход Никола Юло. Правителството иска законът да бъде приет до края на годината, за да се потвърди едно от предизборните обещания на Макрон. Проектът предвижда да не бъде издавано нито едно разрешително за разработка на изкопаеми течни горива, което ще сложи край на търсенето на нови залежи на петрол и газ. Освен това съществуващите концесии няма да бъдат подновявани след 2040 година. Разпоредбите се отнасят както за сушата, така и за офшорни проекти, както в континентална Франция, така и в отвъдморските територии.", "date": "2017.09.06", "title": "Франция спира производството на петрол и газ до 2040 година"}
{"url": "http://www.dnevnik.bg/sviat/2017/09/06/3037286_policiiata_v_parij_arestuva_dvama_dushi_v_domashna/", "text": "Двама души са били арестувани в изоставена къща в парижкото предградие предградие Вилжуиф, съобщава \"Фокус\", като цитира \"Франс прес\". При обиска на къщата полицаите са открили и съставки за приготвяне на взривни устройства. Според информация от властите намерените съставки могат да се изпозлват да напаравата на ацетонов пероксид. Той бе използвал при атаките в  Брюксел през 2016 г.  и край  \"Стад дьо Франс\" в Париж през 2015 г.  При обиска са намерени още газови бутилки, електрически кабели и химикали В апартамента са намерени и документи, написани на арабски език.", "date": "2017.09.06", "title": "Полицията в Париж арестува двама души в домашна лаборатория за взривове"}
{"url": "http://www.dnevnik.bg/sport/2017/09/06/3037295_levski_i_ludogorec_zavurshiha_bez_pobeditel_i_bez/", "text": "\"Левски\" и \"Лудогорец\" завършиха при нулево равенство в отложена среща от първенството. Двата отбора трябваше да играят на \"Георги Аспарухов\" още в първия кръг, но заради участието им в евротурнирите мачът беше пренасрочен. Двубоят се превърна в  най-посетената среща за сезона в Първа лига , като привържениците на \"Левски\" изпълниха стадиона си. Мачът предложи традиционните емоции, здрава битка и напрежение, включително и два червени картона. През първата част беше изгонен вратарят на \"Левски\" Божидар Митрев, а в 79-ата минута Сисиньо получи директен червен картон. Резултатът остави ЦСКА начело в класирането след седем кръга. Червените са първи с 16 точки, а \"Лудогорец\" има 15. Сините излязоха трети с 14, с колкото е и \"Черно море\". Това беше първият голям тест за новия треньор на \"Левски\" Делио Роси, под чието ръководство отборът взе три победи. Сините все още не са допуснали гол в четирите си срещи при италианеца. Двата състава направиха третото нулево равенство в последните шест мача помежду си. Преди двубоя \"Левски\" изпрати емоционално сръбския вратар Боян Йоргачевич, който прекрати кариерата си. Публиката на сините организира и хореография, посветена на празничния ден по случай  Съединението . Мачът беше оспорван, но без много футболно зрелище. \"Лудогорец\" имаше повече удари, като не се възползва от това, че дълго игра с човек повече. В седмата минута Сисиньо центрира отдясно, Анисе стреля с глава отблизо, но Митрев спаси. При добавката Вандерсон не улучи вратата. Малко след това Мапуку беше изведен зад отбраната на гостите, преодоля последователно Моци и вратаря Ренан, но беше блокиран от Пластун. В 28-ата минута Ренан се справи с диагонален удар на Мапуку. Осем по-късно Митрев беше изгонен за игра с ръка извън наказателното поле при опита си да спре пробива на Вандерсон отдясно. Това принуди Роси да смени Мапуку с Александър Любенов, който застана на вратата. Последваха минути, в които шампионите бяха по-дейни, но без това да им донесе полза. В 79-ата минута Сисиньо блъсна Жорди Гомес и беше изгонен. До края нищо не се промени и мачът завърши без победител и без голове.", "date": "2017.09.06", "title": "\"Левски\" и \"Лудогорец\" завършиха без победител и без голове в здрав мач"}
{"url": "http://www.dnevnik.bg/sviat/2017/09/06/3037305_sasht_poiskaha_petrolno_embargo_sreshtu_severna_koreia/", "text": "В проекторезолюция, внесена в Съвета за сигурност на ООН, Съединените щати искат петролно ембарго срещу Северна Корея, спиране на нейния износ на текстил и замразяване на авоарите на лидера й Ким Чен-ун, предаде \"Франс прес\". Текстът, внесен от САЩ, е подкрепен от Великобритания и Франция. САЩ искат резолюцията да бъде приета идния понеделник. Поводите за исканите санкции са  изстрелването на ракета над територията на Япония  и  опитът с водородна бомба , които бяха извършени от режима в Пхенян в рамките на няколко дни.", "date": "2017.09.06", "title": "САЩ поискаха петролно ембарго срещу Северна Корея и замразяване на авоарите на лидера й"}
{"url": "http://www.dnevnik.bg/sport/2017/09/06/3037300_vandeuei_produlji_pulnata_amerikanska_dominaciia_pri/", "text": "Коко Вандеуей продължи пълната американска доминация при жените на US Open, като отстрани водачката в световната ранглиста Каролина Плишкова. Представителката на домакините се наложи със 7:6 (4), 6:3 срещу чехкинята. Тя стана третата американка на полуфиналите в Ню Йорк. Ако по-късно сънародничката ѝ Медисън Кийс победи  естонката Кая Канепи , за пръв път от 1981 г. четирите най-добри в турнира ще са само тенисистки от САЩ. В другия полуфинал  ще спорят опитната Винъс Уилямс и непоставената Слоун Стивънс . \"Въпреки че сме сами на корта, този спорт също е отборен. Благодаря именно на целия ми отбор за подкрепата и за тежката работа, която всички вършат\", каза 25-годишната Вандеуей, която този сезон игра полуфинал и на Australian Open, а на \"Ролан Гарос\" стигна четвъртфиналите. Загубата за Плишкова означава, че тя ще изгуби първото си място в ранглистата на WTA при обновяването ѝ следващата седмица. На върха ще се изкачи испанката Гарбине Мугуруса. Плишкова не успя да намери ритъма си по време на мача. Вандеуей проби рано, а чехкинята успя да изравни при 4:4. Водачката в световната ранглиста имаше и сетбол, но не успя да се възползва. Един минипробив още в първото разиграване се оказа ключът към триумфа на американката в тайбрека на първия сет. Във втория Вандеуей отново проби, като го направи в четвъртия гейм. Плишкова веднага върна пробива, но американката бързо нанесе нов удар, на който съперничката ѝ не можа да отговори. Представителката на домакините игра по-агресивно, което ѝ донесе 24 печеливши удара, но и 32 непредизвикани грешки. Тя беше и по-стабилна на първи сервис, като приключи с 81% успеваемост спрямо 71% на чехкинята.", "date": "2017.09.06", "title": "Вандеуей продължи пълната американска доминация при жените на US Open"}
{"url": "http://www.dnevnik.bg/sport/2017/09/06/3037307_frum_zagubi_chast_ot_predninata_si_vuv_vuelta_no/", "text": "Водачът в колоездачната обиколка на Испания Крис Фрум загуби част от преднината си след 17-ия етап. Въпреки това той остана уверен, че ще постигне крайната победа. Денят беше успешен за Щефан Денифел, който спечели етапа. Австриецът преодоля 180.5-километровото разстояние от Виядиего до Лос Мачукос за 4.48:52 часа. След него се нареди испанецът Алберто Контадор с изоставане от 28 секунди. Трети е колумбиецът Мигел Анхел Лопес на 1:04 минута. Фрум имаше проблеми във финалното изкачване и загуби 42 секунди от преднината си пред Винченцо Нибали. Британецът все пак води с 1:16 минути пред италианеца. Трети е Вилко Келдерман от Холандия на 2:13 мин. \"Никога не е приятно да загубиш време, но се чувствам добре. Остават още три дни и съм уверен, че можем да свършим работата\", заяви Фрум. В четвъртък предстои 18-ият етап, който е равнинен и включва 169 км от Суансес до Санто Торибио де Лиебана.", "date": "2017.09.06", "title": "Фрум загуби част от преднината си във \"Вуелта\", но остава уверен (видео)"}
{"url": "http://www.dnevnik.bg/sport/2017/09/06/3037329_nadal_dade_samo_pet_geima_na_ustremeniia_rublyov_i_e/", "text": "Уверено и със стил Рафаел Надал се класира за полуфиналите на US Open. Водачът в световната ранглиста даде само пет гейма на устремения Андрей Рубльов за 6:1, 6:2, 6:2. Испанецът имаше нужда от само 1.39 часа, за да спечели мача. Зрителите в Ню Йорк могат да станат свидетели на дългоочаквания мач между Надал и Роджър Федерер, които никога досега не са се срещали на US Open. За целта рекордьорът по титли от Големия шлем ще трябва да преодолее Хуан Мартин дел Потро. В другия полуфинал  се срещат Кевин Андресън и Пабло Кареньо Буста . Така за първи път в историята в полуфиналите на US Open ще играят двама испанци. Надал постигна 224-ата си победа в турнирите от Големия шлем и се изравни с Андре Агаси на четвъртото място във вечната ранглиста. Рубльов, който е на 19 години, стана най-младият четвъртфиналист в US Open след Анди Родик от 2001 г. Руснакът имаше много силен турнир, като отстрани седмия поставен Григор Димитров и деветия Давид Гофен. Срещу Надал обаче нямаше никакви възможности за изненада. \"Получи се хубав мач. Андрей играеше първия си четвъртфинал и допусна повече грешки от обичайното. Това е важна победа за мен. Да спечеля последните два мача в три сета е отлично. Много съм развълнуван от възможността отново да съм на полуфинал в Ню Йорк\", каза Надал. Двукратният шампион от US Open поздрави съперника си и каза, че го очаква голямо бъдеще. Испанецът проби рано, но Рубльов веднага отвърна на удара. Водачът в световната ранглиста не се смути, а вместо това влезе в серия и до края на сета не изпусна гейм. Вторият сет се разви по сходен начин, като след 1:2 Надал спечели пет поредни гейма. Той пренесе серията си в третия и до края нямаше проблеми. Рубльов направи два пъти повече непредизвикани грешки - 43 срещу 20, като записа и седем двойни грешки (срещу три на Надал). Руснакът приключи с едва 55% успеваемост на първи сервис. Испанецът се възползва от опита си и от нервността на съперника и убедително приключи мача за под два часа.", "date": "2017.09.06", "title": "Надал даде само пет гейма на устремения Рубльов и е на полуфинал в Ню Йорк"}
