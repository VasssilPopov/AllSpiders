{"url": "https://www.dnevnik.bg/razvlechenie/2019/07/23/3941962_prirodozashtitnici_prizovavat_di_kaprio_da_se_vkljuchi/", "text": "Като един от водещите природозащитници в Холивуд Леонардо ди Каприо често използва \"Инстаграм\", за да призовава хората да се грижат повече за планетата. Последните му публикации обаче, най-вече коментарите под тях, са посветени на една-единствена тема - съдбата на езерото Байкал в Сибир, пише \"Гардиън\". Руски природозащитници затрупаха профила в \"Инстаграм\" на Леонардо ди Каприо с молби да се присъедини към кампанията: \"Да спасим нашия Байкал\". Голяма част от текстовете са написани на кирилица. Езерото е включено в Списъка на природното и културното наследство на ЮНЕСКО и е най-старото, най-дълбокото и най-голямото сладководно езеро в света. Участващите в кампанията организации, включително WWF, твърдят, че Байкал, известен още и като \"перлата на Сибир\", е застрашен от замърсяване, застрояване и бракониерство. Те се обръщат към Ди Каприо с руския вариант на името му, Левушка, и го молят да им помогне да спасят езерото. Счита се, че акцията е започнала от профил в социалната мрежа, посветен на новини от града Улан Уде, който се намира в близост до езерото. Неговите последователи са приканени да пишат коментари под публикациите на холивудската звезда в \"Инстаграм\". В последните години актьорът дари милиони долари за природозащитни каузи чрез своята фондация Leonardo DiCaprio Foundation, която основа през 1998 г. Той неведнъж е казвал, че промените в климата са най-големият проблем, пред който човечеството се е изправило днес.  В момента Ди Каприо се намира в кампания по промотирането на филма  \"Имало едно време в Холивуд\" на Куентин Тарантино,  в който той си партнира с Брад Пит и Марго Роби. Премиерата на лентата в САЩ е насрочена за 26 юли, така че организаторите на кампанията за езерото Байкал са избрали подходящото време, за да привлекат максимално вниманието върху каузата си. Ди Каприо е споделял в интервюта, че има руска жилка и се смята за наполовина руснак.", "date": "2019.07.23", "title": "Природозащитници призовават Ди Каприо да се включи в кампания за езерото Байкал"}
{"url": "https://www.dnevnik.bg/gradska_sreda/2019/07/23/3942028_meteorologichnite_usloviia_zabaviha_poreden_remont_v/", "text": "Ремонтът на столичния бул. \"България\" се бави заради лошите метеорологични условия. Това обяви кметът на София Йорданка Фандъкова, цитирана от Би Ти Ви.  По график в петък трябваше да бъде пусната отсечката  от бул. \"Иван Евстатиев Гешов\" до бул. \"Черни връх\", но това така и не стана. Фандъкова уточни, че този етап от ремонта на ключовия булевард ще се забави само с няколко дни и ще е готов в края на тази седмица. Тя припомни, че крайният срок за приключване на мащабния ремонт е началото на новата учебна година. \"Трябва да се работи, като се спазват всички технологични изисквания, за да не допускаме след това да се налага повторен ремонт. Очаква се до края на тази седмица да се обърне движението. В събота се надявам платното да е напълно готово и движението да бъде пуснато\", обясни Фандъкова. Това е поредният ремонт в София, който се бави заради лоши метеорологични условия. Такива са този на  ул. \"Граф Игнатиев\",  както и на  Западния парк. ", "date": "2019.07.23", "title": "Метеорологичните условия забавили пореден ремонт в София"}
{"url": "https://www.dnevnik.bg/analizi/2019/07/23/3941915_ivan_geshev_petiiat_glaven_eto_gi_vragovete_ostanaloto/", "text": "Гледам и слушам номинирания вчера за нов главен прокурор сегашен заместник на Цацаров Иван Гешев по БНТ да отговаря на въпросите на водещия журналист от държавната телевизия, който го е посетил в кабинета му, и се налага да спра и да започна отначало портрета, който вече пишех. Гешев гладко, невъзмутимо, без да му мигне окото, изброява  онези , които според неговите мерки рушат реда и стабилността в България, посочвайки ги поименно с лавина квалификации, недопустими за магистрат, и току-що номиниран за главен прокурор. Два пъти посочи персонално \"Прокопиев и кръга негови медии\", три пъти употреби думата \"болшевики\", веднъж \"десни естремисти\", директно предупреди обвиняемия за НАПleaks и фирмата, в която работи, че им е скроена шапката (\"...съветвам това момче да си помисли насаме и в тъмното...\") Така Гешев опроверга етичната максима, че колкото по-голяма власт е съсредоточена в един орган, особено ако става дума за репресивна власт, толкова повече би трябвало да внимава той в назоваването на своите мишени, защото се саморазкрива като неосъществен, но осъзнат или неосъзнат... сатрап; или поне обслужващ пристрастна законност. А според европейските ценности, в които и той самият се кълне, нали така - това... не е за показване, казано на опростен брюкселски. Дори започвам да се чудя влиятелните фактори, които са заложили на него, или самите членове на прокурорската колегия, които единодушно го издигнаха? Те приемат ли това необуздано заклеймяване което е всъщност открито заплашване, на когото му падне в потока на публичното говорене на техния избраник, за когото в мотивите за номинирането написаха, че притежава \"висок етичен стандарт\"? Смущава ли ги признанието му, че не е привърженик на разделението на властите? Ще ги попита ли за ей такива неща водещият от \"държавната телевизия\", както я нарича Гешев? Иван Гешев очевидно не смята такова саморазкриване за порок, обратното - за него висок професионализъм и безпристрастно служене на законността означава да покаже, че безбрежната процесуална власт на главния прокурор може да бъде използвана - ако не за принуда на съда да се разправи с посочените, то поне да бъдат враговете заклеймени пред народа, да се увери той, народът, че всяка съпротива, дори душевната, е безсмислена и това е достатъчно да бъде опазена стабилността на съединените в едно три власти от подронващите тази стабилност вражески елементи. За да назовава враговете с такова спокойствие, Гешев има зад гърба си подкрепата не само на цялата прокурорска колегия и съсловните организации на прокурорите и следователите (чиято кариера зависи впрочем от \"главния\"). След такова говорене, каквото чухме, две неща могат да се кажат за Гешев със сигурност: Той има подкрепата не само на прокурорската колегия, а и лично на главния прокурор Сотир Цацаров Това е така, защото в прокуратурата и съответно в прокурорската колегия няма и не може да има други мнения извън това на главния прокурор. А Делян Пеевски е сред малцината едри представители на бизнеса, ако не единственият, непипнат досега от прокурорите на Цацаров, обратното - той е декларирано чист. (И в замяна прокуратурата в неговите издания е декларирано чиста.) Всичко това означава, че кандидатурата на Гешев е предварително съгласувана между всички субекти с реална власт в държавата и можем да смятаме избора му за решен. Иван Гешев е на 49 години, роден в София, завършил е право в Школата на МВР, вече Академия на МВР, и започва работа като оперативен работник в МВР. В съдебната система влиза през 1996 г. като следовател - до 2006 г. От 2006 до 2012 г. е прокурор в Софийската районна прокуратура. От 2012 до 2016 (в периода на главния прокурор Цацаров) се изкачва в Софийската градска прокуратура. През 2016 г. е назначен за шеф на създадената по искане на Цацаров Специализирана прокуратура, на която бяха възложени делата за високата корупция. Тогава започва да изгрява звездата на Гешев - акциите на спецпрокуратурата бяха обобщавани от него почти всяка седмица на специални брифинги и вечерта новините по телевизиите започваха с изявленията на Гешев. От юли 2018 г. е заместник-главен прокурор. Бързото изкачване на кариерната стълбица след поемането на властта от Цацаров подсказва, че Гешев е оценен именно от него като перспективен кадър на прокуратурата, който един ден ще се окаже подходящ да го замени. \"Виcoĸa пpoфecиoнaлнa ĸoмпeтeнтнocт, вoля зa нaлaгaнe нa зaĸoннocттa, бoгaт пpaĸтичecĸи oпит, aдминиcтpaтивни yмeния на ръководител, изявeнa нeзaвиcимocт, висок етичен стандарт\", пише в мотивите за номинацията му. Изброяват се наградите му, след които символично се откроява грамота и плакет \"Джовани Фалконе\" - на името на убития от мафията италиански прокурор от юбилейно издание на конкурса \"Страхливият умира всеки ден, смелият само веднъж\" – 2019 г., на посолството на Италия и община Благоевград. В мотивите, разбира се, пише и това, че не са се потвърдили сигналите срещу него, включително за конфликт на интереси по делото \"Иванчева\". А сигналът, който досега е опровергаван само с познатите оценки за враговете, гласеше, че жената на г-н Гешев е била свързана с лице, което има общи фирми с основния свидетел по делото \"Иванчева\" - бизнесмена Александър Ваклин. Гешев се оказва способният да изнесе на плещите си делото за източването на КТБ с двайсет обвиняеми с 15 хиляди страници обвинителен акт и стотина свидетели, сред които обаче го няма най-близкият бизнес приятел на главния подсъдим, банкера Цветан Василев - депутатът от ДПС Делян Пеевски. Само Гешев е способен да отговори на въпроса защо го няма Пеевски в делото КТБ по начин, който ще накара репортерите да онемеят: \"Няма ги и Обама, и Путин, и други ги няма\", отвръща непроницаемо-невъзмутимо Гешев и слага край на въпросите. И спектакълът пред Министерството на младежта и спорта доизгради образа на Гешев: зрелищното арестуване на кмета и зам.-кмета на \"Младост\" Десислава Иванчева и Биляна Петрова, броенето на парите на тротоара в телевизионен ефир, за което не се намери един независим юрист да каже, че било задължително според НПК там да се извърши, както и недопускането на адвоката на арестуваните, който беше принуден да чака напразно два часа в подлеза пред Спортната палата (и пак не беше пуснат при задържаните - това видяха съдебните репортери). Нарушените права на двете жени са вече в изпратената жалба до Европейския съд в Страсбург, но няма да плати Гешев за евентуалното осъждане на държавата, въпреки че той се прослави, ръководейки лично акцията.      За последните две години се очерта най-характерната особеност на Гешев като прокурорски ръководител: Забележете - не с писмените официални съобщения на прокуратурата, поне не всякога, а с брифингите на Гешев, на които може да се каже всичко, дори онова, което надали някога ще влезе в обвинителния акт, камо ли пък да се приеме за доказателство от съда, но нали в говоренето всичко е позволено за разлика от официалните съобщения. Говоренето на Гешев заменя доказателствата и произнася присъдите. Само един пример е пресконференцията му на 18 април 2018 ден след акцията \"Иванчева\", на която изнесе \"подробности\", които ги нямаше после в кориците на делото, както се видя на публичните заседания на съда. Тази особеност в професионалното битие на Гешев бях нарекла  \"гешевизация\"  на борбата с престъпността: това е паралелното назоваване на правилното и грешното по методиката \"Гешев\", което трябва да се възприеме на ниво народ (вместо на ниво съд), защото този народ гласува на избори. Този детайл е сред особеностите на ерата Цацаров - Гешев, която ги отличава от предшествениците им и силно политизира тяхното управление на прокуратурата. Отразявам журналистически пети избор на главен прокурор в тъй наречената демократична история на България: Иван Татарчев - Никола Филчев - Борис Велчев - Сотир Цацаров - Иван Гешев. И Татарчев, и Филчев, и Борис Велчев в своето управление на прокуратурата отразяваха себе си с всичките свои страшни и недопустими или меки и дипломатични особености, в действията им се отразяваха собствените им представи за прокурорска власт, което неизменно ги конфронтираше малко или повече със съответната управляваща политическа власт. При тях беше ясно и прозрачно поведението на прокуратурата, макар и оспоримо, или неефективно, или двете. При Цацаров - Гешев започна голямото покриване на реалните мотиви за едно или друго действие на прокуратурата. От една страна, за пръв път не виждаме конфронтация на главен прокурор с управляващата власт (дори Борис Велчев учтиво-укоризнено посочваше, че са необходими промени във функциите на прокуратурата, а те зависят от волята на политическата власт), която сега изпълнява всички законодателни искания на главния прокурор, за разлика от предишните. За пръв път при Цацаров видяхме осъществена на дело в пълна мяра мощта на практически безконтролната прокурорска власт, и то за да бъде държана в определена посока политическата власт, без да имаме видима конфронтация с нея. Пример: аферата с изборните бюлетини \"Костинброд\", при която с участие на прокуратурата беше намален изборният резултат на ГЕРБ и дойде на власт правителството на Орешарски. Да сте чули Бойко Борисов да се е оплакал от Цацаров за това недопустимо от закона вмешателство на прокуратурата на политическия терен? Няма и да чуем. Виждаме мир и взаимна подкрепа, а зад завесата рекет и дълговечност. Имаме всички основания да очакваме, слушайки тази сутрин Гешев, че ерата \"Цацаров\" ни е гарантирана с дълговечност. Политическата власт натрупа прекалено много провали и грехове, за да си позволи и най-малък ход встрани от визията на най-мощната институция в държавата - главния прокурор на Република България. Иначе във всяка секунда може да я сполети нов \"Костинброд\". Така че Гешев ще пази статуквото на своя създател, и то ще го пази така, че да не вземе да спечели изборите някой, който ще тръгне да променя матрицата, осигуряваща комфорта и на двете страни, плюс онази от здрача зад сцената.", "date": "2019.07.23", "title": "Иван Гешев, петият главен: Ето ги враговете, останалото е пропаганда"}
{"url": "https://www.dnevnik.bg/ot_vas/novini_ot_vas/2019/07/23/3941674_na_40_minuti_put_ot_sofiia/", "text": "За мен разходката тук е подарък за тялото, ума и душата.", "date": "2019.07.23", "title": "На 40 минути път от София"}
{"url": "https://www.dnevnik.bg/politika/2019/07/23/3942059_bsp_vijda_v_nova_iniciativa_zlovesht_opit_da_se/", "text": "Ръководството на Градската организация на БСП в София и общинските съветници от групата на социалистите виждат зловещ опит да се възроди чудовището фашизъм в  инициативата \"Памет за утре\" . Тя предвижда да се поставят пречупени петолъчки на девет места в София, свързани с комунистическото минало на България. Инициаторите на проекта посочват, че идеята е да стане ясно, че петолъчката е не по-малко тежък знак от нацистката свастика. В изпратена до медиите  позиция  от БСП наричат чудовищен замисълът в акцията да бъдат включени младежи, родени след 1990 година. \"Ние, социалистите от София, призоваваме кмета Йорданка Фандъкова, както и всички оторизирани органи в държавата, да използват законовите си правомощия и да се противопоставят на това престъпно деяние\", се казва в декларацията. Настоява се също директорът на Държавна агенция \"Архиви\" доц. Михаил Груев незабавно да подаде оставка заради персоналната си подкрепа на инициативата. Разбираме \"милите хора\", който използват носталгията по собствените си привилегии, за да запазят и малкото им останало влияние в обществото. Но това е груба манипулация, която няма да търпим, се казва в отговора на инициативата \"Памет за утре\" (пълният текст е в прикачения файл). В него се подчертава, че обратното на комунизма не е фашизмът, а демокрацията. \"Разбираме, че демокрацията отне много на БСП. Но демокрацията е за всички. Затова сме готови да поведем и социалисти по пътят към собственото им спасение», се казва в позицията. Тя завършва с призив за изграждане на мост на паметта между живелите в епохата на комунизма и техните деца.", "date": "2019.07.23", "title": "БСП вижда в нова инициатива \"зловещ опит да се възроди чудовището фашизъм\""}
{"url": "https://www.dnevnik.bg/zdrave/2019/07/23/3942051_lekarite_s_platena_ot_durjavata_specializaciia_shte/", "text": "Лекар специализант, на който държавата е плащала специализацията, ще трябва три години след завършването на обучението си да остане да работи в България, и то в конкретни болници, посочени от здравното министерство, в които има недостиг на съответните специалисти. Това е една от промените, които от днес влизат в сила, след като промените в наредбата за придобиване на медицинска специалност бяха обнародвани в Държавен вестник. Идеята на промените е държавата да има контрола върху осигуряването на нужните кадри в здравеопазването, тъй като сега няма възможност да въздейства, когато се установи недостиг на определени специалисти. Досега плащането за лекарите специализанти беше за сметка на бюджетите на болниците и поради финансови трудности много от тях изобщо не обявяват места за специализанти. А държавата не можеше да определя какви кадри да развива приоритетно в зависимост от нуждите на здравната система. Първоначално проектът за промени в наредбата предвиждаше специализантите на държавна издръжка да трябва да работят в същата болница, в която са специализирали, и то толкова време, колкото държавата е плащала за тях. Сега младите лекари ще имат право на избор между различни болници в различни населени места, които здравното министерство ще определя в зависимост от недостига. Ако не работят нужните три години в тези места, лекарите ще трябва да върнат на държавата платените суми. Ще се приспада отработеното време. Размерът на месечната субсидия за базите за обучение за всеки специализант в общия случай ще е в размер на две минимални работни заплати за страната и дължимите осигурителни вноски върху тях. Министърът на здравеопазването вече ще може да определи специалности, за които ще се плаща по-голям месечен размер на субсидията, но не по-голям от три минимални работни заплати и дължимите осигурителни вноски върху тях. Трудовото възнаграждение на специализантите, приети на места, за които държавата изплаща субсидия, няма да може да е по-малко от две минимални работни заплати, а за специалностите, при които се отчитат негативни тенденции, възнаграждението е до три минимални работни заплати. Въвеждат се и нови правила, с които се очаква да се отговори на недостига на лични лекари. Предвижда се те вече също да получават възнаграждение за специализацията си, като заплатата на специализантите, финансирани от държавата, няма да може да е по-малко от 1,8 пъти минималния месечен размер на осигурителния доход за съответната икономическа дейност и квалификационна група професии. Специализацията по обща медицина ще се осъществява по общия ред за клинични специалности – въз основа на срочен трудов договор на длъжност за специализант, а не въз основа на заповед на ректора. По този начин ще бъде разрешен основният проблем с липсата на доходи по време на специализацията. Създава се възможност за субсидиране на базите за обучение на лекари по обща медицина, каквато досега не съществуваше. Размерът на месечната субсидия за специализиращите за лични лекари ще е в размер на два пъти минималния осигурителен доход и дължимите осигурителни вноски върху него. Освен това с промените се въвежда и максимален срок, в който обучението за придобиване на специалност трябва да приключи с успешно полагане на държавния изпит - не повече от 5 години след изтичане на срока за обучение по съответната специалност. След това обучението за придобиване на специалност ще се прекратява.", "date": "2019.07.23", "title": "Лекарите с платена от държавата специализация ще трябва да работят 3 години в България"}
{"url": "https://www.dnevnik.bg/sport/2019/07/23/3942081_levski_prizova_za_podkrepa_bez_proiavi_na_nasilie_i/", "text": "Ръководството на \"Левски\" призова феновете, които ще подкрепят клуба срещу АЕК, да се въздържат от хулигански прояви. Сините гостуват в Ларнака в четвъртък от 18.30 ч. в първи мач от втория квалификационен кръг за Лига Европа. \"Обръщаме се към всички привърженици да подкрепят отбора на \"Левски\" в поредния му европейски мач, но без прояви на агресия, насилие, расизъм и ксенофобия, тъй като те могат да донесат допълнителни тежки наказания от УЕФА на любимия ни клуб\", се казва в съобщението в сайта на сините. Предупреждението на \"Левски\" идва, след като преди двубоя на тима с \"Ружомберок\" се  стигна до инциденти . Фенове на сините участваха в сбиване в Братислава със запалянковци на \"Краковия\" и \"Аякс\", след което се стигна до арести. Клубът е разследван по чл. 14 от Дисциплинарния правилник на УЕФА. Той се отнася за расизъм, дискриминация или пропаганда.", "date": "2019.07.23", "title": "\"Левски\" призова за подкрепа без прояви на насилие и расизъм"}
{"url": "https://www.dnevnik.bg/sviat/2019/07/23/3942087_sili_v_bulgariia_i_severna_makedoniia_ne_se_radvat_na/", "text": "България и Северна Македония постигнаха много за двете години след Договора за добросъседство, но има структури, които не се радват на успеха им. Същевременно примери за случващото се са работата на комисията за исторически и образователни въпроси, сътрудничеството между българската и непризнатата македонска православна църква и (от македонска страна) дори Коридор №8. Това казва премиерът на Северна Македония Зоран Заев в  интервю за БГНЕС , части от което са достъпни на сайта на агенцията и в сайта за видеосподеляне \"Ютюб\". Попитан какво иска да направи за бъдещето заедно с българския си колега Бойко Борисов, Заев казва, че две години са малък период и макар да има много какво да се направи, много неща са се променили. \"Нашите млади хора трябва да работят много, защото за тях е бъдещето\" и защото има \"огромни перспективи\". Например трябва да се премахнат останалите \"от много време\" мита. \"Ние сме напълно подготвени да ги премахнем\", а България като член на ЕС трябва да получи съгласие да ги премахне. \"Те са пречка за сътрудничеството ни.\" \"България е голям приятел на Република Северна Македония и може много да ни помогне в целия процес\" и \"показа как ни помага в този процес\", допълни Заев. Той припомни, че София \"първа се бореше в Европейската комисия за окончателна дата, след 15 години, за начало на преговорите\". Освен това България споделя опита си в ЕС, тя лобира за ратификацията на протокола за НАТО и \"показва приятелство\". \"Вярвам, че и ние го показваме\", казва той. Съпротива \"Има сили и структури в двете страни, които не са радостни\" от новите отношения между България и Северна Македония, обяснява премиерът. Попитан дали става дума за сили и структури от 1945 г., той каза, че това са \"една част от такива структури... от комунизма, от социализма, има структури, които са малко по-ориентирани на изток, знам това\". По думите му страните са малки и трябва да работят с всички, \"но не всички са щастливи от това решение. За наше щастие те са малко.\" В резултат той е попитан дали Северна Македония има куража да се раздели с \"този модел на противопоставяне и конфронтация от 45 години\". Отговаря, че страната му е \"европейска земя, говори за европейски ценности\" и предпочита разговорът да е за перспективи и политика, \"както правят модерните политици\" като германския канцлер Ангела Меркел и френския президент Еманюел Макрон - за младите, за народа, за компаниите. Общата история Комисията е създадена за приятелство между народите, но \"няма намерение да унифицира историята\", зад която \"съществуват факти\" с \"няколко исторически тези за определени периоди\". Все пак в нея вече  има съгласие  за светите братя Кирил и Методий, св. Наум, св. Климент и  цар Самуил , припомня той - от комисиите се очаква \"само да надградят\" договора между София и Скопие. Целта ѝ освен това е да се отрази на образователните политики - учебниците за 5-и клас в България, за 6-и в Северна Македония за античната история, Средновековието и \"по-нататък\". \"По актуалната тема\" (която не се споменава, но вероятно става въпрос за Гоце Делчев) Заев обяснява, че очаква комисията да бъде \"окуражена\" от политиците за намиране на решение, но \"да не забравя, че имаме договор, според който споделяме обща история\". \"Миналото е нещо, което не можем да променим... (но) трябва да намерим начин да е нещо, което да ни споява, а не да ни дели\", продължава премиерът. За Коридор №8  Според Заев Паневропейският транспортен коридор №8, който трябва да свърже адриатическото пристанище Дуръс с Варна, минавайки и през територията на Северна Македония, е необратим, след като по темата се говори от 30 години. \"Не е европейски\", признава премиерът, но изтъква, че Скопие е осигурило 580 млн. евро за изграждането на жп линия от Куманово до българската граница, която ще се пусне до 2025 г., изгражда се и високоскоростен път в същия участък. \"Неоценим\" принос на българската църква \"Вярвам, че църковните въпроси ще продължат в този дух, защото... автокефалността трябва да е следствие от това, че сме самостоятелна, независима държава.\" Решението на България да помогне в процеса беше \"храбро\", а вярващите граждани ще подкрепят двустранното приятелство, ако видят, че църквите си сътрудничат добре, изтъква премиерът. Орце Камчев БГНЕС цитира Заев с думите, че Борисов по никакъв начин не се е обаждал за македонския бизнесмен Йордан (Орце) Камчев,  предложен за почетен консул на София в Охрид , а по-късно  арестуван и разследван : \"Той не би си позволил подобно нещо, защото той е европейски премиер и зачита върховенството на закона.\" В публикуваните от агенцията видеоматериали и цитати не става дума за случая \"Рекет\", в който някои издания в Северна Македония намесиха името на Камчев. Властите в Скопие разследват дали прокурор от Специалната прокуратура е поискал подкуп за дело срещу бизнесмен, който според източници на няколко медии вероятно е Камчев. Прокурорът по неофициална информация е  подалият оставка специален обвинител Катица Янева , но тази информация също не е получавала потвърждение.", "date": "2019.07.23", "title": "\"Сили в България и Северна Македония\" не се радват на приятелството им, обяви Заев"}
{"url": "https://www.dnevnik.bg/evropa/regioni/pokani/2019/07/23/3942088_malki_stopanstva_mogat_da_budat_podpomognati_po/", "text": "До края на септември може да се кандидатства за \"Стартова помощ за развитието на малки стопанства\". Процедурата е по подмярка 6.3 от мярка 6 \"Развитие на стопанства и предприятия\" от Програмата за развитие на селските райони за периода 2014 - 2020 г. Подпомагат се проекти, които допринасят за постигане на целите на подмярка 6.3 \"Стартова помощ за развитието на малки стопанства\": 1. икономическо развитие и укрепване на малките земеделски стопанства като устойчиви и жизнеспособни единици; 2. ускоряване на модернизацията и технологичното обновление на малките земеделски стопанства; 3. подобряване на опазването на околната среда и адаптация с климатичните промени. Допустими за подпомагане са кандидати, които са: - физически лица, навършили 18 години; - еднолични търговци (ЕТ), еднолични дружества с ограничена отговорност (ЕООД) и дружества с ограничена отговорност (ООД), регистрирани по Търговския закон; - кооперации, регистрирани по Закона за кооперациите.  30.09.2019 г. 17:30 ч. Подробности можете да намерите на  интернет страницата  на информационната система за управление и наблюдение на средствата от ЕС в България. ", "date": "2019.07.23", "title": "Малки стопанства могат да бъдат подпомогнати по програмата за селските райони"}
{"url": "https://www.dnevnik.bg/tehnologii/2019/07/23/3942086_studenti_ot_mjunhen_otnovo_specheliha_konkursa_na_musk/", "text": "Студенти от Техническия университет в Мюнхен (TUM) за четвърти пореден път спечелиха световния конкурс на Илон Мъск за изработване на капсула за неговия проект за транспорт на бъдещето Hyperloop. В Лос Анджелис техният прототип разви в почти пълен вакуум скорост от 463 км/ч, което е съвсем малко под миналогодишния им рекорд от 467 км/ч, съобщи университетът в понеделник. Конкурсът е създаден през 2015 г. с цел популяризиране на идеята за революционно различния вид транспорт. Но в предизвикателството се научават нови неща и ясно се вижда кои са водещите институти в света в тази сфера. Преди финалния кръг в Лос Анджелис в неделя студентските отбори минават през тест за сигурност и от 21 екипа са успели едва 4 - всичките от Европа. Възпитаниците на баварския университет изпревариха конкуренцията значително - втора е капсулата на Swissloop основно на студенти от цюрихския ETH, вдигнала 257.5 км/ч по специалната релса. Близо до тях отново са швейцарци - EPFLoop на L'Ecole Polytechnique Fédérale de Lausanne (EPFL) в Лозана с 238 км/ч. Четвъртият европейски отбор е на Техническия университет в Делфт, Холандия, но техният прототип е трябвало да спре аварийно след 200 метра заради проблем с комуникациите. TUM е един от финансовите спонсори, сред които има и компании. Освен това мюнхенският университет предоставя на екипа високотехнологичните лаборатории MakerSpace и центъра за иновации в Гархинг край баварската столица. Мъск представи идеята си през 2013 г. и все още тя е в ранна фаза. По време на едноседмичното състезание в САЩ участниците трябва да минат през около 100 теста. Тони Джукич, ръководител на екипа от Мюнхен, обяснява, че тяхната капсула е резултат на 4-годишна еволюция и че всеки път научават нови и нови неща за усъвършенстването ѝ. Освен студентите инженери екипът в TUM включва и 15 техни колеги, които отделно проучват какъв е икономическият смисъл зад такъв проект, колко устойчив е той, дали си струват разходите и как да се оптимизират.     ", "date": "2019.07.23", "title": "Студенти от Мюнхен отново спечелиха конкурса на Мъск за Hyperloop капсула (видео)"}
{"url": "https://www.dnevnik.bg/sviat/2019/07/23/3942095_kitai_nastoia_sasht_da_mahnat_mrusnite_si_ruce_ot/", "text": "Китай обвини САЩ, че стоят зад  съпроводените от насилие протести  в Хонконг, и посъветва Вашингтон да не се меси в района, предадоха \"Ройтерс\" и ТАСС. \"Хонконг е китайска територия и няма да търпим каквито и да е чуждестранни сили да се намесват в работите на този специален административен район\", каза говорителят на външното министерство Хуа Чунин. \"Настояваме САЩ да свалят мръсните си ръце от Хонконг\", заяви тя на брифинг в Пекин. По думите ѝ американските изявления, че е \"необходимо да се проявява уважение към демокрацията и свободата на словото в Хонконг\", са напълно неприложими към събитията в района. \"Става дума не за свобода на словото, а за екстремизъм и насилие - действия, които нарушават хонконгското законодателство\", каза говорителката. Китай призова САЩ да се въздържат от намеса във вътрешните работи на Хонконг и да спрат да правят изявления, които насърчават екстремистките действия и насилието. /БТА", "date": "2019.07.23", "title": "Китай настоя САЩ да махнат \"мръсните си ръце\" от Хонконг"}
{"url": "https://www.dnevnik.bg/sviat/2019/07/23/3941988_boris_djonsun_e_noviiat_premier_na_velikobritaniia/", "text": "Борис Джонсън е новият премиер на Великобритания. Той бе избран с гласовете на 92 хил. членове от общо 160 хил. тори, които имаха право да гласуват за нов лидер на партията и съответно за премиер. За опонента му Джеръми Хънт са гласували 46 хил. души. Знам, че ще има хора, които ще се запитат мъдро ли е било да изберете мен. Такива сигурно ще има дори и тук, каза Джонсън в победната си реч. Мотото на досегашната кампания беше: \"Докарайте Брекзит, обединете страната и надвийте Джеръми Корбин!\", каза още той. \"Кампанията приключи, работата започва.\" Джонсън, който водеше кампанията за Брекзит, обещава, че Великобритания ще напусне ЕС на 31 октомври със или без сделка. Трима бивши премиери го предупредиха публично вчера, че това е опасен сценарий и че така Джонсън рискува да изпълни волята само на малък процент от най-екстремно настроените противници на ЕС. В същото време миналата седмица  парламентът одобри с разлика  от само 1 глас законова поправка, която да попречи на провеждането на Брекзит без сделка. Макар да е склонен на преговори с Брюксел, той ще настоява за промяна в т.нар. предпазна мрежа за границата с Ирландия. Европейците са готови да си сътрудничат с новия премиер, но категорично изключват възможността за значителни промени в сделката, уговорена преди година с Тереза Мей и отхвърляна неколкократно от британския парламент.  Брекзит без сделка  би бил \"трагедия\" и за двете страни, но ЕС ще се придържа към вече съществуващото споразумение, потвърди днес зам.-председателят на ЕК Франс Тимерманс, цитиран от \"Ройтерс\". Влизайки на \"Даунинг стрийт\", Джонсън ще се изправи и пред проблеми в кабинета -  двама от ключовите министри заявиха , че ще напуснат, ако той стане премиер и поведе страната към Брекзит без сделка. Това са финансовият министър Филип Хамънд и правосъдният Дейвид Гаук.  Зам.-министърът на външните работи за Европа Алан Дънкан напусна вчера в знак на протест срещу обещанията на Джонсън за излизане без сделка, същото направи и зам.-министърът за цифровите индустрии, медиите и младежта Маргот Джеймс миналата седмица. Зам.-министърът по стажовете и квалифицикациите Ан Милтън подаде оставка днес, а министърът на международното развитие Рори Стюарт отговори с \"Не\" на репортерски въпрос дали би участвал и в кабинета на Джонсън. Очаква се да последват още оставки.", "date": "2019.07.23", "title": "Борис Джонсън е новият премиер, Брекзит ще има на 31 октомври"}
{"url": "https://www.dnevnik.bg/photos/2019/07/23/3942031_fotogaleriia_amerikanskata_premiera_na_imalo_edno/", "text": "Вчера се състоя премиерата на новия филм на Куентин Тарантино \"Имало едно време в Холивуд\" в Лос Анджелис, Калифорния. Главните роли в лентата са поверени на Брад Пит, Марго Роби и Леонардо ди Каприо.", "date": "2019.07.23", "title": "Фотогалерия: Американската премиера на \"Имало едно време в Холивуд\""}
{"url": "https://www.dnevnik.bg/biznes/2019/07/23/3942023_kak_strahut_ot_smurtta_podpomaga_biznesa_s_luksozna/", "text": "През миналата година съдиите на 28-ото международно издание на състезанието Berkeley Springs WaterTasting определиха за най-добра вода в света австралийския бранд, \"облъчвана\" със звукови любовни честоти, такива на Луната и светлия спектър на дъгата. Наречена Frequency H2O и продавана за 2.30 долара бутилка от литър, според създателя й Стърт Хинтън това е \"жива вода\". Специално отбелязана от журито тогава е и друга вода - на компанията \"Свалбарди\" (Svalbardi), която продава бутилка вода за 90 долара, защото тя е \"прясно изцедена\" от топящ се айсберг в Норвегия. Екстравагантните твърдения и цената на тези бутилки вода ги превръщат в нещо като течна мярка срещу климатичните промени за богатите, пише \"Гардиън\". Въпреки огромното количество логични причини да се избегне покупката на така брандирана вода индустрията, която стои зад нея, никога не е била по-силна, пише изданието. Представяната като премиум бутилирана вода с посочени ползи от нея е най-бързо растящият сегмент в бутилиращия сектор на САЩ, оценен на 18.5 млрд. долара. Независимо дали са напълнени от извор, намиращ се на 3 хил. стъпки под дъното на океана край Хавай, или пък от извор, в недокоснат от човешка ръка район край Фиджи, или е поръсена със златен прах, повечето такива води отговарят на едно и също правило при лансирането й на публиката: колкото по-неясен е произходът или усложнено добиването й, тя е по-здравословна, по-качествена и в крайна сметка по-вкусна.      Това се случва в контекста на все по-голям недостиг на вода в глобален мащаб, за който се смята, че ще повлияе две трети от световното население до 2025 г. Замърсяването с пластмаса, за което бутилките с вода имат сериозен принос, се превърна в толкова голям проблем, че експертите прогнозират, че до 2050 г. океанът ще бъде пълен с повече пластмаса отколкото с риба. Изданието отбелязва, че реално нищо не определя бутилираната вода като изначално по-добра от тази, която човек може да си налее от чешмата. Водата от чешмата както в САЩ, така и във Великобритания е напълно годна за пиене, при тестове на сляпо се е установило, че не могат да бъдат различени бутилирана от вода и такава от чешмата и не на последно място водата от чешмата е почти безплатна, посочва \"Гардиън\". Изниква въпросът защо хората купуват бутилираната? От една страна, достъпът до \"свещена\" вода е бил символ на статус в продължение на векове. Освен това движението за уелнес, отговорно за колективния отказ от алкохол и сода в последно време играе важна роля в промотирането на \"луксозната\" вода повече от всякога. Това се забелязва най-вече от 2006 г. насам. В същото време основната група потребители на бутилирана вода в САЩ може би никога досега не е била толкова възприемчива към скъпите, езотерични продукти за здраве, посочва \"Гардиън\". Освен това се смята, че има още една причина, поне според изследователи от университета \"Онтарио\" във Ватерло, за стремежа към скъпи бутилирани води - страхът от смъртта. В скоро публикувано социално-психологическо изследване, посветено на избора при консумацията на вода, се посочва, че вероятно непризнатото безпокойство на индивида пред самия себе си, свързано със смъртта, вероятно играе ролята на неосъзната бариера за промяна към екологично устойчиво поведение.      Факторите, напомнящи на хората за смъртта, увеличават егоистичното им желание да експлоатират природните ресурси, пишат авторите на изследването. Посочват, че инстинктивното отричане на смъртта кара хората да действат ирационално. Като например неосъзнато да заключават, че не биха могли да умрат, след като взимат здравословни решения. Авторите на изследването отбелязват, че начинът, по който бутилираната вода се маркетира - като се асоциира с благополучие, се превръща в особено привлекателен антидот на екзистенциалното отчаяние - тя те държи млад, идва от недокоснато от хората място и т. н. Бутилиращата индустрия работи здраво, за да направи продуктите си да изглеждат \"противоположното на смъртта\", посочват изследователите. Но ние можем да си променим навиците, пише \"Гардиън\", като например ползваме бутилки за вода за многократна употреба, които сами по себе си са символ на статус. Авторите на цитираното изследване посочват, че правителствените кампании за използване на чешмяна вода ще бъдат по-ефективни, ако в тях се използват позитивни съобщения за това как тази вода е полезна за доброто здраве вместо послания като това, че употребата на пластмаса е равносилно на смърт. Освен това правителствата може да забранят употребата на еднократни пластмасови бутилки.", "date": "2019.07.23", "title": "Как страхът от смъртта подпомага бизнеса с луксозна бутилирана вода"}
{"url": "https://www.dnevnik.bg/analizi/2019/07/23/3941849_napravi_go_sega/", "text": "                         Тези дни разбрах, че имало кампания за повишаване на раждаемостта. Разбрах го от едни талантливи мъже, които могат да бъдат вече дядовци. Оказа се, че кампанията имала горещи противнички. Една се била снимала със сутиена на баба си и се оплаквала, че след две раждания циците й били увиснали. Това, разбира се, е вселенска трагедия и аз се отнасям с пълно разбиране. И ние избягваме такива цици. Когато можем. Други пък, а може и да е същата персона, се оплаквали, че детето щяло да им изяде парите за пътуване, парцалки, храна и да им донесе недоспиване, нерви, разправии с партньора. Поради тези загадъчни проблеми трябвало да се направи изследване дали и каква част от популацията под 30 години е готова за подобни несгоди граничещи с подвизи. Без такова изследване агитацията за повече бебета била направо престъпление, ограничавала правата на жените, щото те не били достатъчно ментално пораснали/зрели за такива отговорни решения. Мъжете също. Така че тая работа с раждането не била за хора под 30. Ще взема да опитам на 60+ дали да не стана пак татко. Излиза, че за по една-две водки (бири, шише вино и др. или комбинация с малко джойнт), за танци на пилон по малките часове и за секс без ангажименти незрелите дечица до 30 години са достатъчно зрели. За раждане и отглеждане на деца още не са и ще станат готови към 40-50-ата си година. То тогава я камилата, я на камилата ватмана. Противниците на кампанията са здрави като бетон. В смисъл мислите им и главите им са бетонирани. Може и да са грантово мотивирани, както се съмнява гражданинът Валери Найденов в \"24 часа\". Всъщност антикампанията не е срещу формите и инструментите на \"Направи го сега\". Не се предлага да се замени тиганът с тенджера, да се смени сутиенът с чашка \"С\" с бикини ХХХL. На практика има кампания против раждането на деца в най-подходящата възраст, срещу най-естественото желание на човек да остави след себе си поколение. Ако искате срещу инстинкта за възпроизводство. При това никой на агитира с \"Направи го сега\" да се размножаваме като зайци, като африканските племена в северозападна Нигерия или като афганистански пащуни. Става въпрос да родим в най-добрата за това възраст и да отгледаме поне 2 деца. И ако срещу това има кампания от сбъркани феминистки и други боркини за справедливост, вече е сериозно. Да, има нужда от изследване. Но то трябва да отговори на въпроса кога и защо оглупяхме. Как стана така, че в страна от най-богатия съюз на Европа, в която има 25% свободни жилища, по една, а често и по две коли на семейство, в която се закриват училища, щото няма хора, някакви тотални инфантили решават, че пътуването, парцалките, забавленията, мобифоните и други подобни са по-важни от естественото развитие на живота – да се родиш, да пораснеш, да родиш деца, да остарееш и да има кой да ти притвори очите, като му дойде времето. които са около и над 60-годишни. Какво остава да имат идея как е било при по-старите поколения Интересно е какво все пак си мислят за собствените родители и баби, ако имат. Как така инфантилчетата са се появили, че и са станали толкова умнички и разсъждават по важни въпроси? Тялото си е мое нямаш право да ме призоваваш да раждам и други подобни безценни \"мъдрости\". А как беше? Няма да се връщаме в турското робство и даже преди Девети. Беше само преди 40 години. Жилища – остър дефицит на жилища в градове и в апартаментче - кухня с две стаи от 60-70 квадрата по две поколения – мама, тате (на около 50), сестра и аз със съпругата (около 25) и бебето. Преходен хол. По някое време пристига и дълбоката баба (на 75-80) от село. Топла вода на бойлер. Няма \"Хумана\", пластмасовото шише \"Чико\" е предмет на гордост. Памперси няма. Има пелени – тензухени 20-25 броя, бархетни – 4–5 броя. Няма автоматична пералня и миялна машина. Няма и парно – има нафтова печка и електрически маслен радиатор. Детски ясли и градини има, ама места може и да няма. Има връзки, молби и други инструменти на неформалната икономика. Положението с жилищата беше толкова зле, че имаше списъци с т. нар. крайно нуждаещи се по категории. Хората обзавеждаха мазета с по един-два кревата, регистрираха се в тях и като дойде комисия, я водеха в тези мазета, за да се изкачат малко по-напред в списъка. Някои наистина живееха в такива мазета и тавани. За който не знае – боксониерата е една стая, към която има кухненски бокс метър на два. Нещо като кухньо-стая, но без размерите и блясъка на сегашния кухньо-хол. Второто дете на автора на това текстче прекара първата си година в една стая в общежитие заедно с мама, тате и бате, който беше вече пораснал на година и осем месеца. Чак тогава младото семейство получи т. нар. ателие от 40-45 квадрата на технически етаж, през който минават тръбите за парното на горните девет етажа. И не само една семейство – целият технически етаж беше населен със семейства с деца. А над главите ни циркулираше горещата вода на парното. Много гореща вода Хората стигаха дотам, че се молеха да им отчуждят къщите. От една къща излизаха по два тристайни апартамента и един едностаен. Така много хора бяха благодарни на властта. Някои и досега са много благодарни, щото запазиха апартаментите и си върнаха бившите ниви, които сега са строителни парцели за големи кинти. Много от къщите бяха строени набързо с нужници на двора от прииждащите селяни на индустриализацията. Апартаментите бяха спасение за обитателите им. Като цяло семействата влизаха в що годе нормално жилище на около 35-40 годишна възраст. Много често дадено от местоработата като закрепостяване с право да го купят след неопределено време. И всичко това, уважаеми боркини срещу раждаемостта, Колко консервативни провинциални девойки ставаха палавници в университета и даваха най-милото си да се оженят за софиянец, а ако не може поне за пловдивчанин, варненец, бургазлия или в краен случай за някого от Стара Загора или Русе. Да отиде софиянка в провинцията с провинциалния си съпруг беше съвременен вариант на \"Ромео и Жулиета\". Особено поразителен е лозунгът \"Тялото си е мое! Тялото ми не е национална машина за бебета!\". Поразително вярно. Че тялото не е машина е ОК. Още по-малко тела заслужават да са национална гордост. Виж, че тялото е предназначено да ражда бебета, е абсолютна истина. И не е важно дали бебетата ще опазят нацията. Те ще опазят вас – собственичките на тялото. Ще ви продължат в телата и главите на вашите деца. Сега за правата над тялото ви, скъпи боркини. Имате два избора. Първият - да живеете в общество с известна степен на солидарност. От нея получаваме някакви услуги, платени частично от преразпределение на парите – детски ясли и градини, болници, субсидии за гледане на деца (детски надбавки), покриване на асистираната репродукция (ин витро) и др. Ако това е вашият избор, то членовете на това общество, които плащат част от тези услуги, могат да ви призовават за разни работи. Вторият избор е по-прост. Вашето лично възпроизвеждане и размножаване е ваша лична работа. Ваша и на партньора/осеменителя ви. Ако искате го правете, ако не искате - не. Никой нищо няма да ви даде и не ви дължи. Няма детски надбавки, няма детски градини, няма детски консултации, няма асистирана репродукция и други спонсорирани от обществото услуги. Тялото си е ваше и можете да правите с него каквото си искате. Обществото не се интересува от него. И се надяваме и вие да не призовавате обществото за каквото и да е. Изборът е ваш. Що се отнася до безценното ви тяло Да, то ще ви служи известно време за закачалка на скъпи или не толкова парцалки. Ще го обувате в маркови гуменки. Ще го снимате в селфита по екзотични и не толкова екзотични места – на къмпинг \"Корал\", например. Ще го галят погледите на млади и не толкова млади ценители. После погледите ще се разредят и накрая ще изчезнат. косата ви ще побелее даже да я боядисвате през ден, циците ви ще увиснат, независимо в каква чашка ги носите сега и дали от тях а сукали бебета. Кожата на корема ви ще се сбръчка, ако сте слаба, или ще увисне с \"престилка\", ако се закръглите. Ще натрупате мазнини около кръста и целулит по бедрата и задника. Ще се вижда даже през скъпите рокли. Връстниците ви ще гледат други жени и даже дъщерите на вашите съученички, които не са си пазили безценното тяло. Петнайсетгодишният дългуч от първия етаж ще ви нарича лелката от третия етаж. Десетгодишното му братче ще ви казва бабата от третия етаж. Същото се отнася и за мъжете, с някои анатомични разлики. Плочките се трансформират в бирен корем. Вероятността да станете Хю Хефнър или поне sugar daddy е минимална. Вие, скъпи собственички на безценни тела, ще бъдете само част от пейзажа нещо като пейката на автобусната спирка. И ако никой не ви каже мамо или още по-добре бабо ще се питате за чий го пазих това безценно сбръчкано тяло с болки в коленете, високо кръвно и старческо далекогледство", "date": "2019.07.23", "title": "Направи го сега"}
{"url": "https://www.dnevnik.bg/analizi/2019/07/23/3941859_nap_publikuva_neotkradnatite_danni_na_ostanalata_chast/", "text": "                         НАПИПАЙ ГО - От НАП публикуваха данните на останалата част от населението, чиито данни не бяха изтекли. Чичо Вълчо от охраната, който си придава вид на пазил ключови държавни предприятия от поне 40 години насам, коментира, че това е супер тактически ход. Неофициален източник, чието име може да е Дани Кирилов, коментира: \"От една страна, вече пресичаме интересите на хакерите, щото няма за какво да хакват, всичко сме го избелили на страницата и няма нужда да си губят ценното време от около 14 минути, за да пробиват системите ни за сигурност.\" Запознати на непознати пък коментират по спирките, че така се спазва и закона за GDPR, щото трябвало засегнатите да се уведомят до 72 часа, а така като всички са засегнати, вече си знаят.", "date": "2019.07.23", "title": "НАП публикува неоткраднатите данни на останалата част от населението"}
{"url": "https://www.dnevnik.bg/analizi/predozirane/2019/07/23/3941861_predozirane_premierut_borisov_vzema_5_puti_po-niska/", "text": "В края на миналата седмица антикорупционната комисия публикува имуществените декларации на хората във властта. Журналистите ги прегледаха и установиха куриозен факт - най-скъпият кадър на издръжка на данъкоплатците е главният изпълнителен директор на държавната Българска банка за развитие (ББР) Стоян Мавродиев. Надзорният съвет на ББР начело със зам.-министъра на икономиката Лъчезар Борисов му е гласувал 36 211 лв. месечно, или 434 537 лв. на година, съобщи \"Медиапул\". Премиерът Бойко Борисов, който в първия си мандат заяви, че никой на държавна работа не може да взема повече от него, е получил 83 450 лв. от заплати през 2018 г. - над пет пъти по-малко от Мавродиев. Управителят на БНБ Димитър Радев получава по 15 368 лв. на месец. Директорът на държавната болница \"Св. Екатерина\" Генчо Начев взема чисто около 34 хил. лв. на месец. Изпълнителният директор на \"Булгартрансгаз\" Владимир Малинов получава 14 808 лв. на месец. Президентът Румен Радев е получил 122 723 лв. през 2018 г., което прави по около 10 000 лв. на месец. Главният прокурор Сотир Цацаров е обявил възнаграждение около 9000 лв. месечно.", "date": "2019.07.23", "title": "Предозиране: Премиерът Борисов взема 5 пъти по-ниска заплата от държавния банкер Мавродиев"}
{"url": "https://www.dnevnik.bg/sport/2019/07/23/3940800_kod_cherveno_v_cska/", "text": "Силна лятна буря и последвал - може би и закъснял - червен код. В такава обстановка се озова ЦСКА след турбулентните последни десетина дни. Червените влязоха с положителна нагласа в сезона, но всичко се обърна рязко с главата надолу. Кошмарното начало, белязано от няколко слаби резултата и по-лошото - безлична игра, донесе сътресения на \"Българска армия\", изходът от които трудно може да бъде предвиден. ЦСКА все още държи съдбата си в ръце, най-вече защото от спортна гледна точка резултатите не са необратими. Първенството току-що започна, а в Лига Европа тепърва предстоят мачовете с \"Осиек\". Допълнителен стимул пред червените е добрият жребий за евентуалния следващ кръг, в който съперник може да бъде черногорският \"Будучност\" или украинският \"Зоря\" (Луганск). Истински големият проблем обаче е отприщилото се напрежение по всички точки - между привърженици, футболисти и ръководство. Затова сега е времето за твърди, решителни и бързи ходове от собственика на клуба Гриша Ганчев. Ключовите думи в дневния ред на \"Българска армия\" трябва да са \"отговорност\" и \"стратегия\", защото в момента се виждат пропуски във всяко звено - от структурата на клуба, през работата с отбора до привличането на публиката на стадиона. (Не)очакваната криза ЦСКА започна годината с високи очаквания и надежда. Те бяха продиктувани от свършеното през лятото - за разлика от предишни сезони сега селекцията беше направена рано и новите футболисти се включиха в подготовката от началото ѝ. Приятелските срещи също по-скоро подплатиха очакванията за добър старт. В шестте си контроли ЦСКА имаше добри моменти, победи австрийския \"Ред бул\" и допусна само два гола. Още първият официален двубой обаче трябваше да послужи като сигнална лампа въпреки  разгромното 4:0 срещу \"Титоград\" в София . Срещу черногорския съперник се видяха грешки и колебания в защита, от които съперникът не се възползва през първото полувреме. Сходна беше картината и в реванша, където единствено убедителният успех от първия мач можеше да послужи за оправдание на българския отбор. Напълно различно беше усещането в двата кръга в Първа лига. От домакинствата си срещу  \"Етър\" (2:2)  и  \"Черно море\" (1:3)  ЦСКА взе само точка. Звучният шамар, белязан от контраста между очакванията за сигурни победи и сивата реалност на кошмарна, безлична игра и пет допуснати гола, отключи напрежение. Най-явното проявление се забеляза още в хода на мача с \"Черно море\", когато камерите уловиха как главният мениджър Стойчо Стоилов и водачът на най-влиятелната фенска фракция \"Енимълс\" Росен Петров - Животното жестикулират в разпален разговор помежду си. По-късно Стоилов обясни, че двамата са си казали някои неща на висок тон и добави, че не феновете решават кой футболист да играе и кой да бъде сменян. Петров отговори във \"Фейсбук\", като завърши с думите \"ЦСКА не ти е \"Литекс\", Стоилов\". Това е и първият случай под управлението на Ганчев на \"Българска армия\", в който привържениците явно изразяват недоволството си. Успоредно с Петров с остро мнение срещу Стоилов излезе фракцията \"Офендърс\", която се обърна към Ганчев с призив за промени. \"Разбираме, че работи с доверени хора, тъй като  в тресавището, наречено български футбол, освен пиявици, плуват и много други нечистоплътни създания. Но дали не е дошло времето да преосмисли малко стратегията си занапред, тъй като в момента очевидно тя не работи? Дали не е време да излезем от зоната на комфорт? Според нас е\", заявиха запалянковците. Оставка, но на кого Гласът на привържениците се чу още след третия гол на \"Черно море\". Тогава призивите за оставка дойдоха сякаш по навик при подобна ситуация и в израз на най-общо недоволство към разразяващата се криза.      Но кой стои насреща? От години маниерът на работа на Ганчев е да работи с малък екип от приближени и доверени хора, което гарантира, че възможността за изтичане на информация е сведена до минимум. Той успя да наложи този модел и на \"Българска армия\", като главните действащи лица са синът му - Данаил Ганчев, чиято роля не е официално определена, и Стоилов. Под тях до провала срещу \"Черно море\" стоеше треньорският екип, съставен от Добромир Митов, Люпко Петрович и Димитър Пенев, като най-добрият треньор в България за XX век на практика е встрани от полезрението. Списъкът с въвлечените в кризата в ЦСКА се допълва, разбира се, от футболистите. Във въздуха останаха много въпроси все около темата как се стигна дотук. Защо във всеки от мачовете ЦСКА игра с различна защита? Как отборът с най-малко допуснати голове за миналия сезон (17) вече има пет получени гола след две домакинства при на практика същата отбрана? Има ли напрежение около капитана Николай Бодуров? И по-дълбоките въпроси - кой води отбора, кой реди състава и имали вмешателство от някой извън треньорския щаб? Последните въпроси чакат своите отговори още от началото на годината. Хронологията на събитията е показателна и дава обяснение за разминаването между високите амбиции, заявявани от ръководството на клуба, и липсата на постижения. Най-напред Нестор Ел Маестро, който беше проектант в изграждането на стабилната защита на ЦСКА, беше освободен изневиделица. Той се раздели с клуба на прага на първите мачове за 2019 г. Тогава пред камерите беше поставен изпълнителният директор Пламен Марков, на когото се падна \"честта\" да представи обяснението, че промяната се прави заради незадоволителните резултати (макар есенната част от сезона да беше свършила два месеца по-рано и Ел Маестро да беше провел пълната подготовка). По това време също имаше доза неяснота около ролята на хората в треньорския екип, тъй като Петрович дойде в клуба, представен официално като съветник. След раздялата с младия треньор се появиха твърдения, че в основата ѝ е Стоилов.      На поста застана Любослав Пенев, под чието ръководство ЦСКА заигра по-привлекателен футбол, а в състава се наложи младият Иван Турицов. Неговият път начело на червените също беше кратък, като и той си тръгна ненадейно. В този случай решението е било на Пенев. Според източници на \"Дневник\", близки до треньора, той бил крайно недоволен от намесата на Данаил Ганчев в работата му. Промяната и името, което не трябва да се споменава \"Оправдания много могат да се измислят. Въпросът е, че ние сме си виновни сами и всеки ще си понесе отговорността\",  заяви Стоилов след загубата от \"Черно море\" . Това беше вероятно първият път, в който той не търси причината за неуспеха във външни за клуба фактори. \"В момента искаме да преспим, да видим къде са причините и утре (в неделя) ще се обявят решения пред медиите, обществеността и нашата публика\", добави Стоилов. Той уточни, че решенията ще са на собственика на клуба Гриша Ганчев.      Решенията бяха обявени - \"Люпко Петрович застава официално начело на ЦСКА като старши треньор\", написа сайтът на клуба в неделя и подпечата вписването на седмия различен треньор за три години. Внимание предизвика думата \"официално\". Както и това, че промяната се състои в това, че вече сърбинът е треньор, а Митов \"ще продължи работата си в щаба като помощник\". Това е информацията, която се представи пред обществеността. А дали Ганчев е взел и други решения, с които да излезе от зоната на комфорт - предстои да се види. Привържениците вече посочват в социалните мрежи своите виждания за това кой е точният човек, който може да смени недолюбвания Стоилов (ако Ганчев направи този ход). Част от тях вярват, че подходящият е  Методи Томанов, който има опит на \"Българска армия\" и в \"Лудогорец\" . Никой обаче не споменава едно име - Наско Сираков. Много е вероятно тъкмо то да се върти в главата на Ганчев. Още през декември 2016 г. на една от традиционните си срещи с представители на феновете  собственикът на клуба им беше дал срок за размисъл  дали биха приели бившия футболист и изпълнителен директор на \"Левски\". По информация на \"Дневник\" на последната среща със запалянковци тази пролет Ганчев отново е изразил мнението си, че Сираков е подходящият човек да води важните процеси в клуба, но настроенията остават твърде крайни. Така в надпревара с времето само дни преди първия много важен мач с \"Осиек\" промените в търсене на изход от кризата се свеждат (поне официално) до рокадата между Петрович и Митов и до  привличането на испанския защитник Раул Албентоса . \"Труден момент за всички, който ще се преодолее само с победи и по-добри игри и резултати. Затова обаче ще трябва дисциплина във всички аспекти и най-вече - голямо сърце за предстоящите трудни битки\", каза Петрович пред сайта на клуба. Пред Би Ти Ви изрази увереност, че отборът ще излезе от кризата и посочи, че има голяма енергия да води пълноценно отбора. Първата задача е подобряването на резултатите и най-вече - отстраняването на \"Осиек\" с надежда за добро представяне в Европа. В дългосрочен план пред клуба трябва да стои изискването да се извлекат поуките от лятната буря и на базата на стратегия и поемане на отговорности във всяко звено да се потърси израстване.", "date": "2019.07.23", "title": "Код \"червено\" в ЦСКА"}
{"url": "https://www.dnevnik.bg/evropa/2019/07/23/3941788_boris_djonsun_pochti_sigurno_shte_stane_premier_na/", "text": "Борис Джонсън вероятно ще бъде обявен за новия премиер на Великобритания днес. Той ще заеме поста след вътрешни избори за нов лидер на торите. Това означава, че британският министър-председател ще бъде определен само от 160 хил. регистрирани членове на партията, или едва 0.24% от населението на страната, а не от депутатите, избрани от десетки милиони британци. След избора на партийните членове Джонсън ще приеме поста от Тереза Мей в сряда, но не е длъжен да иска вот на доверие от парламента, а просто продължава нейния мандат. Първата му среща с депутатите в Камарата на общините е в четвъртък и ако има отправено предизвикателство, то ще е от опозицията. Засега се чуват гласове да му бъде позволено поне до есента да влезе в ритъм на новия пост и да сглоби правителството си. Джонсън, който водеше кампанията за Брекзит, обещава, че Великобритания ще напусне ЕС на 31 октомври със или без сделка. Трима бивши премиери го предупредиха публично вчера, че това е опасен сценарий и че така Джонсън рискува да изпълни волята само на малък процент от най-екстремно настроените противници на ЕС. Макар да е склонен на преговори с Брюксел, той ще настоява за промяна в т.нар. предпазна мрежа за границата с Ирландия. Европейците са готови да си сътрудничат с новия премиер, но категорично изключват възможността за значителни промени в сделката, уговорена преди година с Тереза Мей и отхвърляна неколкократно от британския парламент. В същото време миналата седмица  парламентът одобри с разлика  от само 1 глас законова поправка, която да попречи на провеждането на Брекзит без сделка. В седмичната си рубрика за \"Дейли телеграф\" в неделя  Джонсън писа , че Великобритания може да напусне ЕС чрез договарянето на споразумение за свободна търговия, което да отмени необходимостта от допълнителни уговорки за границата с Ирландия. \"Има пребогат набор от възможности да се намерят нужните решения - и те могат и ще бъдат намерени в контекста на споразумението за свободна търговия, което ще договорим с ЕС (...), след като сме напуснали на 31 октомври\", написа Джонсън в статията си. \"Можем да излезем от ЕС на 31 октомври и, да, със сигурност имаме технологията да го направим. Това, от което сега се нуждаем, е воля и устрем\", допълни той. Влизайки на \"Даунинг стрийт\", Джонсън ще се изправи и пред проблеми в кабинета -  двама от ключовите министри заявиха , че ще напуснат, ако той стане премиер. Това са финансовият министър Филип Хамънд и правосъдният Дейвид Гаук. \"Ако Борис Джонсън стане премиер, доколкото разбирам, условията, за да служа в неговото правителство, ще включват приемането на напускане на ЕС без споразумение на 31 октомври. Това не е нещо, което мога да приема\", каза Хамънд пред Би Би Си. \"Сигурен съм, че няма да бъда уволнен, защото ще подам оставка, преди да стигнем дотам\", заяви още той. Гаук, който е член на кабинета на Тереза Мей от идването му на власт през юни 2016 г., коментира пред \"Сънди таймс\": \"Ако тестът за лоялност за оставане в кабинета е ангажимент да се подкрепи (Брекзит – бел. ред.) без сделка на 31 октомври, което Борис постоянно казва, това не е нещо, което съм готов да приема.\" Зам.-министърът на външните работи за Европа Алан Дънкан напусна вчера в знак на протест срещу обещанията на Джонсън за излизане без сделка, същото направи и зам.-министърът за цифровите индустрии, медиите и младежта Маргот Джеймс миналата седмица. Очаква се да последват още оставки.", "date": "2019.07.23", "title": "Борис Джонсън почти сигурно ще стане премиер днес"}
{"url": "https://www.dnevnik.bg/sviat/2019/07/23/3941783_bejancite_stavat_izkupitelni_jertvi_i_v_turciia/", "text": "Инцидентите със сирийски бежанци от последните седмици само напомнят, че пред напусналите страната си заради конфликта от последните седмици се появяват нови предизвикателства и в Турция - страната, приютила по-голямата част от тях. В края на юни в квартал Кючюкчекмедже бяха разграбени сирийски магазини след слухове, че сириец тормозил местна жителка, писа малко след електронното издание \"Ал Монитор\". Известният инцидент бе сред многото през последните години, макар да бе от малкото изпъкнали в медиите от неуспелия опит за преврат насам. Тогава млади мъже плячкосаха над 30 обекта в квартал Йондер в Анкара - един от районите с най-голяма концентрация на сирийски бежанци. Според сирийка, която е съсобственик на ресторант в района, там не е имало подобни инциденти в последните три години. Тя обаче добавя: \"тук не е 100% безопасно, 50% безопасно е. Случват се се неща.\" На второ място след икономиката Тази нагласа потвърждават и последните проучвания на общественото мнение. Проучване на агенция PİAR, цитирано от сайтовете  T24  и  \"Ахвал\" , трите милиона и половина бежанци в Турция са вторият най-голям проблем след икономиката. Те са най-големият за 18 на сто от населението, а 26 на сто са заявили \"икономиката\" във време, когато Турция преминава през инфлация и валутна криза, заличила над една трета от стойността на лирата от миналата година насам. Това са най-популярните отговори - следват безработицата (15.6% от респондентите я смятат за най-сериозен проблем) и съдебната система (11.8 на сто), следва образованието (9.5%). Помолени да оценят твърдението, че \"приемът на сирийци е хуманитарна отговорност и аз подкрепям правителствената политика\", общо 87.9% изразяват несъгласие. От всички респонденти 82.3 на сто се съгласяват с твърдението: \"Всички сирийци трябва да бъдат върнати, не харесвам политиката на правителството\". За скорошното решение на община в Бурса да забрани достъп до плажовете на сирийци, 72.5% подкрепят идеята. Друго проучване, на университета \"Кадир Хас\" в Истанбул, сочи, че делът на турците, които не са доволни от сирийското присъствие,  се е увеличил  от 54.5% през 2017 г. до 67.7% (над две трети) тази година. Отделно изследване отпреди изборите, проведено в квартал \"Фатих\" в Истанбул (където също живеят много сирийци) от изследователския институт  TEPAV , показа, че 95% от жителите не са доволни от присъствието на сирийци. TEPAV предполага, че такива нагласи може да са резултат от подхода на властите, положили твърде малко усилия, за да успокоят междукултурните напрежения от новопристигналите. Според друг собственик на магазин в Анкара турците в началото са приветствали сирийците, имало е и множество дарения за тях, но сега не може да става дума \"Дори за чаша чай\". Турците \"виждат как започваме бизнес и успяваме и ни обвиняват, че им отнемаме работата,\" продължава той, цитиран от  \"Ал Монитор\" . \"Основната причина да ни се случва това е, защото икономиката върви зле.\" Конкуренция Закрилата, предоставена от Турция на сирийските бежанци, ги освобждава от формалности като данъчното бреме, което се пада на турските греждани. Затова някои в Турция смятат, че сирийците имат неправомерни предимства при навлизане на трудовия пазар. Някои експерти предлагат въпросът да се реши със замяна на статута на закрила с разрешителни за дългосрочно пребиваване, но заради инфлацията и безработицата идеята може да не се приеме с разбиране, пише електронното издание. Беркай Мандъраджъ от Международната кризисна група смята, че именно икономическото състезание между двете групи създава напрежението. Много сирийци, тъй като нямат разрешителни за работа, биват наемани за нискоквалифицирана работа и срещу половината заплащане,което се дава на турци, а това тласка надолу всички заплати в редица сектори от земеделието до индустриалното производство. В Истанбул и двамата претенденти за кметския пост - Бинали Йълдъръм и Екрем Имамоглу - обърнаха внимание на сирийците. Йълдъръм говореше за депортиране на онези, които създават проблеми, а Имамоглу, след победата си, обеща да намали арабскоезичните надписи на сирийските магазини, за да се запази турският вид на града. Според \"Ал Монитор\" хаштагът \"Сирийци, вън\" е бил сред най-популярните в турските социални мрежи в нощта на победата на Имамоглу. От друга страна авторът на изследването на TEPAV, Омар Кадкьой, отбелязва, че дори примери на общини, където няма подобно напрежение, остава нуждата от решения за статута на пребиваването на сирийците, проблем е и че \"някои сирийци не инвестират в професионалните или езиковите си умения, защото имат чувствто, че може да бъдат върнати, ако разрешението им за пребиваване бъде отменено\" и имат нужда от повече сигурност във \"вливането си в икономиката\".", "date": "2019.07.23", "title": "Бежанците стават изкупителни жертви и в Турция"}
{"url": "https://www.dnevnik.bg/evropa/2019/07/23/3941062_po-mek_ton_-_svej_vuzduh_ili_sdelka_na_fon_der_laien_s/", "text": "                         Европейската комисия постави  ултиматум на Полша  - в рамките на два месеца полското правителство трябва да преработи определени законодателни разпоредби в съдебната система. По-конкретно в момента полските съдии могат да бъдат подложени на дисциплинарни разследвания и наказания заради съдебните им решения, включително и ако поискат становище от Съда на Европейския съюз в подкрепа на своята юрисдикция. Според договорите на ЕС, това е изконно право на всеки съдия. Ако правителството не промени спорното законодателство, Европейската комисия ще настоява Съдът на ЕС да предприеме мерки срещу Полша. Тази заплаха дойде от Брюксел в сряда, 17 юли. Няколко дни по-късно посланията от Берлин  звучат вече много по-помирително . Пред \"Зюддойче цайтунг\" бъдещата най-важна жена в ЕС, избраната за председател на Европейската комисия Урсула фон дер Лайен, призова за повече разбиране спрямо източноевропейските държави като Полша. \"Всички трябва да осъзнаем, че целта ни винаги ще бъде пълното върховенство на закона, но никой не е съвършен\", заяви Фон дер Лайен. Диалог, а не наказание През 2017 г. Европейският съюз откри т.нар. процедура за нарушение срещу Полша. Европейската комисия смята, че съдебната реформа на полското дясно правителство застрашава върховенството на закона. Като най-крайна мярка страната би могла да загуби правото си на глас в ЕС. Оттогава Варшава и Брюксел са в конфликт. \"Имаме нужда от повече дебат по същество\", отбелязва Фон дер Лайен в интервюто си пред \"Зюддойче цайтунг\". По този начин тя задава нов тон на общуването с Полша: диалог и разбиране вместо заплахи и наказания. Милан Нич, изпълнителен директор на Центъра за източноевропейски изследвания \"Роберт Бош\", е съгласен с нейната позиция: \"Разбира се, трябва да очакваме, че всички държави от ЕС ще спазват върховенството на закона, но дебатът за Полша понякога е леко пресилен.\" Дори и да няма съвпадения на мненията, и двете страни трябва да се отнасят с уважение едни към други. \"Ако търсим диалог, не бива да започваме със заплахи от самото начало\", заявява Урсула фон дер Лайен по повод продължителната дискусия в ЕС по темата. Настоящият председател на Европейската комисия на Жан-Клод Юнкер предложи изплащането на европейски средства да бъде обвързано с върховенството на закона. За Фон дер Лайен това обаче е \"само крайна мярка\". Полските политици реагират по различен начин спрямо изявленията на Фон дер Лайен - в зависимост от това дали са част от правителството или от опозицията. \"Това е шанс за споразумение\", смята заместник-министърът на външните работи Шимон Шинковски. Според него Европейската комисия и другите европейски институции трябва да възвърнат репутацията си в полското общество.\" Политикът от опозиционната партия \"Гражданска платформа\" Богдан Борусевич вижда ситуацията по различен начин: \"Изявленията на г-жа Фон дер Лайен ме безпокоят. Подозирам, че става въпрос за сделка.\" Въпреки това политикът подчертава, че най-правилно би било отношението към всички страни в ЕС да бъде еднакво. \"Нуждаем се от нов инструмент\" Твърдият дипломатически курс на комисията до този момент се оказа неуспешен. Единствено Европейският съд успя веднъж да убеди Полша да се откаже от своите намерения. През 2017 г. Съдът на Европейския съюз спря закон на полското правителство, който въвеждаше нова възрастова граница за съдиите. Тогава мнозина смятаха, че по този начин правителството иска да се отърве от неудобните критици на системата. След намесата на Съда на ЕС Варшава позволи на съкратените съдии да се върнат на работа. Според Милан Нич достигнати са били границите на механизма на процедурата за нарушение, поради което сега \"се нуждаем от нов инструмент\". Проблемите между ЕС и страни като Полша са много по-дълбоки. В Европа има пукнатини - между Севера и Юга поради икономически причини, а между Изтока и Запада - по-скоро на емоционална основа. \"В източноевропейските страни мнозина смятат, че не са напълно приети от останалите членки на ЕС\", посочва Милан Нич. Според него това чувство е налице още от 2004 година. Тогава ЕС прие 10 нови държави членки в общността си, сред които Полша и Унгария. \"В Германия все по-често се чува мнението, че разширяването на съюза става твърде бързо и новите страни членки са доста по-различни от останалата част на Европа.\" Към това се прибави и миграционната криза от 2015 г. \"В Европа настъпи разделение, което отрови политическите дебати\", смята Нич, а стереотипите и негативните образи изпълниха пространството след 2015 година. Системата за наблюдение над върховенството на закона във всички държави от ЕС цели обаче именно да се избегне \"впечатлението, че една част от Европа е фундаментално критична към другата\". Отплата към Полша? Новият подход на Урсула фон дер Лайен внесе свеж въздух в Брюксел. Но в контекста на избора й за председател на комисията твърденията й будят подозрение. В крайна сметка бившият германски министър на отбраната  бе избрана само с девет гласа повече  в парламента. Решаващ се оказа вотът на полската дясна партия \"Право и справедливост\" (ПиС) . Дали Фон дер Лайен иска да им се отблагодари, като налага по-мек тон спрямо Варшава? \"Настоящата политическа ситуация е благоприятна за Полша\", заяви полският зам. външен министър Шинковски след изборите. Практически Фон дер Лайен бе избрана директно с гласовете на ПиС. Милан Нич, от друга страна, не вярва, че Фон дер Лайен ще следва угодна за Полша политика. Поради крехката си победа тя ще бъде под натиск от страна на социалистите и либералите в парламента. Поради липсата на мнозинство от основните партии тя ще трябва да работи заедно с останалите групи. \"Парадоксалното е, че именно заради гласовете от Полша тя ще продължи да настоява за спазване на върховенството на закона\", завършва Милан Нич.", "date": "2019.07.23", "title": "По-мек тон - свеж въздух или сделка на Фон дер Лайен с Полша"}
{"url": "https://www.dnevnik.bg/photos/2019/07/23/3941648_fotogaleriia_daniel_radklif_-_momcheto_koeto_navurshi/", "text": "На днешната дата актьорът Даниел Радклиф, който в продължение на цяло десетилетие изпълняваше ролята на Хари Потър във филмовата поредица по книгите на Дж. К. Роулинг, навършва 30 години. И днес той продължава да е изключително активен в киното и театъра. Въпреки това Радклиф неведнъж е казвал, че иска зрителите да престанат да го асоциират с Хари Потър.", "date": "2019.07.23", "title": "Фотогалерия: Даниел Радклиф - момчето, което навърши 30"}
{"url": "https://www.dnevnik.bg/intervju/2019/07/23/3940422_ekspert_dostavkite_sa_sred_nai-vajnite_faktori_za/", "text": "Европейският институт за риск политика е основан през 2015 година като втория институт в света и заедно с Австралийския институт за риск политика координират Global Risk Policy Network - глобална платформа за обмен на знания, информация и сътрудничество на експерти от целия свят в областта на стратегията и управлението на риска във всички икономически сектори.  - Един от най-важните моменти за ефективно управление на рисковете по хранителната верига е създаването на устойчива и сигурна верига на доставките. В много случаи компаниите разчитат на предоставени сертификати или декларации, гарантиращи безопасността на закупуваните суровини и материали, които невинаги са достоверни и не отразяват в достатъчна степен характеристиките за безопасност на доставените продукти. Въвеждането на система за управление и одитиране на ключовите (критичните) доставчици е подход, който през последните години се въвежда от всички по-големи международни оператори в хранителната верига. Внедряването на тази методика от предприятията ще допринесе за подобряване на сигурността на доставките и избягване на рисковете, свързани с фалшификации и хранителни измами.  - Ясно разграничение трябва да се направи между качеството и безопасността на храните. НАССР системите и международните стандарти за безопасност на храните регулират спазването на изисквания, с които се управлява безопасността на храната. В редица случаи лошият или недобър търговски вид на дадена храна не означава, че същата не е безопасна. Понякога е лесно да се направи извод за нивото на хигиена в заведението по състоянието на санитарния възел – дава индикация за културата на хигиена, която е вероятно и в кухнята. Ако, за да отидете да се освежите, пресичате кухнята, това е индикация за риск от кръстосано замърсяване. Разбира се, в случай че в заведение ви сервират храна с неприятна, нехарактерна миризма или вкус, това може да е признак за настъпване на развала, за което може да изискате обяснение от собствениците или съдържателите на мястото за хранене. Признак за спазване на лоша хигиена в заведението е сервирането на храната в недобре измити съдове, предлагането на замърсени прибори и т.н. В случай на сервиране на развалена храна ваше право е да подадете сигнал и към компетентните държавни органи за организиране на проверка на съответния обект.  - Съществуват редица мерки, които могат да бъдат предприети – сключване на договори със социални организации за оползотворяване на излишната храна, остатъците да се предават за изхранване на животни или за компостиране и др. В много чуждестранни хотели е въведена практиката за смилане на отпадъчната храна и използването й като тор за отглеждане на собствени растителни насаждения или компостирането й.  - Самата същност на all inclusive концепцията предполага приготвянето на по-големи количества различни по вид храни. Според проучвания, обхващащи данни на големи международни хотелски вериги за 2017 г., отпадъчната храна представлява до 50% от общия генериран отпадък на даден хотел, като в годишно измерение цифрите са съответно между 35 и 42 тона. Начини за намаляване на остатъците може да се търсят в две направления: от една страна, от опита и познанията на главния готвач или мениджъра относно търсенето на определени храни и съответно съумяването да се приготвят подходящите количества от съответните групи храни, така че да се намали количеството на останалата неконсумирана храна, а от друга – от културата на хранене на съответния потребител.  Решение на всеки собственик или мениджър на all inclusive заведение за хранене е и изборът на доставчици на използваните суровини. В най-общия случай хотелите, които държат на своята репутация, не позволяват закупуването на нискокачествени суровини. За съжаление съществуват и такива, които заради необходимостта от закупуване на по-големи количества и инвестирането на по големи суми избират да използват суровини с недобро качество, което съответно се отразява и върху характеристиките на приготвената храна. Именно това е и един от факторите, които се изтъкват като причина за отлива на туристи, включително чуждестранни, от някои от българските хотели през настоящия туристически сезон.  - През последните няколко години големите хотелски вериги обръщат все по-голямо внимание на необходимостта от намаляване на хранителните отпадъци. Разработени са и се изпълняват проекти не само от чуждестранните, но и от част от българските хотели, част от международни вериги, насочени към предприемане на мерки в тази насока. Част от тях са например поставянето на по-малки съдове за храна на бюфетите, въвеждане на точки за приготвяне на храна на място (т.нар. live cooking) в ресторанта, комуникиране на въведената стратегия на ръководството за намаляване на отпадъците с потребителите чрез поставянето й на достъпно и видно място в ресторанта, преосмисляне на менюто и др.  - Въпросът е аналогичен с този за качеството на предлаганата храна – хотелите, които се фокусират върху предлагането на висококачествени продукти и услуги и желаят да затвърдят своето име като надежден партньор, следят и за по-доброто качество на предлаганите алкохолни напитки. В голяма част от хотелите освен алкохолните напитки, предлагани като част от all inclusive пакета, могат да се закупят и по-качествени питиета, но това до голяма степен зависи и от потребителския профил на посетителите.  - По отношение гарантирането на безопасността на храните не бих могла да кажа, че съществуват свръхрегулации в този сектор. Ресторантите, както и всички останали хранителни оператори в България, са длъжни да спазват изискванията на Закона за храните и съответните приложими подзаконови актове. Поради по-големия брой групи произвеждани храни в ресторантите, разбира се, документацията, която се натрупва в процеса на прилагане на НАССР системите, е по-голяма. В дадена степен това зависи от начина на разработване на самата документация на НАССР системата, която трябва да бъде поддържана, в друга – от нивото на въвеждане на различни софтуерни програми (например складови, компютърни системи, които улесняват проследимостта и генерират необходимите записи, въвеждането на автоматични системи за контрол на температурата в хладилните камери и т.н.). Тук трябва да добавим, че тези изисквания не са въведени единствено в България, а в целия Европейски съюз. Законът за храните, хармонизиран с изискванията на европейското законодателство, налага най-основните изисквания по отношение на безопасността на храните. Все по-високите критерии на клиентите в това отношение играят основна роля за въвеждането на редица по-стриктни мерки за контрол и управление на безопасността.  - НАССР системата управлява безопасността на храните чрез налагането на стриктни контролни мерки на критичните места в дадената технология (например режимите на термична обработка, хладилно съхранение и други), както и на хигиенните изисквания, които трябва да се спазват за производството на продукт, който при предвидената употреба няма да окаже неблагоприятно влияние върху здравето на консуматорите. В тази връзка, чрез въвеждането и прилагането на НАССР системите до голяма степен се контролират и хранителните рискове. За съжаление в резултат на недобре разработена или прилагана НАССР система или в резултат от възникване на недобре предвидени или оценени рискове е възможно да възникне хранителен инцидент. С напредъка в развитието на технологиите и науката се въвеждат допълнителни анализи, чиято цел е да се обхванат по-широк кръг от опасности, които могат да застрашат здравето на потребителите. Тук можем да споменем тези, свързани с хранителните измами (възникващи по веригата на доставките) или защитата на храните от преднамерени злонамерени действия, възможностите за кръстосано алергенно замърсяване (попадане на даден алерген в храна, в която не се съдържа обичайно), което може да бъде критично за хората с алергии, и т.н.  Въвеждането на НАССР системата от всички оператори на храни е задължително, считано от 2003 г., когато прилагането на тази система беше въведено като изискване в Закона за храните. Контрол върху нейното наличие и прилагане се извършва от компетентните държавни институции, а именно Българската агенция по безопасност на храните и нейните областни подразделения.  Надграждането на изискванията на НАССР системата чрез въвеждане на международни стандарти за управление на безопасността на храните (например стандартите ISO 22000, FSSC 22000 и др.) е доброволно, по решение на дадената организация, като проверките за съответствие с изискванията се извършват ежегодно от страна на акредитирани сертифициращи организации. Наличието на сертификат за съответствие с изискванията на даден стандарт служи като гарант за спазване на по-високите изисквания пред клиентите и партньорските организации. ", "date": "2019.07.23", "title": "Експерт: Доставките са сред най-важните фактори за безопасността на хранителната верига"}
{"url": "https://www.dnevnik.bg/sport/2019/07/23/3941879_prokuraturata_niama_da_povdigne_obvineniia_sreshtu/", "text": "Кристиано Роналдо ще се размине без обвинения по случая за изнасилване на американката Катрин Майорга. Това потвърдиха американски прокурори. През миналата година беше възобновено разследването срещу футболната звезда, след като 34-годишната Майорга публично говори за случая. Тя твърди, че през 2009 г. Роналдо я е насилил в хотел в Лас Вегас. Появи се информация, че двамата са постигнали извънсъдебно споразумение още през 2010 г., но осем години по-късно Майорга опита да възобнови случая. Роналдо мн огократно отрече всички твърдения . В изявление в понеделник прокурорите в Лас Вегас съобщиха, че твърденията не могат да бъдат \"доказани извън разумното съмнение\". Окръжният прокурор добави, че жертвата е съобщила за нападение през 2009 г., но е отказала да посочи къде се е случило или кой е бил нападателят. В резултат на това полицията не е била в състояние да \"извърши значимо разследване\". През август 2018 г. полицията в Лас Вегас разследва предполагаемото престъпление отново по искане на жертвата. Но в изявлението се добавя: \"Въз основа на преглед на информацията по това време твърденията за сексуално нападение срещу Кристиано Роналдо не могат да бъдат доказани извън разумното съмнение. Следователно няма да има никакви обвинения.\" През миналата година германското издание \"Шпигел\" публикува информацията, като обясни, че през 2010 г. Роналдо е платил 375 хиляди долара на Майорга за нейното мълчание. По-късно Роналдо обяви, че  ще заведе дело .", "date": "2019.07.23", "title": "Прокуратурата няма да повдигне обвинения за изнасилване срещу Роналдо"}
{"url": "https://www.dnevnik.bg/evropa/2019/07/23/3941881_strani_ot_es_dogovoriha_mehanizum_za_solidarnost_za/", "text": "Четиринадесет европейски страни дадоха съгласието си за създаването на \"механизъм за солидарност\", целящ разпределянето на спасени в Средиземно море мигранти. Това съобщи френският президент Еманюел Макрон, цитиран от \"Франс прес\" и БТА.  \"По принцип на този етап 14 страни членки са дали съгласието си за френско-германския документ. Осем от тези 14 са предприели активни действия по участието си\", заяви Макрон след среща с върховния комисар за бежанците на ООН Филипо Гранди и Карвальо Ферейра Виторино, директор на Международната организация по миграция. Срещата се състоя във френското президентство. Осемте \"активни\" страни са Франция, Германия, Ирландия, Люксембург, Литва, Португалия, Хърватия и Финландия, съобщи президентството, без да уточнява имената на другите шест. Макрон не даде подробности, но каза, че новата инициатива ще бъде \"бърза\" и \"автоматична\", посочва \"Ройтерс\".  Споразумението беше сключено вчера сутринта на работна среща за миграцията в Средиземно море, която се проведе в Париж. Присъстваха представители на всички европейски страни. Целта на тази среща според информиран източник беше през септември в Малта да бъде подписано споразумение за механизъм, позволяващ по-голяма ефективност и по-хуманно отношение при пристигането на мигранти през Средиземно море. Очаква се то да бъде подписано от между 12 и 15 страни. Подканвани от Париж и Берлин, министрите са решили да сключат съюз от доброволно участващи страни, които системно ще си разпределят спасените мигранти без мъчителни преговори след всяко спасяване. Механизмът предвижда търсещите убежище да бъдат разпределяни възможно най-бързо, като в замяна Италия и Малта ще отворят пристанищата си. \"Консолидирахме механизма за разпределение в краткосрочен план, но искаме да стигнем по-далеч\", заяви Макрон.  Френското президентство съобщи, че се предвижда и ускоряване на връщането на мигранти, които нямат право на убежище. Това обаче е сложна задача, тъй като изисква сътрудничеството на страните. Макрон изрази надежда, че всички страни членки ще се включат в механизма, като отново го свърза с разпределянето на част от структурните фондове на ЕС. Той няма да се съгласи с отпускане на средства за страни, които отказват да споделят бремето, посочва Би Би Си. От страна на Италия оценката е, че на срещата в Париж не се е стигнало до изработването на обща линия, съобщават правителствени източници. Вътрешният министър Матео Салвини не взе участие в разговорите. Миналата седмица в \"Туитър\" той написа, че Италия \"не приема заповеди\", и добави, че ако Макрон иска да обсъжда мигрантския въпрос, трябва да отиде в Рим.", "date": "2019.07.23", "title": "Страни от ЕС договориха \"механизъм за солидарност\" за разпределяне на мигранти"}
{"url": "https://www.dnevnik.bg/evropa/2019/07/23/3941891_es_priema_rezultata_ot_izborite_v_ukraina_kato_silen/", "text": "Европейският съюз приема резултата от изборите в Украйна като силен мандат за реформи. \"Сега е отговорност на новите власти да отговорят на очакванията на украинските граждани\", заяви говорителят на върховния представител на ЕС за външната политика Федерика Могерини, цитирана от ДПА и БТА. \"Европейският съюз подкрепя демократична, стабилна и процъфтяваща Украйна. Очакваме да продължим да развиваме нашата политическа асоциираност и икономическа интеграция и да извършим процеса на реформи, който е в сърцевината на нашето споразумение за асоцииране\", се казва в декларация на Могерини. \"Тези реформи включват укрепване на върховенството на закона, засилване на борбата с корупцията, постигане на енергийна и макроикономическа стабилност за благото на украинските граждани.\" Говорителят напомни оценката на ОССЕ, че като цяло на украинските избори са зачетени фундаменталните права и свободи, но отбеляза, че все пак мисията на ОССЕ е съобщила \"за купуване на гласове и за преплитане на бизнес и политически интереси, които са диктували медийното отразяване, както и други нарушения\", добавя ДПА. След изборите в неделя партията на украинския президент Володимир Зеленски \"Слуга на народа\"  вероятно ще може да управлява  самостоятелно.", "date": "2019.07.23", "title": "ЕС приема резултата от изборите в Украйна като силен мандат за реформи"}
{"url": "https://www.dnevnik.bg/evropa/2019/07/23/3941894_partiia_podemos_niama_da_prieme_dekorativni_postove_v/", "text": "Испанската крайнолява партия \"Подемос\" няма да приеме \"декоративни\" постове в коалиционно правителство със социалистите в замяна на подкрепа за и.д. премиер Педро Санчес, каза вчера лидерът й Педро Санчес, цитиран от \"Ройтерс\" и БТА. Санчес  даде по-рано сигнал , че Испанската социалистическа работническа партия е близо до сделка за съставяне на правителство с \"Подемос\". Но думите на Иглесиас говорят за това, че има още много неща, за които двете политически сили трябва да се споразумеят, отбелязва \"Ройтерс\". Иглесиас отправи в парламента призив към Санчес партията му да бъде представена в правителството по начин, отговарящ на дела й от гласовете, които получи на парламентарните избори през април. \"Този, който иска коалиционно правителство, не предлага декоративна роля на сила с 3.7 милиона избиратели\", каза Иглесиас в Конгреса на депутатите, където се водят дебати за кандидатурата на Санчес, предаде ТАСС. Без подкрепата на \"Подемос\" социалистите имат малко шансове да осигурят утвърждаването на Санчес за председател на правителството. ", "date": "2019.07.23", "title": "Партия \"Подемос\" няма да приеме \"декоративни\" постове в испанското правителство"}
{"url": "https://www.dnevnik.bg/sviat/2019/07/23/3941893_jujna_koreia_strelia_predupreditelno_po_ruski_samoleti/", "text": "Южнокорейски бойни самолети са открили предупредителна стрелба по руски военен самолет в първото толкова сериозно нарушение на въздушното пространство на страната, съобщи \"Ройтерс\". Според източници от отбраната са били дадени стотици изстрели, включително със сигнални ракети. Три руски самолета са навлезли рано във вторник в корейската зона за идентифициране (KADIZ), като единият от тях го е направил два пъти. По същото време и два китайски самолета са навлезли в KADIZ. Не е известно дали действията на двете страни са били умишлени. Инцидентът е станал в района на групата острови Докдо, която е контролирана от Сеул, но към нея има претенции от Япония. Руският самолет е бил А-50 - система за откриване от голямо разстояние на въздушни и морски цели, ранно предупреждение и контрол на полетите, казват от комитета на началник щабовете на южнокорейската армия. Заради него са изпратени самолети F-15 и F-16, като се е наложило да бъдат изстреляни 360 снаряда и сигнални ракети. Източници на \"Ройтерс\" от южнокорейските военни среди казват, че самолетът се е отдалечил, без да извършва заплашителни маневри. Но 20 минути по-късно той се е върнал и южнокорейският патрул отново е трябвало да стреля.", "date": "2019.07.23", "title": "Южна Корея стреля предупредително по руски самолет"}
{"url": "https://www.dnevnik.bg/bulgaria/2019/07/23/3941898_ne_sum_privurjenik_na_razdelenieto_na_vlastite_kaza/", "text": "Не съм привърженик на твърдото разделение на властите. За да има резултат, трябва взаимодействие в рамките на закона и съвместна работа. Без МВР и ДАНС прокурорът е добре платен деловодител. Това каза днес  номинираният за главен прокурор Иван Гешев . Неговото име беше издигнато единодушно от прокурорската колегия на Висшия съдебен съвет. Издигането на Иван Гешев от цялата прокурорска колегия означава, че най-вероятно втора кандидатура няма да има и неговият избор е гарантиран, тъй като 11-те гласа на колегията плюс парламентарната квота на Съдийската колегия (6 гласа) правят необходимото квалифицирано мнозинство от 17 гласа в 25-членния ВСС. Изборът на новия главен прокурор ще се проведе на 24 октомври. Заместник главният прокурор даде интервю пред БНТ, като за пореден път то се проведе в неговия кабинет, а не в телевизионното студио. При номинирането на Гешев вчера той отказа да коментира какво и да било, като уточни, че ще говори пред \"държавната телевизия\". В интервюто на Гешев бяха зададени подходящите въпроси, така че да се изкаже по всички критики срещу него. На въпрос дали се възприема като протеже на Цацаров номинираният за негов заместник посочи, че не се срамува, че един от номиниралите го е най-успешният главен прокурор до момента. Попитан какво би променил в работата на прокуратурата, Иван Гешев каза, че не е привърженик на революционните подходи. \"Прокуратурата е в най-добрата си кондиция от когато и да е. Има неща, които трябва да се запазят и надградят, като се промени това, което има нужда да се промени. Не е добре да се започва отначало. Искам прокуратура, която да е отворена към проблемите и болките на хората\", обобщи той. Състезание и с един кандидат Попитан защо е приел да бъде номиниран за главен прокурор, при положение че преди месеци обяви, че не иска да се включва в тази кална борба и 99% смята, че няма да участва в нея, Гешев отговори, че не е искал да излъже огромното доверие, което му е било гласувано чрез номинацията от цялата прокурорска колегия от 11 души. Той допълни, че не му е в стила да бяга от отговорност. Иван Гешев изрази мнение, че дори състезание с един кандидат, каквото се очертава това за главен прокурор, си е състезание. Той очаква и да започне изсипването на кал върху него, но нямал притеснения, защото нямал от какво да се притеснява. \"Имам ипотекирано жилище във Волуяк, жена ми има таван срещу софийския затвор, а не в \"Изток\". Нямам асансьор в хола\", обясни Гешев, визирайки скандалите с жилища на политици от последните месеци. Самоопредели се като несистемен и нетипичен играч В отговор на въпрос той се определи като несистемен и нетипичен играч за съдебната власт. \"Не съм част от елитите, не съм част от статуквото. Израснал съм бавно и постепенно, като съм минал през почти всички нива. Попитан дали ще продължи да си вдига телефона и като главен прокурор, номинираният за поста заяви, че здраво е стъпил на земята и не е грандоман. Попитан на кого е неудобен, Иван Гешев посочи на първо място партиите и медиите около Иво Прокопиев (съиздател на \"Капитал и \"Дневник\" - б.а.) и всички олигарси, мутри и емблематични лица на прехода, срещу които Специализираната прокуратура, на която беше ръководител, е провеждала акции. Той подчерта, че стига да има доказателства, няма имунизирани срещу разследване. Твърденията, че е човек на Пеевски, Гешев нарече поредните болшевишки пропагандни клишета. \"Веднъж съм го виждал, при снемането на обяснения по една преписка. Не виждам пречки съдебната власт да комуникира открито с който и да представител на другите власти\", допълни той. Пожела си по-активни медийно окръжни прокуратури В отговор на  коментари от \"Демократична България\" за неговата кандидатура  Гешев нарече формацията кръг, който работи с болшевишки методи, имащ смешни меншевишки резултати. Според него ръководителите на \"Демократична България\" са част от българската номенклатура преди 10 ноември. Гешев посочи, че с работата си Специализираната прокуратура е доказала, че това е ефективен модел на работа и има високи оценки, включително от Европа. \"Тя всеки ден е в новините, резултатите от работата й всеки ден са в новините\", обобщи бившият ръководител на звеното. Той все пак добави, че са нужни по-сериозни резултат в работата по корупцията по високите етажи на властта. Иван Гешев призова и окръжните прокуратури да са по активни, включително и медийно, за да видели хората по места, че се работи. В заключение той посочи, че за да работи ефективно прокуратурата, са нужни кадри, ресурс и законодателни промени. В интервюто пред БНТ  Гешев обяви  и, че фирмата на задържания за хакерската атака срещу НАП Кристиян Бойков се занимава с киберрекет.", "date": "2019.07.23", "title": "Не съм привърженик на разделението на властите, каза номинираният за нов главен прокурор"}
{"url": "https://www.dnevnik.bg/sport/2019/07/23/3941887_durpane_na_ushi_ili_znak_za_razdiala_zashto_ludogorec/", "text": "Осем титли, 316 мача, 91 гола и 86 асистенции - това е статистиката на Марселиньо в \"Лудогорец\". Бразилецът, който пристигна в отбора още през 2011 г., успя да израсне наравно с клуба, за да се превърне в една от емблемите на тима от Разград. С качествата си и неоспоримия си талант Марселиньо стана не само лидер на \"Лудогорец\" и любимец на феновете, но и стигна до националния отбор на България. Последните месеци обаче не са толкова добри за него, а това съвпадна със завръщането на Стойчо Стоев на треньорския пост. Гневна реакция срещу треньора при смяна в мача от  миналия сезон с \"Черно море\"  и ехидна усмивка след нова такава в последния европейски сблъсък с  \"Ференцварош\"  повдигнаха много въпроси за отношенията между двамата. Рецидив Последствията от този конфликт са изваждане на бразилеца от състава. Той не попадна в групата за гостуването на \"Берое\" през уикенда, а сега е и извън картотекираните за мачовете с \"Валур\" от втория предварителен кръг в Лига Европа. На негово място е включен Вандерсон, който досега беше контузен. Самият треньор Стоев коментира още след двубоя с \"Ференцварош\", че вижда своеволия на играчите, а няколко дни по-късно  определи поведението на Марселиньо като рецидив .  \"Треньорска е причината Марселиньо да не е в групата. Свързано е с реакцията срещу \"Ференцварош\". Това е за втори път, вече направих един компромис, а това е рецидив\", каза Стоев пред \"Диема Спорт\" след срещата с \"Берое\". Възможна ли е раздяла За осем години на \"Лудогорец арена\" Марселиньо винаги е бил смятан не само за основен играч, но и за любимец на собственика на клуба Кирил Домусчиев. Полузащитникът беше и лидер на групата от чужденци по времето, когато общо десет негови сънародници бяха в състава. След последните промени и освобождаването на Натанаел, Лукас Саша, Густаво Кампаняро и други в тима има останаха четирима бразилци: Ренан, Сисиньо, Рафаел Форстър и Вандерсон. След големите си заслуги през годините Марселиньо няколко пъти е казвал, че иска да завърши кариерата си в Разград. През годините продажба на халфа беше предотвратявана, а след това самият той отхвърли предложения от чужбина. Стигна се дотам, че той дори беше смятан за фаворит за спортен директор в бъдеще, а се заговори и за откриване на академия в Бразилия, от която \"Лудогорец\" да привлича играчи, а Марселиньо да я ръководи. По непотвърдена информация договорът му с \"Лудогорец\" е до лятото на 2021 г., когато изтича контрактът и на друг от лидерите, Козмин Моци. След последните случки обаче не е ясно дали ходът на ръководството на шампионите не е знак за очертаваща се раздяла или просто предупреждение към звездата и дърпане на уши.", "date": "2019.07.23", "title": "Дърпане на уши или знак за раздяла: защо \"Лудогорец\" извади Марселиньо от състава"}
{"url": "https://www.dnevnik.bg/evropa/2019/07/23/3941899_makdonalds_se_izvini_za_reklama_koiato_iadosa/", "text": "Австрийският клон на американската верига за бързо хранене \"Макдоналдс\" (Mc'Donalds) се извини вчера на италианците за рекламна кампания с препратка към мафията, която разгневи италианския министър на вътрешните работи Матео Салвини, предаде ДПА.  Рекламен постер за нови продукти, вдъхновени от Италия, показва снимка на хамбургер до слоган \"За истински мамфиоти\" - игра на думи от немския глагол \"мамфен\" (дъвча, ям лакомо) и \"мафиоти\" (членове на италианските престъпни организации). Не сме възнамерявали да обидим италианците по какъвто и да било начин и искрено се извиняваме на всеки, който се е почувствал засегнат, каза говорител на компанията. Салвини, изглежда, не забеляза хумора, когато в неделя се оплака от рекламата, отбелязва ДПА. \"Всички италианци ли са мафиоти? Колко тъжно...\", заяви в туит със снимка на постера крайнодесният министър и вицепремиер. Салвини обаче погрешно написа, че кампанията е от Германия вместо от Австрия.  Италия е дом на няколко мафиотски организации, включително ндрангета, която е начело на трафика на кокаин в Европа.  Миналия месец Салвини поздрави полицията за мащабна операция срещу групата камора, която включваше ареста на над 120 заподозрени членове на групировката, както и конфискация на 152 недвижими имота, 101 автомобила, 92 мотоциклета и една лодка. /БТА", "date": "2019.07.23", "title": "\"Макдоналдс\" се извини за реклама, която ядоса италианския вицепремиер"}
{"url": "https://www.dnevnik.bg/bulgaria/2019/07/23/3941908_firmata_na_zadurjaniia_kristiian_se_zanimava_s_kiber/", "text": "Водещата версия на прокуратурата е, че  задържаният  за източването на данни от Националната агенция за приходите Кристиян Бойков е изпълнявал нареждане на шефовете си, а фирмата, в която работи, се занимава киберрекет, като в конкретния случай се преследват и политически интереси. Това каза днес пред БНТ заместник главният прокурор Иван Гешев. Както е известно, миналата седмица  до медиите стигна масив от 57 папки  с над 1 млн. реда, съдържащи ЕГН, имена, адреси и дори доходи, като данните са източени от Националната агенция за приходите. Потвърждение за тезата си Иван Гешев вижда в \"преекспонирането на случая в определени медии\" и бързата реакция на \"Демократична България\" по темата. \"Ясно е, че този обвиняем е оръдие и маша. Фирмата, за която той работи, удря фирми, търговски дружества и държавни организации и после ги привличат като клиенти\", допълни  номинираният вчера за главен прокурор . Според Гешев станалото със сигурност е координирана атака срещу държавата, но все пак уточни, че предстои това да бъде доказано. Той нарече станалото активно мероприятие и прогнозира, че предстои на части да се пуска информация от други източени бази данни. Той се похвали, че за десет дни софтуерните специалисти, работещи по случая, успели да разбият суперсложен софтуер за криптиране, за който се твърдяло, че неможе да бъде разбит в продължение на десет години. Така е осигурен достъп до част от съдържанието на един от иззетите компютри. Гешев уточни, че на база една милионна част от съдържанието в него вече има доказателства за нерегламентиран достъп до 106 бази данни. Сред тях, освен тези на НАП, били такива на застрахователни дружества, търговски организации и \"какво ли още не\". \"Вероятно става въпрос за хакерство, но определено не е бяло\", каза още Иван Гешев. Анализът на съдържанието на разкодирания компютър показал търсене в базите данни по ЕГН на информации за премиера Бойко Борисов, депутата Делян Пеевски, главния прокурор Сотир Цацаров и евродепутата Емил Радев. \"Ако няма от какво да се притесняват, защо не отключат компютрите си\", попита Гешев. През миналата седмица от фирмата обявиха, че в тях има конфиденциални данни от техни клиенти и това е причината да не направят информация общо достъпна. Още в деня, в който беше обявено задържането на Кристиян, от  TAD Group обявиха , че подозират атака от конкуренти, защото изземането на техниката поставяло дружеството на колене. Иван Гешев посъветва задържаният за атаката срещу НАП, а в впоследствие освободен срещу подписка Кристиян Бойков да остане сам някъде на тъмно, да призове инстинкта си за самосъхранение и да прецени дали да съдейства на прокуратурата, или да си понесе отговорността. Междувременно днес  от прокуратурата в съобщение до медиите посочиха , че събраните до момента доказателства не разколебават обоснованото предположение, че Кристиян Бойков е извършил компютърното престъпление, в което е обвинен. В интервюто си пред БНТ  Гешев обясни как си представя работата на прокуратурата , ако я оглави и благодарение на удобно зададени му въпроси, отговори на всички атаки срещу себе си.", "date": "2019.07.23", "title": "Фирмата на задържания Кристиян се занимава с киберрекет, обяви Иван Гешев"}
{"url": "https://www.dnevnik.bg/evropa/regioni/2019/07/23/3941904_poveche_pari_za_malkite_regioni_i_tiahnata_svurzanost/", "text": "Нови възможности за усвояване на европейски средства ще осигури оперативната програма за регионално развитие до 2027 година. Министерството на регионалното развитие ги представя в различните региони на страната. За какво ще са парите, кой ще ги получава и как ще се кандидатства разясни в Бургас зам.-министър Деница Николова, цитирана от  БНР . С повече от настоящата сума от 3 млрд. лева ще разполага програмата. Увеличението ще дойде от Европа и от националния бюджет, с който ще се дофинансират проектите. Той също ще бъде завишен, обясни Деница Николова. Повече пари ще има за малките региони и тяхната свързаност с големите градове: \"По отношение на Бургас ще запазим линията на финансиране на града като основен център за растеж със съответни бюджети, които да могат да допринасят за развитието на градските пространства. Но вече основният ни фокус ще бъде за привличане на икономическия сектор в рамките както на структуриране на проектите, така и на тяхното изпълнение, за да търсим посока за увеличаване на стандарта на живот. Ще дадем възможност през новия период да бъдат финансирани и малките населени места, които до настоящия момент бяха изключени от възможността за достъп за финансиране, включително и поради политиката, която се водеше от страна на Европейската комисия, насочена основно към градските центрове.\" \"Ще осигуряваме по-добра свързаност на малките населени места и центровете. Така примерно няма да се насочват пари само за пътна инфраструктура, а ще се надгражда транспортна свързаност, икономически оператори с инвестиции, компонент за квалификация на човешките ресурси, осигуряване на кадри и стимулиране на работодатели\", допълни тя. Обясни, че проектите ще претърпят промяна от гледна точка на структура - те ще са не към един определен сектор, а ще има компоненти от всеки един сектор. Общата сума ще бъде разпределена по региони според нуждите им, уточни Николова. \"Ще има конкурентна среда по отношение на проектите, защото нуждите са много. Трябва да се изведат най-важните, които могат наистина да допринесат за икономическия стимул на конкретно място, населено, територия или регион. Ще търсим възможност да бъдат финансирани именно тези проекти, които имат най-голям, съществен принос за хората.\" Планира се и промяна в регионалните съвети за развитие, които ще се обособят като регионални структури, осъществяващи предварителна селекция на проектите. Като регионален орган те ще имат възможността да определят коя инвестиция е по-важна за населението и региона. Предвижда се регионалните съвети да предоставят писма за подкрепа на кандидат-бенефициентите по програмите за териториално сътрудничество. Експертите на Световната банка са разработили общо четири варианта за промяна на функциите и отговорностите им, които ще бъдат обсъждани на всички стратегически консултации в страната. Разработват и нови стратегически документи за регионално развитие на национално, регионално и общинско ниво. До края на годината ще бъде актуализирана Националната концепция за пространствено развитие, в която ще бъдат посочени националните приоритети.", "date": "2019.07.23", "title": "Повече пари за малките региони и тяхната свързаност се планират до 2027"}
{"url": "https://www.dnevnik.bg/biznes/2019/07/23/3941921_za_ministura_na_ikonomikata_bulgariia_oshte_e_v/", "text": "Състезанието за новия завод на \"Фолксваген\" в региона не е приключило и не сме отпаднали от него. България продължава да работи и да прави всичко възможно тази голяма инвестиция да е у нас, каза днес пред Би Ти Ви министърът на икономиката Емил Караниколов. Същата позиция през миналата седмица  изразиха и от \"Автомобилен клъстер България \". Караниколов посочи, че именно от клъстера са убедили управляващите, че България е готова да произвежда цели автомобили, и по неговото мнение страната има този капацитет. За момента обаче от \"Фолксваген\" избраха Турция като страната, с която да водят приоритетни преговори за изграждане на завод на нейна територия. Първата информация , че \"Фолксваген\" планира изграждане на нов завод за производство на коли \"Шкода\" извън Чехия и сред потенциалните места са страни на изток като България, се появи във вестник \"Ханделсблат\" през ноември миналата година. Впоследствие се разбра, че в него ще се правят коли от няколко марки на концерна. Според публикация на \"Капитал\"  инвестицията се оценява на над 1.6 млрд. евро, а пряко ще бъдат ангажирани над 5000 души. Като потенциални места за завода се споменават  площадката на бившия металургичен комбинат \"Кремиковци\"  и терени в индустриална зона \"Раковски\" край Пловдив. В България вече има над 230 фирми, които произвеждат компоненти за автомобилната индустрия, а за тях работят над 60 хиляди души. В коментар за  покупката на изтребители F-16 , която през миналата седмица беше одобрена от правителството и парламента, министърът каза, че се е работило по това България да придобие квалификация и способности да извършва ремонти на определени елементи от тях. \"При последващи ремонти ще имаме капацитета те да се извършват от българската индустрия, тоест държавни и частни фирми, които тепърва ще се избират. Ще имаме възможността да развиваме пилоти и инженерен състав\", обясни Караниколов. Според него, ако през годините този сектор се развие и стане конкурентен по отношение цени и качество, България ще може да участваме в процедури за ремонти на самолети на други страни.", "date": "2019.07.23", "title": "За министъра на икономиката България още е в състезанието за завода на \"Фолксваген\""}
{"url": "https://www.dnevnik.bg/evropa/2019/07/23/3941922_gurciia_shte_poiska_ot_kreditorite_si_oblekchavane_na/", "text": "Новото гръцко консервативно правителство заяви, че ще поиска от кредиторите си облекчаване на фискалните цели, поставени в споразумението му с тях, две години предсрочно, съобщи \"Асошиейтед прес\". Говорителят на гръцкото правителство Стелиос Пецас каза вчера пред парламента, че Атина ще поиска преговори с кредиторите, за да постигне намаляване на договорения първичен бюджетен излишък (от 3.5 процента от БВП - бел. ред.) от следващата година. \"Ние сме решени за засилим доверието в икономиката, като пристъпим бързо към реални реформи (...) През 2020 г. ще поискаме от нашите партньори първичните бюджетни излишъци да бъдат намалени до по-реалистични равнища\", заяви Пецас. При предишното правителство Гърция се съгласи да поддържа първичен бюджетен излишък от 3.5 процента до 2022 г. Според кредиторите това има решаващо значение за запазване на устойчивостта на гръцкия държавен дълг и засега те реагират хладно на идеята за предоговаряне на целите. Въпросът беше обсъждан миналата седмица в Атина между високопоставени представители на международните институции и министри от новото правителство. /БТА", "date": "2019.07.23", "title": "Гърция ще поиска от кредиторите си облекчаване на фискалните цели"}
{"url": "https://www.dnevnik.bg/sviat/2019/07/23/3941925_britanskite_liberali_izbraha_nov_lider_s_obeshtanieto/", "text": "Британската левоцентристка партия \"Либерални демократи\" избра Джо Суинсън за своя нов лидер, предаде ДПА. Суинсън, която ще е първата жена начело на партията, победи бившия министър Ед Дейви с 47 997 срещу 28 021 гласа на партийните членове. Тя обеща да направи \"всичко необходимо за спиране на Брекзит\" и да ръководи \"по-голямо, открито либерално движение, от което нашата страна толкова отчаяно се нуждае\", предаде \"Прес асосиейшън\".  \"Мой най-голям приоритет като лидер ще бъде  да спра Борис  и да спра  Брекзит \", каза тя ден преди очакваното обявяване на Борис Джонсън за лидер на управляващата консервативна партия. Суинсън ще замени на поста партийния ветеран  Винс Кейбъл , който бе две години начело на \"Либерални демократи\". / БТА", "date": "2019.07.23", "title": "Британските либерали избраха нов лидер с обещанието \"да спре Борис и Брекзит\""}
{"url": "https://www.dnevnik.bg/sviat/2019/07/23/3941927_beliiat_dom_i_kongresa_vremenno_shte_otmeniat_tavana/", "text": "Белият дом и лидерите на Конгреса постигнаха споразумение за временна отмяна на тавана за дълга на федералното правителство за период от две години и приемане на бюджета, предадоха световните агенции.  Споразумението трябва да бъде гласувано от Конгреса по-късно тази седмица. Ако бъде прието, то ще предотврати опасността от  дефолт на американското правителство  по суверенния му дълг поне до юли 2021 година, както и поредно скъпоструващо спиране на работата на федералните агенции, уточнява ДПА. Таванът на дълга е законодателно въведено ограничение за размера на задълженията, които федералното правителство може да поема, и в момента е 22 трлн. долара.  Без повишаване на тази граница министерството на финансите не би могло да заема пари от пазарите, за да плаща разходите на правителството. По-рано този месец министерството предупреди, че правителството може да изчерпи средствата, с които разполага, до септември, ако законодателите не успеят да постигнат споразумение преди лятната си ваканция през август.  В поредица туитове президентът  Доналд Тръмп  заяви, че сделката не съдържа \"горчиви хапове\" и е \"истински компромис\". /БТА", "date": "2019.07.23", "title": "Белият дом и Конгресът временно ще отменят тавана на дълговете на федералното правителство"}
{"url": "https://www.dnevnik.bg/sport/2019/07/23/3941931_citat_na_denia_v_kaliforniia_me_pohvaliha_za_dobur/", "text": "Победихме, защото това сме ние. Защото сме силни и защото със сърце и с душа правим нещата. И с много любов\", така Кубрат Пулев обясни  положителната развръзка  след изслушването пред Атлетическата комисия на Калифорния. Тя му върна праватa, след като българинът беше обект на разследване заради скандала около  целувката по устата на журналистката Дженифър Равало . \"Похвалиха ме и за добър английски, което не ме възгордява, защото не смятам, че ми е чак толкова добър. Въпреки всичко - за хейтърите в България, щом в Kалифорния ми одобряват английския, смятам, че всичко е супер\", каза Кубрат пред Би Ти Ви. \"Курсовете ме обогатиха допълнително. Благодарен съм на всичко това, което се случи. Чувствам се много по-ъпгрейднат\", добави той пред Нова. Българският боксьор очаква през октомври или ноември да се бие, като се надява това да се случи в България. Пулев чака и двубой за световната титла на IBF, където е официален претендент.", "date": "2019.07.23", "title": "Цитат на деня: В Калифорния ме похвалиха за добър английски"}
{"url": "https://www.dnevnik.bg/sviat/2019/07/23/3941930_avstraliia_otkri_droga_za_milioni_dolari_sled_kato/", "text": "Австралийската полиция случайно залови метамфетамини на стойност 200 млн. долара (140 млн. щатски долара), след като шофьорът, превозвал дрогата, се блъсна в полицейска кола. Случката се е разиграла на паркинг в предградията на Сидни. 28-годишният мъж е шофирал ван, натоварен с 270 кг наркотици, блъснал се е в празната полицейска кола и е потеглил. Охранителни камери обаче са заснели случая, а самият той е заловен час по-късно, разказва агенция \"Ройтерс\". Мъжът ще се изправи пред съда днес по обвинения в невнимателно шофиране и разпространение на наркотици.     ", "date": "2019.07.23", "title": "Австралия откри дрога за милиони долари, след като трафикант се блъсна в полицейска кола"}
{"url": "https://www.dnevnik.bg/bulgaria/2019/07/23/3941939_bulgariia_e_dala_grajdanstvo_na_914_chujdenci_za_2017/", "text": "България е сред страните в Европейския съюз, предоставила на най-малко чужденци гражданство. За 2017 г. 914 души са придобили българско гражданство. Най-много са чужденците от Украйна – 204, следвани от Русия – 174, и от Турция – 110, които са станали български граждани. За сравнение - през 2017 г. малко над 825 000 души общо са придобили гражданство от някоя европейска страна. Това сочи последната статистика, разпространена от Евростат, за предоставените гражданства в страните от Европейския съюз. Само Хърватия, Естония, Литва, Словакия, Лихтенщайн и Исландия са предоставили през 2017 г. по-малко статути на гражданство на чужденци в сравнение с България. В същото време статистиката показва, че през 2017 г. хиляди българи са станали граждани на страни, основно от Западна Европа – в Германия например 1760 българи са придобили гражданство, във Великобритания – 1818, в Белгия – 655, в Италия – 535, във Франция – 334. Държавите - членки на ЕС, в които повечето чужденци са придобили гражданство през 2017 г., са Италия (18% от всички придобити граждани в ЕС), Обединеното кралство (15%), Германия и Франция (по 14%), Швеция и Испания (по 8%). Основните получатели на гражданство на ЕС са хора от Мароко (8%), Албания (7%), Индия и Турция (по 4%). Франция, Испания и Италия (общо достигайки до 83%) са основните държави членки, в които хората от Мароко придобиват гражданство, докато за тези от Албания основна дестинация са Гърция и Италия (заедно 97%). Великобритания (53%) е основната държава членка, в която населението на Индия е придобило гражданство, докато за тези от Турция това е Германия (50%).", "date": "2019.07.23", "title": "България е дала гражданство на 914 чужденци за 2017 г., основно от Украйна и Русия"}
{"url": "https://www.dnevnik.bg/bulgaria/2019/07/23/3941946_prokuraturata_v_slujebniia_kompjutur_na_kristiian/", "text": "Обвиненият за източването на данни от Националната агенция за приходите (НАП) Кристиян Бойков е съхранявал данни на премиера Бойко Борисов, главния прокурор Сотир Цацаров и депутата от ДПС Делян Пеевски. Това съобщи прокуратурата в писмо до медиите, като уточнява, че то е в отговор на  изявленията на 20-годишния мъж пред медиите  след пускането му от ареста. Според държавното обвинение от събраните до момента доказателства може да се твърди, че в служебния компютър на Кристиян Бойков е била налична базата данни на НАП преди  разпространението ѝ в интернет пространството. Прокуратурата посочва още, че три дни преди публикуването на данните, между 10 и 12 юли, на служебния компютър на Бойков са правени търсения в тази база данни с единни граждански номера на няколко души, като цялата събрана информация е била съхранена във файл, който се казва \"Търсене за бивол\". Именно в този файл са открити данните на Борисов, Цацаров и Пеевски. Непосредствено преди търсенето за тях тримата е направено и такова за адвокатска кантора \"Авиора консулт\", която е свързвана с приближения до Пеевски адвокат Александър Ангелов. Информацията за кантората също била съхранена в папката \"Търсене за бивол\". От сайта за разследваща журналистика \"Биволъ\" предположиха, че тяхното име е замесено в разпространената от прокуратурата информация и използваха профила си във \"Фейсбук\", за да напишат, че мисията им е да разкриват корупция, злоупотреби с власт, конфликти на интереси и незаконно обогатяване. \"Това вбесява засегнатите от разкритията, които с всички сили и средства се опитват да ни смачкат. Няма да успеят\", пишат още те. Според прокуратурата Бойков е търсил в базата данни на НАП единния граждански номер на евродепутата Емил Радев. Резултатите от тези търсения пък разменил с друг човек. \"За разследването на този етап няма съмнение, че Кристиян Бойков е автор и разпространител на писмото до медиите, чийто автор се представя за \"анонимен руски хакер\". Продължава работата по декриптиране на иззетите веществени доказателства. Предстоят действия по разследването, свързани и с възможното ангажиране на наказателната отговорност и на други лица\", завършва писмото на прокуратурата. По-рано днес заместник главният прокурор  Иван Гешев обяви,  че водещата версия на прокуратурата е, че задържаният за източването на данните е изпълнявал нареждане на шефовете си, а фирмата, в която работи - TAD Group, се занимава киберрекет. Гешев, който вчера беше  номиниран за нов главен прокурор , посъветва Кристиян Бойков да остане сам някъде на тъмно, да призове инстинкта си за самосъхранение и да прецени дали да съдейства на прокуратурата, или да си понесе отговорността.", "date": "2019.07.23", "title": "Прокуратурата: В служебния компютър на Кристиян Бойков има папка \"Търсене за бивол\""}
{"url": "https://www.dnevnik.bg/sviat/2019/07/23/3940574_kak_kaprizite_na_vremeto_shte_se_otraziat_na_novata/", "text": "Капризите на времето през последната година ще влошат качеството на новата винена реколта във Франция, съобщава \"Ройтерс\". Земеделското министерство на страната прогнозира, че се очаква произведеното количество вино да се свие с поне 13%. В първата си прогноза за 2019 г. министерството очаква между 42.8 и 46.4 млн. хектолитра (1 хектолитър е еквивалент на 100 литра, или на около 133 стандартни бутилки - бел. ред.) вино, което е спад с 6-13% спрямо 2018 г. Предходната прогноза на министерството беше за спад от 2-5% спрямо средния добив за последните 5 години.      От есента насам лозята на най-големия в света производител на вино бяха подложени на студ и дъждове, жега и градушки. Западните винени райони, включително и Бордо, са били засегнати от лоши условия по време на цъфтежа, а в южната част на страната голяма роля е изиграла горещата вълна през юни. В края на юни във Франция бе отбелязан температурен рекорд за всички времена от 45.9 градуса, което доведе до множество горски пожари и до повяхването на много лозя. Липсата на дъждове през последния месец също увеличи сушата в части от страната, в резултат на което равнището на влажност в повечето винени райони падна под нормата, съобщава министерството.      Градушките и студът през зимата доведоха до измръзване на лозята в някои райони на страната, включително и в части на Бордо и Бургундия. В популярната област Шампан щетите от неблагоприятното време се ограничават до проблеми по време на цъфтежа, но и там се очаква по-слаба от миналогодишната реколта. Гроздето във Франция се прибира в късно лято и началото на есента и министерството се застрахова, че настоящата му прогноза може да бъде подложена на ревизия в зависимост от това какво ще е времето до прибирането на реколтата.", "date": "2019.07.23", "title": "Как капризите на времето ще се отразят на новата реколта вино от Франция"}
{"url": "https://www.dnevnik.bg/na_put/2019/07/22/3938975_parij_e_vashiiat_grad_ako_ne_mojete_da_jiveete_bez/", "text": "Предлагането на безплатна безжична интернет мрежа вече не е част от екстрите при наемането на хотел в чужбина за екскурзия. Достъпът до глобалната мрежа е част от ежедневието и буквално може да се сравни с това да има топла вода на мястото, в което е настанен туристът. Кой град обаче предлага най-добрата интернет инфраструктура в света, която прави така, че и за секунда да не изпитваш затруднение при опита си да използваш услугата? Такова изследване е направило специализираното издание Travelsim. Убедителен победител в него е френската столица Париж. Градът получава 69 от 100 възможни точки, като проучването обхваща 5 ключови признака за добра интернет свързаност. Градовете получават точки за най-много места с безплатна Wi-Fi мрежа на квадратен километър, места за настаняване с безплатна безжична мрежа на квадратен километър, летища с Wi-Fi мрежа, цена за пренос на мобилни данни и скоростта на интернет връзката. На база общия сбор от тези показатели след Париж се нарежда тайландският град Патая, който е известен с красивата си плажна си ивица и нощния живот. В челната десетка попадат още 4 азиатски града – Сингапур, Хонконг, Сеул и Осака, три европейски – Барселона, Милано и Майорка, както и един американски – Ню Йорк. Най-много места с безплатни Wi-Fi мрежи на квадратен километър има в Париж. Те са общо 3547. На второ място е Барселона с 1743, а трети е Патая с 1522. Най-много места за настаняване, предлагащи безплатен безжичен интернет, има в Патая, като те са почти 50 на квадратен километър. Втората позиция е за Париж с близо 18. Френската столица е следвана от Барселона и Милано, а всички останали градове в първите 10 са от Азия. Цели четири от летищата в Лондон осигуряват за пътниците си безплатен интернет. В Ню Йорк подобна услуга предлагат три аеропорта, докато в Токио и Истанбул те са два. Мобилните данни са най-евтини в Лондон, Майорка, Барселона, Милано и Париж, като там цената за един мегабайт е 3 британски пенса. За сравнение в Куала Лумпур, Сеул и Дубай цената на услугата е 4.44 британски паунда. С най-бърз интернет се отличават азиатските градове, като цели 6 попадат сред първите 10. Сингапур води убедително със скорост от 81 Mbps, следван от Хонконг с 56 Mbps и Барселона - 43 Mbps.", "date": "2019.07.23", "title": "Париж е вашият град, ако не можете да живеете без интернет"}
{"url": "https://www.dnevnik.bg/sviat/2019/07/23/3941953_dneshniiat_den_e_neraboten_i_neucheben_vuv_venecuela/", "text": "Властите на Венецуела обявиха днешния ден за неработен и отмениха занятията в учебните заведения заради прекъсването на  електроснабдяването  на цялата територия на страната. Това обяви днес в \"Туитър\" министърът на комуникациите и информацията Хорхе Родригес, цитиран от ТАСС.  Към гражданите също така е отправено предупреждение да не излизат от домовете си без необходимост.  Електроподаването се срина вчера  вечерта в редица райони на столицата Каракас и във всичките 23 щата на Венецуела. Властите обявиха, че работят за възстановяването на мрежата.  При предишното спиране на тока през март за около седмица правителството обвини опозицията и Съединените щати за енергийния срив, който лиши милиони хора от течаща вода и телекомуникации, напомня агенция \"Ройтерс\"./ БТА ", "date": "2019.07.23", "title": "Днешният ден е неработен и неучебен във Венецуела, защото няма ток"}
{"url": "https://www.dnevnik.bg/bulgaria/2019/07/23/3941955_kratki_novini_tunel_na_magistrala_hemus_e_zatvoren/", "text": "                         На 24 юли, сряда, от 22 ч., до 5 ч. на 25 юли ще бъде ограничено движението в тунел \"Витиня\" на \"Хемус\", в посока София, съобщи пътната агенция. Поради профилактика на осветлението в съоръжението, трафикът ще се пренасочва от км 35 по път I-1, и при км 30, на пътна връзка \"Витинска река\", ще се включва отново в магистралата. Движението за Варна в тунела ще се осъществява в една лента. Всички граждани и транспортни фирми могат да получават информация за актуалната пътна обстановка от интернет страницата на АПИ –  www.api.bg , както и по всяко време от денонощието на тел. 0700 130 20 в АПИ ЦИК предлага по 100 лв. на членовете на избирателните комисии  Централната избирателна комисия (ЦИК) предлага възнаграждението на членовете на секционните избирателни комисии да стана почти двойно - от 54 на близо 100 лв. Такава сума ще получават обаче хората, които идат на обучения. Целта на предложението е да се стимулира участието на повече млади хора в комисиите, след като на европейските избори имаше редица проблеми. На форум на ЦИК и сдружението на общините се разбра, че общините ще трябва да дофинансират изборите, както и че имат нужда от нови копирни машини. Запалил се автомобил затвори тунел на \"Хемус\" за часове Тунел \"Витиня\" на магистрала \"Хемус\" беше затворен и в двете посоки в продължение на няколко часа тази сутрин, заради горящ автомобил, съобщиха от Агенция \"Пътна инфраструктура\". Колата се е запалила в движение и е задимила тунела. Тя е с газова уредба и заради това временно е ограничено движението. Шофьорът на колата е с обгаряния, а пътничка от нея е била обгазена. Автомобилите използваха обходни маршрути, като се образуваха километрични колони.", "date": "2019.07.23", "title": "Кратки новини: Движението в тунела \"Витиня\" отново се ограничава"}
{"url": "https://www.dnevnik.bg/sport/2019/07/23/3941963_sestri_stoevi_shte_produljat_da_se_sustezavat_za/", "text": "Бадминтонистките Габриела и Стефани Стоеви промениха решението си и обявиха, че продължават да се състезават за България. Два месеца след като съобщиха, \"че се предават и няма да играят за страната\", те размислиха и ще участват на световното първенство. В края на май те  обвиниха федерацията  в отклоняване на средствата, отпускани от държавата, както и в \"изключителна арогантност, пренебрежение и откровена неприязън\". Стигна се до размяна на обвинения между федерацията и сестрите. Те обявиха, че  ще сезират главния прокурор Сотир Цацаров  заради присвоени пари от наградни фондове. На скандала реагираха и други национали по бадминтон, които  обвиниха Стоеви в звездомания . Според министъра на спорта  Красен Кралев  двете сестри са имали предложение да се състезават за Франция. В крайна сметка след срещи именно с Кралев двете променят решението си. \"След много срещи и разговори с министър Кралев ние взехме решение да поставим на първо място националния ни интерес и да участваме на световното първенство през август. Също така ние ще вземем участие в състезанията от международния календар за спечелване на квоти за Олимпийските игри в Токио през 2020 г. Благодарим на адвокат Радостин Василев, че ни помогна да вземем правилното решение в този труден за нас период\", съобщиха бадминтонистките във \"Фейсбук\". Съобщението е публикувано и на английски, като то гласи, че двете бадминтонистки \"поставят своята кариера на първо място\".", "date": "2019.07.23", "title": "Сестри Стоеви размислиха за отказването си и продължват да играят за България"}
{"url": "https://www.dnevnik.bg/skorost/2019/07/23/3941970_pri_noviia_red_za_registraciiata_na_koli_horata_shte/", "text": "При предлагания нов ред за регистрация на внесените в страната автомобили хората ще са като билярдни топки и ще трябват два-три спонта, за да свършат работа. Така коментира днес пред \"Нова телевизия\" автомобилният състезател и собственик на сервиз Румен Дунев текстовете в Закона за пътните превозни средства, който в края на миналата седмица беше качен на платформата за публични консултации на правителството. Той предвижда  регистрацията и установяването на техническото състояние на внесените коли да става в частни пунктове,  но документите за него и регистрационните номера да продължат да се дават от \"Пътна полиция\". Румен Дунев обясни, че така няма да се изпълни първоначалният замисъл да изчезнат опашките пред пунктовете за регистрация, а и вместо на едно място хората ще трябва да ходят поне на две. \"Обикновено колите идват без регистрационни номера, а частните фирми няма да могат да издават пълната документация и да дават номер на автомобила. Така че се налага клиентът или представител на фирмата отново да отиде до КАТ\", обясни Дунев. Той все пак уточни, че приветства стигането на закона до тази фаза, а като негови положителни черти посочи забраната за внос на коли с десен волан,  въвеждането на регулации при търговията с употребявани авточасти  и задължението техническите обслужвания и ремонтите по автомобилите да става само в регистрирани сервизи. Дунев се обяви и за нарочни записи в закона, които предвижда всяка промяна по колата, дори смяна на джанти и визуален тунинг, да се прави от сервизи, като промените се записват в талона.", "date": "2019.07.23", "title": "При новия ред за регистрацията на коли хората ще са като билярдни топки, смята Румен Дунев"}
{"url": "https://www.dnevnik.bg/bulgaria/2019/07/23/3942004_hristo_ivanov_buhalkata_geshev_niama_zadrujki_dori_ot/", "text": "Борисов и Пеевски да не бързат да се радват на скъпоплатения си деловодител Иван Гешев, а да се замислят колко тънка граница ги дели от това да станат негови клиенти. Това написа във \"Фейсбук\" лидерът на \"Демократична България\" Христо Иванов, който  реагира на интервюто пред БНТ  от тази сутрин на единствения до момента кандидат за главен прокурор Иван Гешев. Неговата кандидатура беше издигната единодушно от прокурорската колегия на Висшия съдебен съвет. Това означава, че най-вероятно втора кандидатура няма да има и изборът на Гешев е гарантиран. Изборът на новия главен прокурор ще се проведе на 24 октомври. Пред националната телевизия Гешев нарече формацията на Иванов \"кръг, който работи с болшевишки методи, имащ смешни меншевишки резултати\", и директно я обвини в съпричастност към хакерската атака срещу Националната агенция за приходите. Сегашният заместник главен прокурор отправи и лични нападки към Христо Иванов и Атанас Атанасов. Той  обвини в участие в политически заговор и фирмата , за която работи  обявеният за автор на атаките срещу НАП Кристиян Бойков . Взимайки повод от поведението на Гешев по време на интервюто, което по традиция даде от собствения си кабинет, Иванов предупреждава, че \"(кандидат) главният прокурор от Симеоново със спокойното безочие на бухалка в човешки вид ще гази всякакви стандарти на въздържане от политическо говорене, ще изостави дори преструвката на безпристрастие. Той допълва, че Гешев ще подменя доказателствата с пропагандни опорки, ще политиканства, развъжда конспиративни теории и заплашва. \"И това ще може да се отнася до всеки, малък и голям, в политиката и в бизнеса или просто случайно на грешното място...\", обобщава Христо Иванов. Бившият министър на правосъдието е притеснен и от това, че огромна репресивна власт ще получи човек без задръжки от нормативно, професионално-етично или поне образователно естество. Докато гледах, си помислих, че има една една тъжна ирония. Вероятно пред телевизорите са били и Пеевски и Борисов, които са се радвали на своя нов \"скъпоплатен деловодител\" (по собствените му думи, с алюзия към ролевия модел Филчев), въоръжен с огромна репресивна власт и нула задръжки от нормативно, професионално-етично или поне образователно естество. Запитах се дали си дават сметка колко тънка граница ги дели от това да станат негови клиенти. И, че когато това неизбежно се случи, те ще разчитат на някой от \"екстремистите\" в демократичната общност или журналистите и адвокатите, които днес чухме да бъдат атакувани, да бранят правата им. Но и това не е най-важното. Важното е, че ни беше показано новото нормално. Трябва всички да свикваме с гледката как сутрин по т.нар. национална телевизия (кандидат) главният прокурор от Симеоново със спокойното безочие на бухалка в човешки вид ще гази всякакви стандарти на въздържане от политическо говорене, ще изостави дори преструвката на безпристрастие, ще подменя доказателствата в процеса с пропагандни опорки, ще политиканства, развъжда конспиративни теории, заплашва. И това ще може да се отнася до всеки, малък и голям, в политиката и в бизнеса или просто случайно на грешното място... Ако не ви се гледа това интервю или не можете да си го представите разтеглено до седем години от гражданската си съдба - можете да прочетете една друга велика книга на Стругацки - \"Град обреченный\", там всичко е описано. И не, не става дума за фантастика от съветския период. Става дума за нашия живот в уж европейска България, ако го допуснем...", "date": "2019.07.23", "title": "Христо Иванов: Бухалката Гешев няма задръжки дори от образователно естество"}
{"url": "https://www.dnevnik.bg/bulgaria/2019/07/23/3942073_lozan_panov_sistemata_na_prokuraturata_napodobiava/", "text": "Нагледахме се на случаи, в които се избират главни прокурори, в които имаше пак проформа предложени кандидати, и в крайна сметка дори тези, които внесоха предложенията, не гласуваха за собственото си предложение.\" Така председателят на Върховния касационен съд (ВКС) Лозан Панов коментира номинацията на Иван Гешев за главен прокурор. Вчера 11-те членове на прокурорската колегия на съвета  издигнаха кандидатурата на заместник главния прокурор Иван Гешев  за наследник на Сотир Цацаров. Панов обясни, че ще обяви позицията си, след като бъде изслушана концепцията на Гешев и визията му за развитието на прокуратурата. \"Много е важно да видим каква е неговата концепция и визия за развитието на прокуратурата. Освен това трябва да му бъдат задавани въпроси, включително и от медиите, и от всички, които се интересуват, защото това е една много важна тема, това е събитието на тази година – изборът на главен прокурор. Така че ще чуете моето мнение, когато чуем неговата концепция\", обясни Панов. Той допълни, че е важно и с какви дела и разследвания се е занимавал Гешев, колко и кои от тях е придвижил към съда и изобщо цялата му професионална дейност. Панов също каза, че не е изтекъл срокът за номинации и напомни, че има още заседания на пленума, на които може \"всичко да се случи\". Панов подчерта, че структурата на прокуратурата \"наподобява стар съветски модел, на върха на която е главен прокурор, който може да прави всичко\". \"Трудно ми е да приема, че колегите, които ще работят с бъдещия главен прокурор, връщайки се в прокуратурата, няма да имат тези взаимовръзки и конспирации, които да ги подпомогнат да взимат решение да гласуват заедно за главен прокурор\", каза още Панов. Боян Магдалинчев - големите в съдебната система не са продукт на политически решения \"Изборът на главен прокурор няма да бъде политическо решение. Големите в съдебната ситема не са продукт на политически решения.\" Това заяви представляващият Висшия съдебен съвет (ВСС) Боян Магдалинчев в ефира на Би Ти Ви. Очертава се това да бъде единствената кандидатура, предложена от прокурорската колегия на ВСС, а по закон единствено колегията и министърът на правосъдието имат правомощия да издигат кандидатури. Министър Данаил Кирилов вече каза, че няма да прави предложения, но  остави \"отворена вратичка\" да го направи , ако процедурата \"започне да се изкривява\" или ако няма нито един кандидат. \"Има още две заседания – в четвъртък и в следващия понеделник, когато има принципна възможност и прокурорската колегия да номинира още кандидати. Но не би било логично и нормално да се подпишеш под името на един кандидат, а след това под името на друг. За кого ще дадеш гласа си?\", коментира Магдалинчев. Гешев от своя страна  многократно е заявявал, че е сигурен \"на 99%\" , че няма да участва в тази мръсна и кална битка. Магдалинчев не можа да отговори как е бил убеден Гешев да бъде издигнат. \"Вероятно това е труден и тежък избор, тъй като много неща се стоварват на гърба на главния прокурор – той трябва да е наясно каква тежка функция има. Тогава той каза, че други причини от личен характер го спират\", коментира Магдалинчев. През месец май  в медиите излезе информация за жената , с която Гешев живее на семейни начала, и твърдения, че тя е свързана с Александър Ваклин – основният свидетел по делото срещу бившия кмет на \"Младост\" Десислава Иванчева, заместничката й Биляна Петрова и Петко Дюлгеров. Те бяха осъдени на първа инстанция от специализирания съд за подкуп, който са получили от предприемача Ваклин. Според Магдалинчев тази информация не е била потвърдена и не е вярно, че жената, с която живее Гешев, е свързана с Ваклин. \"Ако остане само един-единствен кандидат и не се направят предложения за нов кандидат, няма 100% гаранция, че Иван Гешев ще бъде избран за главен прокурор. По закон трябва да има минимум 17 гласа. В съдийската колегия има 14 души и не е сигурно дали поне 6 от тях ще застанат зад неговата кандидатура. Най-силният момент е изслушването и тогава те могат да бъдат убедени дали да покрепят Гешев\", коментира Магдалинчев. Представляващият ВСС отбеляза, че е факт, че през последните години Иван Гешев много ярко присъства в публичното пространство. \"Много действия показват неговата динамика и изява, както и като специалист, така и публично и все пак – основно заради неговата работа. За първи път се случва човек, който е тръгнал от най-ниското стъпало, да бъде издигнат за главен прокурор и да е от системата на прокуратурата\", каза Магдалинчев. По думите му, пример за успешно приключило дело на Гешев, макар и само на първа инстанция, е  присъдата по делото срещу Иванчева . Другите по-големи разследвания, по които той е работил, все още не са стигнали до присъда. Помолен да коментира  думите на Лозан Панов след срещата при президента  Румен Радев по време на консултациите – че без реформа не може да има политически независим главен прокурор, Магдалинчев каза, че реформа е имало през 2015 г. Тогава с промяна в Конституцията ВСС бе разделен на две – парламентарна и професионална квота. 11 от членовете на ВСС се избират от Народното събрание, а останалите 11 са от професионалната квота на съдии, прокурори и следователи. Всичко за номинацията на Иван Гешев за главен прокурор -  тук . Всичко за процедурата по избор на нов главен прокурор -  тук .", "date": "2019.07.23", "title": "Лозан Панов: Системата на прокуратурата наподобява стар съветски модел (видео)"}
{"url": "https://www.dnevnik.bg/sviat/2019/07/23/3942097_huauei_sukrashtava_nad_70_ot_slujitelite_na/", "text": "Китайската корпорация \"Хуауей\" (Huawei) обяви, че съкращава над 70 процента от служителите в изследователското си подразделение в САЩ - компанията \"Фючъруей\" текнолъджис (Futurewei Technologies), предадоха \"Ройтерс\" и ТАСС. Ще бъдат освободени над 600 от 850-те служители на \"Фючъруей\", като съкращенията са започнали още вчера. Компанията е била принудена да вземе това решение заради \"срива на бизнес дейността, предизвикан от действията на американското правителство\", се посочва в изявление. \"Фючъруей\" има офиси в Силициевата долина, в градовете Сиатъл, Чикаго и Далас. \"Хуауей\" е сред най-големите в света производители на телекомуникационно оборудване. Министерството на търговията на САЩ през май включи компанията в черен списък на организации, представляващи риск за националната сигурност. Министерството на правосъдието пък повдигна обвинения срещу нея в кражба на търговски тайни и други престъпления, припомня \"Ройтерс\". Заради черния списък прехвърлянето на някои технологии от Фючървей към компанията-майка е незаконно. Списъкът също така ограничава покупките на продукти на американски технологични компании от \"Хуавей\". \"Фючъруей\" бе създадена отчасти с целта да работи в близко сътрудничество с американските университети и изследователски центрове. Компанията е подала заявки за над 2100 патента в сфери като телекомуникации, клетъчни мрежи от пето поколение (5G), видео и фототехнологии, по данни на патентното ведомство на САЩ. /БТА", "date": "2019.07.23", "title": "\"Хуауей\" съкращава над 70% от служителите на изследователското си звено в САЩ"}
{"url": "https://www.dnevnik.bg/bulgaria/2019/07/23/3942121_prezidentut_naloji_veto_i_na_sdelkata_za_iztrebitelite/", "text": "Президентът Румен Радев наложи вето върху Закона за ратифициране на международния договор за придобиването на изтребителите F-16 Block 70 и свързанатa с тях поддръжка.  Законът беше гласуван от Народното събрание на 19 юли.  Основното съображение на държавния глава е, че ратификацията на закона е станала прекалено бързо. \"Несъмнено е, че когато се вземат стратегически решения, свързани с отбраната и националната сигурност на страната, е необходимо не само да бъдат осигурени постижими за държавата финансови параметри, но и да има широк консенсус и подкрепа. Острите спорове в Народното събрание при обсъждането на ратификационния закон, нетипични за този вид закони, показаха, че по параметрите на договора не е потърсено и не е постигнато обществено съгласие\", пише още в мотивите на президента. Според него няма \"национално съгласие и убеденост във взаимноприемливите условия на договора\". Това по думите му било \"изключително тревожно\". В мотивите се отбелязва, че законът е приет \"по бързата писта\", вместо да мине през две гласувания в отделния заседания на парламента. \"Поради скъсената законодателна процедура останаха неизяснени редица важни въпроси като цени, гаранции, срокове за доставки, неустойки, обезщетения и други. На България е необходим самолет с многофункционални способности, което се постига не само с качествата му, а и с пълен пакет въоръжение, съпътстващо оборудване и обучение на личния състав. При обсъждането и гласуването в пленарната зала на Народното събрание бяха изказани възражения и предложения, които не можаха да бъдат развити и обсъдени поради приложената съкратена законодателна процедура\", допълва Радев. Ветото на президента беше очаквано , след като на няколко пъти той разкритикува параметрите на договора между България и САЩ, като според него страната ни няма да се сдобие с всички необходими въоръжения за изтребителите. Офертите от САЩ за договорите за доставка на \"F-16 блок 70/72\" са валидни до 5 септември. Дотогава трябва да са преведени 1.256 млрд. долара. Първите два самолета би трябвало да бъдат получени след 4 години - средата на 2023 г., а още четири - до края на същата година. В първото тримесечие на 2024 г. се очакват последните 2 броя. Очаква се решение на Конгреса, с което САЩ ще дадат 60 млн. долара, което би намалило цената. Начинът на плащане на самолетите предвижда сумата да се депозира изцяло в кратък срок по сметка на федералното правителство на САЩ. Сумите по договорите ще бъдат обособени по отделна сметка, предназначена за програмата за чуждестранни продажби за военни цели (FMS) на България. За да се осъществи сделката, се наложи правителството да одобри проект за коригиране на държавния бюджет за 2019 г., според което дефицитът в него ще се увеличи с 1.829 млрд. лв. Вчера пък се разбра, че  Министерството на финансите поема нов вътрешен дълг  в размер на 400 млн. лв., който се налага заради изплащането на сделката за изтребителите. Това е 18-ото вето, което президентът Румен Радев налага от встъпването си в длъжност, както и трето за този месец, след като вече оспори решението на парламента за  дивото къмпингуване  и  финансирането на партиите от бизнеса.  - парламентът дава на правителството мандат да преговаря за F-16, като председателят на комисията по отбрана Константин Попов (ГЕРБ, бивш командир на ВВС) уверява, че САЩ \"предлагат пълен пакет с въоръжение\". - министърът на отбраната Красимир Каракачанов каза, че може да има договор до края на юни, макар още да няма официална оферта от САЩ. По това време, както и в последвалите месеци и той, и премиерът Бойко Борисов говорят, че правителството може да си позволи не много над 2 млрд. лв. за сделката.  - българският преговорен екип замина за САЩ. - САЩ обявяват, че има принципно одобрение, включително от Конгреса, за сделка. Добавен е и подробен списък какво е поискала България, а посочената цена е с над 1 млрд. лева над одобреното от парламента. Последва обяснение, че това е своеобразен \"таван\" на сумата, защото е по умишлено завишени параметри, за да не се търси отново одобрение от конгресмените на крайния договор с по-ограничени параметри.  - правителството одобрява договора за F-16.  - правителството одобрява увеличаване на дефицита с 1.8 млрд. лв. - обсъждането на договореното тепърва започва в парламента, Каракачанов казва на депутатите, че практически имат 2 календарни седмици да го одобрят - до края на месеца, защото офертата е до 3-5 септември и дотогава трябва да се организира превеждането на парите.  - парламентът одобри покупката на изтребителите на първо четене.", "date": "2019.07.23", "title": "Президентът наложи вето и на сделката за изтребителите F-16"}
{"url": "https://www.dnevnik.bg/biznes/2019/07/23/3942115_petrolnata_asociaciia_se_oplaka_na_poslanici_ot/", "text": "Ръководството на Българската петролна и газова асоциация се е срещнало с представители на посолствата на Великобритания, Холандия, Австрия, Румъния и Гърция в България, съобщава организацията. Причината за това е наредбата на финансовото министерство Н-18, която задължава бензиностанциите да издават касови бележки, в които да се вижда как е формирана цената по разбивки. Още от самото създаване на наредбата асоциацията непрекъснато я критикува и търси начини да отложи прилагането й. Това вече се случи и прилагането й бе отложено за края на септември вместо от началото на април. На срещата с посланици и представители на посолствата от асоциацията са представили опасенията си от евентуалните негативни последствия, които ще произтекат от влизането в сила на наредбата. Според асоциацията на бележката да има реквизит \"покупна цена\" би противоречало на основополагащите принципи на ЕС, както и на приложимите в съюза правила за лоялна конкуренция, защитавани от член 101 от Договора за функциониране на ЕС. Покупната цена е търговска тайна, гарантирана от международното, европейското и националното право, посочили от асоциацията. Осветляването на подобна информация би могло да доведе до изкривяване на конкуренцията между търговските оператори, което не е в полза нито на потребителите, нито на търговците и като цяло – на българската икономика, подчертали те. Въвеждането на подобно правило би засегнало не само националния пазар, но и съюзната търговия с горива, тъй като множество европейски фирми извършват вътрешнообщностни доставки на територията на страната, обяснили от асоциацията. На практика обявяването на покупна цена не носи обективна допълнителна информация за потребителите, тъй като в нея не са включени редица разходи, които правят компаниите, като например съхраняване на държавни резерви, разходи по експлоатация, логистични и маркетингови разходи, смята организацията. На срещата нейните представители обявили, че са потърсили среща с премиера Бойко Борисов по темата. \"Капитал\" също отбелязва, че ползата от такава информация върху касовата бележка е спорна, тъй като разликата между покупна и продажна цена на горивото не представлява търговска надценка, защото в нея се включват и разходите по наем/изграждане на обектите, заплати на персонала, дължими местни данъци и т.н. При малките независими бензиностанции тази разлика ще е по-реална, но при компаниите, които освен продажби на дребно имат и търговец на едро, както и преработвател, тази информация ще е по-скоро декларативна.", "date": "2019.07.23", "title": "Петролната асоциация се оплака на посланици от наредбата за касовите бележки"}
{"url": "https://www.dnevnik.bg/sviat/2019/07/23/3942109_iaponiia_vdigna_iztrebitel_zaradi_ruski_a-50_severna/", "text": "Руски самолети разтревожиха две държави в Източна Азия за последните часове, а трета - Северна Корея - е задържала риболовен кораб според руско издание. Японските сили за самоотбрана потвърдиха, че са вдигнали изтребители заради руски и китайски самолети във въздушното пространство на страната. Това стана малко след като министерството на отбраната в Сеул съобщи, че южнокорейски бойни самолети  са открили предупредителна стрелба по руски военен самолет  - същият, преминал над остров, оспорван и от Сеул, и от Токио. Сигналът е отправен към самолет А-50 за радиолокационно засичане на далечни разстояния, но според руското отбранително ведомство е имало и два бомбардировача Ту-95МС. Според данните на Токио прелетелите над Корейския проток (разделящ Корейския полуостров от Япония) самолети са два китайски бомбардировача H-6 и два руски Ту-95, заедно с А-50. В резултат Япония обвини Русия в нарушаване на държавната граница заради преминаването над острова, известен като Такешима (за Токио) или Докдо (за Сеул). \"В неутрални води\" Само за дванайсетте месеца до 31 март тази година Япония е регистрирала 999 случая на прехващане на китайски и руски самолети близо до територията си. Русия настоява, че инцидентът е станал над неутрални води, а Ту-95 са преминали на над 25 км от спорния остров ( Япония публикува документ с карти , според който това е вярно). Никъде в позицията обаче не се споменава А-50, пише руското издание РБК. Москва също така обвини Южна Корея, че е с действията си е застрашила руски самолети, тъй като става дума за \"планов\" полет в съответствие с международните правила. Тя същевременно твърди, че не е откриван огън срещу А-50, изстреляни са само т. нар. лъжливи топлинни цели. По-късно Москва добави, че това е първият съвместен патрул в Азиатско-тихоокеанския регион с Китай. Задържани от седмица Междувременно граничните власти на Северна Корея обявиха, че руски риболовен кораб е задържан на 100 км от брега, а екипажът е обвинен, че е нарушил военно охранявана зона. Според съсобственика на компанията Сергей Седлер, чийто кораб е \"Сахалин 8\", екипажът прекарва дни в каютите, без да има право на достъп до палубата. Представител на руското посолство, пристигнал в пристанището Вонсан, е човекът, съобщил за случилото се. Седлер обяснява за РБК, че задържането - в нощта на 16 срещу 17 юли - вероятно е станало заради незаконно пресичане на границата. От общо 17 души екипаж 15 са руски граждани, двама са южнокорейци.", "date": "2019.07.23", "title": "Япония вдигна изтребител заради руски А-50, Северна Корея задържа руски риболовен кораб"}
{"url": "https://www.dnevnik.bg/bulgaria/2019/07/23/3942138_demokratichna_bulgariia_poiska_ostavkata_na_ivan_geshev/", "text": "Демократична България\" поиска оставката на зам. главния прокурор Иван Гешев, който  само преди ден бе номиниран и за главен прокурор . В позицията си обединението призовава за оставката на Гешев \"поради очевидната му непригодност\" и за да може \"свободно да се влее в политическия живот на страната, което очевидно силно го влече\". Обединението призовава и членовете на Висшия съдебен съвет и министъра на правосъдието Данаил Кирилов да инициират срещу Гешев дисциплинарно производство за нарушаване на всички основни принципи на прокурорската етика. \"Призоваваме членовете на прокурорската колегия да оттеглят номинацията на г-н Гешев поради пълна етична и манталитетна непригодност да оглавява държавното обвинение в едно европейско и демократично общество\", коментират от \"Демократична България\". В позицията се обосновава подробно искането за оставка с  интервюто на Гешев пред БНТ , в което той прави \"недопустими внушения за участие на \"Да, България\" и \"Демократична България\" в атаката срещу НАП и атакува съпредседателите на обединението Атанас Атанасов и Христо Иванов\". \"По същество твърденията, че \"Демократична България\" е  координирала атаката срещу НАП , са не само напълно несъстоятелни, но и в противоречие с основните принцип на обединението и неговото трайно политическо поведение. Както при срива на Търговския регистър, така и при атаката на НАП \"Демократична България\" изразява позиция като силата с най-висока експертиза в областта на електронното управление и висока киберкултура\", се казва в позицията на \"Демократична България\". \"Ако нашите настоявания за отговорност и подробните ни предложения за мерки бяха чути при срива в Агенцията по вписванията, днес нямаше да има катастрофа в НАП. Законността, свободите на гражданите и националната сигурност са основни наши политически каузи. Абсолютно немислимо е за нас да бъдем съпричастни към подобна атака срещу институции или да нарушим правата на милиони български граждани\", посочват още от обединението. По-рано днес лидерът на \"Демократична България\"  Христо Иванов реагира с публикация  във Фейсбук на интервюто пред БНТ от тази сутрин на единствения до момента кандидат за главен прокурор Иван Гешев. \"Борисов и Пеевски да не бързат да се радват на скъпоплатения си деловодител Иван Гешев, а да се замислят колко тънка граница ги дели от това да станат негови клиенти\", написа Иванов. Пълния текст на позицията на Демократична България четете -  тук . Всичко, което трябва да знаете за източването на данни от Националната агенция за приходите -  тук .", "date": "2019.07.23", "title": "\"Демократична България\" поиска оставката на Иван Гешев"}
{"url": "https://www.dnevnik.bg/evropa/2019/07/23/3942172_sanches_se_provali_v_purviia_opit_da_poluchi_podkrepa/", "text": "Испанският и.д. премиер социалист Педро Санчес очаквано претърпя провал в първия си опит да получи парламентарна подкрепа за сформирането на правителство, предаде \"Ройтерс\". Сега той има два дена, в които да опита да постигне сделка с крайнолявата партия \"Подемос\" преди втория вот. Санчес, който изпълнява длъжността премиер след  изборите през април , се нуждаеше от абсолютно мнозинство от най-малко 176 гласа в негова подкрепа в 350-местния парламент, за да бъде утвърден. В четвъртък Санчес ще се нуждае от обикновено мнозинство – повече гласове \"да\", отколкото \"не\". Днес той загуби със 124 гласа срещу 170. Петдесет и двама гласуваха с \"въздържал се\". Съставянето на коалиция в срок бе под въпрос месеци след изборите на 28 април, когато Санчес спечели едва около една трета от местата. В края на миналата седмица Санчес даде по-рано сигнал , че неговата Испанска социалистическа работническа партия е близо до сделка за съставяне на правителство с крайнолявата \"Подемос\". Вчера обаче лидерът на \"Подемос\" Пабло Иглесиас  отправи в парламента  призив към Санчес партията му да бъде представена в правителството по начин, отговарящ на дела й от гласовете, които получи на парламентарните избори през април. \"Този, който иска коалиционно правителство, не предлага декоративна роля на сила с 3.7 милиона избиратели\", каза Иглесиас. Без подкрепата на \"Подемос\" социалистите имаха слаби шансове да осигурят утвърждаването на Санчес за председател на правителството. Санчес управляваше без мнозинство, с малко над една четвърт от вота и с подкрепата на разнородна коалиция, след като миналата година предшественикът му консерватор Мариано Рахой подаде оставка. Рахой също работеше с кабинет на малцинството с малко под една трета от местата в парламента. Влизането на \"Подемос\" и центристите от \"Сиудананос\" фрагментира политическата система на страната в годините, докато Испания опитваше да излезе от кризата. Според източници от \"Подемос\" и социалистическата партия основният въпрос е каква роля биха имали министри на крайнолявата партия. Ако Санчес не бъде утвърден в четвъртък, нови гласувания може да се проведат през септември. Ако и в тях претърпи провал, на 10 ноември може да има нови избори.", "date": "2019.07.23", "title": "Санчес се провали в първия опит да получи подкрепа за сформиране на правителство"}
{"url": "https://www.dnevnik.bg/sviat/2019/07/23/3942186_germanskoto_avtomobilostroene_ima_seriozni_problemi/", "text": "                         - За съжаление не е никак измамно. Германското автомобилостроене има сериозни конюнктурни проблеми, продажбите и производството намаляват. Но това не се отнася само до автомобилната промишленост. Като че ли не обърнахме особено внимание на новината, че през миналата година производството в Германия е спаднало с 9 процента, а през първата половина на 2019-а дори с цели 12 процента. А в автомобилната индустрия проблемите са още по-големи. - Да. Ако погледнем в бъдещето и си дадем сметка за мащабните промени, които се извършват, то наистина електромобилността е това, което най-много ме занимава, което струва изключително скъпо и откроява разликите в постиженията на отделните концерни. БМВ например е по-напред - поне сред германските производители, и може да се похвали с повече успехи. Но трябва ясно да кажем и това, че заради колебливото си поведение относно това как да се продължи по този път тази преднина беше проиграна през последните няколко години. И БМВ поизостана, а други производители като \"Фолксваген\", но също и \"Даймлер\" наваксаха изоставането си и междувременно се изравниха с БМВ. - Не са само електрическите автомобили - в този процес на трансформация става въпрос също за автономното шофиране и за услугите, свързани с мобилността. Всичко това наистина струва огромни пари, чиято възвръщаемост няма да дойде веднага - чак след няколко години инвестициите ще започнат да се възвръщат, ако всичко върви добре. Това е високорисков мениджмънт. Но е вярно, че не всички фирми разполагат с достатъчно паричен ресурс, за да се захванат така усърдно с темата електромобилност, както правят това във \"Фолксваген\". Затова ще продължим да бъдем свидетели на сливания в бранша - също и в сферата на електромобилността. - Това е съвършено вярно - преходът от двигатели с вътрешно горене към електромобили ще струва работни места. Нашите изчисления сочат, че само в Германия до 2030 година ще бъдат съкратени между 15 и 20 процента от работните места в бранша. И може би е добре да се помисли за някакви социални програми за тези хора, защото - в най-лошия случай - ще говорим за стотици хиляди засегнати от тази промяна. - Смятам за разумно първо да се търси напредък по темата за електромобилността и там да бъдат хвърлени всички сили. Защото другите технологии, например горивната клетка, ще бъдат узрели за серийно производство не по-рано от втората половина на следващото десетилетие. Вярно е, че има риск, когато залагаш толкова много на електромобилите. Включително защото, да вземем пак \"Фолксваген\", не можеш да контролираш изцяло процесите - например изграждането на необходимата инфраструктура от зарядни станции. И за да могат да продават толкова автомобили, колкото си представят във \"Фолксваген\", те ще трябва да разчитат и на помощ от държавата, а може би също и на други играчи. - Германските фирми трябва най-напред да наваксат изоставането си по отношение на електрическите автомобили. Например спрямо \"Тесла\", но също така и спрямо някои китайски компании, които са много активни в тази област. И мисля, че това е напълно по силите на германските автомобилни производители – да наваксат изоставането. Не така стоят нещата може би в другите области - дигитализацията и относно автомобилите, които взаимно си обменят информация (Connected Car). Тук опираме до темата софтуер, което германските фирми не владеят особено добре - поне досега това е било така. В тази сфера също има много за наваксване.", "date": "2019.07.23", "title": "Германското автомобилостроене има сериозни проблеми"}
{"url": "https://www.dnevnik.bg/bulgaria/2019/07/23/3942176_pod_natiska_na_dps_gerb_skloni_da_zapazi_mashinnoto/", "text": "Възможност за машинно гласуване на местните избори на 27 октомври т.г. няма да има. На следващите парламентарни избори обаче в страната ще се гласува само с машини. Това ще стане, след като под натиска на ДПС днес ГЕРБ изненадващо се отметна от предложението си за отпадане на машинното гласуване на парламентарни избори, а с гласовете на 13 депутати от двете партии правната комисия в парламента реши на местния вот тази есен да няма възможност за машинно гласуване в 6 хиляди секции, както по инициатива на ДПС предвиждаше сега действащото законодателство. \"БСП за България\" бяха против, а колегите им от \"Обединените патриоти\" се въздържаха. Окончателно промените в Изборния кодекс трябва да бъдат гласувани в парламента тази седмица. След като на европейския вот на 26 май т.г. имаше възможност за гласуване с машини в 3 хиляди секции, анализ на Централната избирателна комисия (ЦИК) показа, че машинното гласуване е скъпо, а отчитането на резултатите - сложно. В началото на юли ГЕРБ, \"Обединени патриоти\" и \"Воля\" внесоха спешни промени в Изборния кодекс, с които  да се отмени машинното гласуване на парламентарни и местни избори , т.е. с устройства да се гласува само на президентски и европейски избори. Управляващите обявиха, че имат подкрепата и на ДПС, но  депутатите от движението казаха, че са склонни за \"компромис\" и \"спасяване на местния вот\" , но не искат отмяна на машинното гласуване. При първия опит за гласуване на промените в Изборния кодекс заедно с БСП ДПС провали кворума за откриване на пленарно заседание. Днес по време на заседанието на правната комисия новозаклелият се депутат от ГЕРБ Красимир Ципов, който доскоро бе зам.-министър на вътрешните работи, изненадващо предложи гласуването с устройства на парламентарните избори да остане. Текстът бе подкрепен само от ГЕРБ и ДПС, а останалите партии се въздържаха. Според досега действащото законодателство по инициатива на ДПС на този вид избори през 2021 г. в страната трябва да има само машинно гласуване, с изключение на секциите под 300 избиратели. На въпрос на \"Дневник\" дали предложението му е компромис между ГЕРБ и ДПС Красимир Ципов каза, че е проява на разум. По-рано на заседанието на комисията депутатът от ДПС Хамид Хамид обяви подкрепа за идеята на Ципов и оттегли предложенията на движението за машинно преброяване на хартиените бюлетини, като обяви, че ще ги внесе на следващ етап. Те така или иначе нямаше да бъдат разгледани, тъй като не са по променяните текстове. Депутатът от \"БСП за България\" Крум Зарков обяви, че отмяната на машинното гласуване за местния вот е запъване на магаре на мост.", "date": "2019.07.23", "title": "Под натиска на ДПС ГЕРБ склони да запази машинното гласуване на парламентарни избори"}
{"url": "https://www.dnevnik.bg/sviat/2019/07/23/3942190_izborite_v_ukraina_biaha_svobodni_no_politika_i_biznes/", "text": "Извънредните парламентарни избори в Украйна се състояха при уважение на основните свободи и с ефикасен подход на администрацията, но в кампанията имаше злоупотреба със средства чрез сложна смесица от бизнес и политически интереси. Това е едно от  обявените  снощи заключения на мисията наблюдатели на няколко институции в Организацията за сигурност и сътрудничество в Европа (ОССЕ), Парламентарната асамблея на НАТО и Европейския парламент. За това, спечелен с мнозинство от партията на президента Володимир Зеленски, тя включваше 811 наблюдатели от 45 страни. На пресконференция в Киев представители на мисията обърнаха внимание, че партиите са заменили много членове на местни избирателни комисии в последния момент, в някои случаи - на самия изборен ден. Това \"подронва стабилността и ефикасността на работата им\", смятат наблюдателите. Няма и ясна законова рамка на финансиране на кампанията и това пречи на \"прозрачността и отчетността\", а големи донори могат \"неправомерно да влияят на политиката чрез система на клиентелизъм и патронаж\", отбелязва ОССЕ. Друг проблем е разпространеното купуване на гласове - над 125 наказателни разследвания са започнали (за сравнение, в България на последните избори на 26 май имаше 19 досъдебни производства, макар в случая да бе значително по-голям делът на отказаните сигнали). Отбелязва се, че не е било възможно вотът да се състои в анексирания от Русия Крим или райони под контрола на незаконни въоръжени групировки. \"Опростената процедура\" за вътрешно разселени украинци, позволила бърза смяна на адреса им, за да могат да гласуват, е дала възможност за по-лесно упражняване на това право в цялата страна. Информацията към гласоподавателите обаче \"за съжаление\" е липсвала и затова малко от хората, могли да се възползват от тази промяна, са го направили. Официалните данни на Киев говорят за 1.5 млн. вътрешно разселени заради конфликта в Източна Украйна. От тях сменилите адреса си, за за могат да го гласуват, според ОССЕ са едва 47 хил. Освен това петте най-големи медиийни групи имат общ дял на аудиторията от над 70%, а дневният им ред се определя от икономическите интереси на собствениците, докато относително новият обществен оператор е недофинансиран, а безопасността на журналистите е под въпрос.", "date": "2019.07.23", "title": "Изборите в Украйна бяха свободни, но политика и бизнес се преплитаха, смята ОССЕ"}
{"url": "https://www.dnevnik.bg/gradska_sreda/2019/07/23/3942169_obshtinata_obeshtava_po-burza_reakciia_pri/", "text": "Нов механизъм за реакция при силно замърсяване на въздуха в София с фини прахови частици от 10 микрограма (ФПЧ-10) ще наложи общината. Предложението е на зам.-кмета по екологията Йоана Христова. При допустима норма до 50 мг ФПЧ на 1 на куб.м, ако в един ден поне два сензора, монтирани на различни места в града, измерят замърсяване от 51 мг до 150 мг/куб.м, ще се задейства поредица от мерки. Те ще започнат още на следващия ден. Сред тях са призив към гражданите да не ползват колите си, а обществения транспорт, напомняне на отопляващите се на твърдо гориво по възможност да минат на алтернативно отопление, освен това допълнително ще се метат и мият улиците, ако атмосферните условия позволяват. При прогноза за предстоящо замърсяване на въздуха или вече измерено от 151 мг до 200 мг/куб.м освен описаните мерки общината ще организира безплатни буферни паркинги до метростанциите. При прогноза или установено замърсяване на въздуха с ФПЧ-10 над 200 мг/куб.м, което е 4 пъти над допустимата норма, се добавя и забрана за паркиране по основни улици в платената зона или затваряне на карета от улици за движение на коли освен на живеещите там. Общината въвежда еднодневна карта за цялата градска мрежа на цена от 1 лев. Досега средногодишно в София се регистрираха около 400 пъти превишаване на нормата от 50 мг/куб.м. В момента обаче софиянци нямат достоверна информация за нивото на замърсеност на въздуха, тъй като сегашните измервателни станции са едва шест, като едната от тях е на Копитото, на Витоша. След 1 септември, когато трябва да бъдат монтирани 22 нови сензорни станции на различни места в града, ще може да се разбере каква е реалната картина. Столичната община получи 560 000 лева по програмата \"Балкани-Средиземно море\" на ЕС, за да купи и изгради тази мрежа за наблюдение на атмосферния въздух в столицата. Филтрите за комините на къщите, където хората се отопляват на твърдо гориво, бяха отхвърлени от Министерството на околната среда и водите като безполезни за чистенето на въздуха от ФПЧ, но сега Столичната община ги реабилитира. Практиката доказа, че монтирането на безплатни отоплителни инсталации на пелети не решава проблема с вредните емисии в кварталите със социално слабо население. Там хората продължават да горят въглища и др., тъй като цената на пелетите е висока за тях. \"Поставените филтри в 25 домакинства със стари печки в район \"Красна поляна\" показа 80% ефективност и ние от общината ще поемем поддръжката и чистенето им\", заяви Теодора Полимерова, ръководител на дирекция \"Климат, енергия и въздух\" на Столичната община. До края на годината общината ще постави 150 филтъра на комини в районите \"Слатина\" и \"Красна поляна\". Планирано е до 2023 г. да бъдат монтирани още 1000 филтъра. Едва 5170 домакинства са кандидатствали за безплатни отоплителни инсталации на пелети или газ до крайния срок 13 юни, съобщи Лорита Радева, председател на комисията по околна среда. Тя обяви, че възможността за кандидатстване все още е отворена. По оперативна програма \"Околна среда\" 15 000 домакинства от София могат безплатно да заменят своите \"неекологосъобразни форми на отопление\" в следващите 3 години, обещава в доклада си зам.-кметът Йоана Христова. Новият механизъм за реакция при замърсяване на въздуха предстои да бъде одобрен на сесия на Столичния общински съвет.", "date": "2019.07.23", "title": "Общината обещава по-бърза реакция при замърсяване на въздуха в София"}
{"url": "https://www.dnevnik.bg/sport/2019/07/23/3942156_snimka_na_denia_naprejenie_krai_baseina/", "text": "Китайският плувец Сун Ян спечели втори златен медал от световното първенство, като този път стана шампион на 200 метра свободен стил. Също както и преди ден на 400 м свободен стил,  .", "date": "2019.07.23", "title": "Снимка на деня: Напрежение край басейна"}
{"url": "https://www.dnevnik.bg/evropa/2019/07/23/3942220_pozdravleniia_i_preduprejdenie_poluchi_noviiat/", "text": "Президентът на САЩ Доналд Тръмп поздрави Борис Джонсън  за избирането му  за лидер на британските консерватори и каза, че той ще бъде \"невероятен\" британски премиер, предадоха световните агенции. \"Поздравления за Борис Джонсън, че стана новият премиер на Обединеното кралство. Той ще бъде невероятен\", написа в \"Туитър\" милиардерът. Още миналата седмица Тръмп каза, че Джонсън ще \"върши изключителна работа\" като премиер. Британският премиер Тереза Мей обеща пълна подкрепа за приемника си Джонсън, предаде \"Асошиейтед прес\". \"Необходимо е да работим заедно, за да осъществим Брекзит, който да е от полза за цяла Великобритания и да държим Джереми Корбин далеч от управлението\", написа Мей в поздравлението си в \"Туитър\". Съперникът на Джонсън Джереми Хънт също го поздрави и каза, че той ще бъде \"страхотен премиер в този критичен момент\", предаде ДПА. Европейската комисия поздрави Джонсън и заяви, че иска да работи с него по възможно най-добрия начин, предаде \"Франс прес\", цитирайки говорителя на ЕК Наташа Берто. Тя обаче предупреди, че ЕС няма да промени договорената вече сделка за Брекзит, предаде \"Ройтерс\". Подобно послание отправи и заместник-председателят на ЕК Франс Тимерманс, който припомни, че \"Великобритания е договорила споразумение с ЕС и ЕС ще се придържа към него\". Мишел Барние, главен преговарящ за Брекзит от името на ЕК, изрази желание да работи конструктивно с Джонсън, да улесни ратифицирането на споразумението за излизане на Обединеното кралство от ЕС и да помогне за постигане на Брекзит по всички правила. \"Готови сме също да преработим договорената декларация за новото партньорство\", допълни той, имайки предвид политическата декларация, придружаваща споразумението за излизане на Обединеното кралство от ЕС. Френският президент Еманюел Макрон изрази голямо желание да заработи възможно най-скоро с новия британски премиер Джонсън по редица въпроси, сред които Брекзит и други международни теми. Макрон каза, че скоро ще се обади на Джонсън. После френският президент и гостуващата му в Париж нова председателка на ЕК Урсула фон дер Лайен заявиха, че очакват да имат добри работни отношения с Джонсън и да водят конструктивни разговори с него, предаде \"Ройтерс\". Джонсън получи поздравления и от иранския министър на външните работи Мохамад Джавад Зариф. \"Поздравявам бившия си колега, който става премиер на Великобритания\", се казва в поздравлението на Зариф в \"Туитър\". В него обаче се отправя предупреждение, че Иран ще защитава Персийския залив, но се добавя, че Иран не търси конфронтация. Предупреждението е отправено в момент на  напрежение между Лондон и Техеран  заради задържаните петролни танкери. /БТА", "date": "2019.07.23", "title": "Поздравления и предупреждение получи новият британски премиер Борис Джонсън"}
{"url": "https://www.dnevnik.bg/kultura/2019/07/23/3942187_plovdivskite_hudojnici_veroiatno_shte_sudiat/", "text": "Дружеството на пловдивските художници ще търси правата си за новата галерия на ул. \"Гладстон\" 32, която ще бъде открита на 2 септември. Това стана известно от отворено писмо на председателя на дружеството Снежана Фурнаджиева, разпространено от дружеството до медиите днес, съобщава Българското национално радио. В него се твърди, че кметът на града Иван Тотев отнема изложбената зала от тях като \"демонстрация на надмощие и политическа власт\". Преди седмица Тотев обяви, че галерията на ул. \"Гладстон\" 32 ще се стопанисва от Градската художествена галерия. От дружеството твърдят, че това решение противоречи с подписани между тях и общината документи. Те припомнят, че са се съгласили с предложението на общината да бъде съборена старата сграда, но при условие че новата също ще се ползва от гилдията. Това е скрепено с меморандум за сътрудничество, утвърден през 2017 г. от общинския съвет в Пловдив. \"След като построи това, което искаше, сега кметът иска да погази споразумението и да превърне галерията в зала за конференции\", се казва в писмото, като от дружеството заявяват готовността си да търсят своите права в съда. В писмото пловдивските художници предупреждават също, че при това развитие на обстоятелствата те няма как да реализират изложби, сред които и такива с международно участие, заложени в програмата на \"Пловдив 2019\". В писмото се изтъква, че за създалата се ситуация са информирани премиерът Бойко Борисов, министърът на културата Боил Банов, председателят на Комисията по култура в Народното събрание Вежди Рашидов и омбудсманът Мая Манолова. \"За да възтържествува справедливостта, ние ще потърсим правата на Дружеството на пловдивските художници в съда\", пишат от дружеството. Те уверяват, че вече имат подкрепата на Рашидов, Банов и Манолова, които са препоръчали общината да върне галерията на пловдивските художници.", "date": "2019.07.23", "title": "Пловдивските художници вероятно ще съдят общината за галерията на \"Гладстон\""}
{"url": "https://www.dnevnik.bg/evropa/2019/07/23/3942226_pobedata_na_djonsun_uvelichava_riskovete_za/", "text": "С утвърждаването на  Борис Джонсън за бъдещ лидер на Консервативната партия и премиер  на Великобритания перспективите пред британската икономика със сигурност са станали по-мрачни и потенциално по-рисковани, съобщи \"Асошиейтед прес\", позовавайки се на мнението на експерти. Убедителната победа на Борис Джонсън срещу конкурента му за поста Джереми Хънт направи по-вероятен сценария, при който Великобритания ще напусне ЕС на Хелоуин без споразумение. Това е перспектива, която дори най-пламенните привърженици на Брекзит смятат, че ще бъде разрушителна за страната в краткосрочен план, преди да се видят каквито и да е ползи. Повечето икономисти прогнозират, че така нареченият Брекзит без споразумение ще бъде много по-лош от това. При този сценарий се предвижда дълбока рецесия. Дали тя ще бъде толкова дълбока, колкото последвалата световната финансова криза - над 6 процента - никой не знае, но почти всички икономисти са съгласни, че ще бъдат загубени работни места и ще се засили натискът върху държавните финанси. Брекзит без споразумение всъщност означава, че на 1 ноември ще бъдат наложени мита на търгуваните стоки между Великобритания и останалите 27 страни - членки на ЕС. Други пречки пред търговията, включително пред ключовия британски сектор на услугите, ще се появят, когато бъдат наложени ограничения върху свободното движение на хора, стоки и регулаторни стандарти. Великобритания ще бъде изправена пред перспективата да загуби търговските споразумения, които е сключила с ЕС през годините, включително последните споразумения с Канада, Южна Корея и Япония - те са около 11 процента от търговията на Великобритания. Основателят на \"Върджин груп\" (Virgin Group) Ричард Брансън посочва, че Брекзит без споразумение ще бъде катастрофа - до такава степен, че британската лира ще поевтинее и за първи път ще се обменя само за долар. Лирата понесе товара на несигурността около Брекзит, понижавайки се с над 10 процента от 1.50 долара в деня след референдума за Брекзит през 2016 година. С все по-настоятелните мнения, че ще има Брекзит без споразумение, лирата достигна двегодишен минимум от 1,2450 долара. Въпреки че както Великобритания, така и ЕС ще са потърпевши от Брекзит без споразумение, Лондон ще страда доста повече, като се има предвид, че британският износ за ЕС е на стойност от около 13 процента от годишния брутен вътрешен продукт на страната спрямо 2.5 процента от БВП на ЕС. /БТА", "date": "2019.07.23", "title": "Победата на Джонсън увеличава рисковете за британската икономика, смятат експерти"}
{"url": "https://www.dnevnik.bg/evropa/2019/07/23/3942242_italiia_e_protiv_mehanizma_za_solidarnost_za/", "text": "Вчерашната среща в Париж, \"поискана от французите и германците\" за обсъждане на разпределението на спасените в морето мигранти, беше \"пълно фиаско\", каза италианският крайнодесен вътрешен министър Матео Салвини, цитиран от ДПА и БТА. Обичайно повтарящата се мантра беше, че Италия трябва да продължи да бъде бежанският лагер на Европа, заяви вицепремиерът. Популисткото правителство в Рим се противопоставя на предложенията корабите със спасени мигранти да акостират в Италия или Малта, а пътниците им да се разпределят след това в други страни от Европейския съюз. Рим иска бежанците да бъдат сваляни на брега и в други държави, като например Франция. Италия \"е с гордо вдигната глава\" и не приема нареждания от никого, каза вчера вечерта Салвини в отговор на критиките на френския президент Еманюел Макрон, че дори не е участвал в  неофициалните разисквания  с колегите си вътрешни и външни министри от ЕС. \"Ако Макрон иска да говорим за мигранти, нека дойде в Рим\", каза Салвини. Макрон отправи критика, че някои политици са решили да не участват в срещата. Миналата седмица Германия и Франция се опитаха да предложат съвместна схема за преразпределение на мигрантите на срещата на ЕС в Хелзинки. Макрон каза, че 14 страни - членки на блока, принципно са готови да подкрепят германско-френското предложение. От тях досега осем страни (Франция, Германия, Ирландия, Люксембург, Литва, Португалия, Хърватия и Финландия) са изявили желание да сътрудничат активно в процедурата по преразпределение, съобщи Макрон, без да уточнява имената на другите шест.", "date": "2019.07.23", "title": "Италия е против \"механизма за солидарност\" за разпределяне на мигранти в ЕС"}
{"url": "https://www.dnevnik.bg/sport/2019/07/23/3942214_ot_celuvkata_obratno_kum_boksa_kakvo_ochakva_kubrat/", "text": "Добре научен урок, но по трудния начин. Това е равносметката за Кубрат Пулев след  скандала с целувката по устата на репортера Дженифър Равало . Боксьорът, който е официален претендент за титлата на Международната федерация по бокс (IBF), премина през трудни месеци. Всичко след дебюта му на американска сцена на пръв поглед се обърка със скандала и отнемането на лиценза от Спортната комисия в Калифорния. Случаят вече е  в миналото , а Пулев и  мениджърите му Боб Аръм от \"Топ ранк\"  и Ивайло Гоцев могат да гледат към следващите боксови предизвикателства. \"Очакваме сега IBF да се активизират и да направим мач за световната титла, защото аз съм официален претендент вече една година. Има си правила, които трябва да осъществим по техен начин. Като се подготвя стабилно и качествено - мисля че октомври или ноември, ще можем да направим един мач\", каза Пулев пред Би Ти Ви. \"Искрено се надявам да е в България, това е нещо, което не е правено до момента и ще ме изпълни с гордост. Българите заслужават\", добави той. В последния си мач Пулев победи румънеца Богдан Дину. Българинът се надяваше да стигне до нова възможност за мач за световната титла срещу Антъни Джошуа, но англичанинът ненадейно загуби от Анди Руис и  предстои реванш между двамата . Гоцев смята, че Пулев е научил важен урок. \"По-важната част е, че Кубрат Пулев иска да направи повече в бъдеще. Целият свят има мнение за ситуацията и искаме да образоваме и да покажем с пример как трябва да се държат спортистите. Това беше добре научен урок и сега искаме да помогнем на другите да не правят грешка като тази\", каза той пред ESPN. Гоцев допълни, че в последните седмици Пулев тренира и се подготвя за новите изпитания. \"Той е официален претендент на IBF и сега е време да изискаме възможността да се бие за пояса срещу настоящия шампион Анди Руис.\" Той посочи, че му предстоят разговори с Аръм, за да се обсъдят различни предложения. Гоцев загатна, че друг вариант е мач с Тайсън Фюри. \"Никога не се знае.\"", "date": "2019.07.23", "title": "От целувката обратно към бокса: какво очаква Кубрат Пулев"}
{"url": "https://www.dnevnik.bg/biznes/2019/07/23/3942223_kum_kraia_na_juni_jilishtnite_krediti_narastvat/", "text": "Кредитите за домакинствата към края на юни достигат 22.740 млрд. лв. (19.6% от БВП), сочат данните на БНБ. Спрямо същия месец на 2018 г. те се увеличават с 8.1% (8% годишно повишение през май 2019 година). При жилищните кредити обаче ръстът е двуцифрен. Отпуснатите такива заеми към края на юни са за 11.128 млрд. лв., което е ръст спрямо година по-рано с 11.8% (11.7% годишно увеличение през май 2019 година). Потребителските кредити възлизат на 9.664 млрд. лв. и се увеличават с 10.6% спрямо юни 2018 г. (10.8% годишно повишение през май 2019 година). На годишна база другите кредити намаляват с 38.5% (39.5% годишно понижение през май 2019 г.), като достигат 626.7 млн. лева. Депозитите на домакинства в края на юни са 53.053 млрд. лв. (45.8% от БВП). Те се увеличават с 8.2% спрямо същия месец на 2018 г. (8.5% годишно нарастване през май 2019 година) въпреки ниските лихви по тях.", "date": "2019.07.23", "title": "Към края на юни жилищните кредити нарастват двуцифрено"}
{"url": "https://www.dnevnik.bg/bulgaria/2019/07/23/3942207_bulgariia_e_sred_liderite_v_es_po_detska_smurtnost/", "text": "България е на трето място сред страните в Европейския съюз по детска смъртност, настъпила, преди детето да навърши 1 година. Това показват данните на Евростат за 2017 г. Най-висока детска смъртност в ЕС е регистрирана в Малта и Румъния с 6.7 на 1000 раждания. Следва България с 6.4 смъртни случая на 1000 раждания. Най-малко деца до 1 година умират в Кипър (1.3 на 1000 раждания) и Финландия (2 на 1000 раждания). За сравнение - през 2007 г. България е била на второ място по негативния показател, като тогава смъртността сред най-малките е била над 9 случая на 1000 раждания. През 2017 г. в Европейския съюз около 18 200 деца са починали, преди да навършат една година, което прави 3.6 смъртни случая на 1000 раждания. От 2007 до 2017 г. детската смъртност е намаляла от 4.4 до 3.6 случая на 1000 раждания.", "date": "2019.07.23", "title": "България е сред лидерите в ЕС по детска смъртност"}
{"url": "https://www.dnevnik.bg/bulgaria/2019/07/23/3942252_na_30_juli_izslushvat_glavniia_sudeben_inspektor/", "text": "Слyжитeл нa Инcпектората към Bисшия съдебен съвет (ИВСС) с икономическо oбpaзoвaниe e винoвeн зa пyбликуванeтo нa  личнитe дaнни нa cъдия Mиpославa Toдоровa  и нa нeйнoтo семeйcтвo, тъй катo нe ги e \"изчиcтил\" - случайно събитие и изключение в дейността на Инспектората. Това се казва в официална позиция на главния съдебен инспектор Теодора Точкова до Висшия съдебен съвет дни след като на сайта бе публикувана декларацията на съдия Тодорова с пълните лични данни – както нейните, така и на семейството й. Файлът бе озаглавен \"NЕ ЅЕ СНІЅТІІІІІ\", а декларациите бяха публикувани само два дни след като  съдийската колегия на ВСС с двоен аршин атестира  съдии, като понижи без дебат оценката на съдия Тодорова, въпреки че почти няма отменени нейни съдебни решения от по-горните инстанции; и повиши оценката на съдия Петя Крънчева, въпреки установените нарушения и висящото дисциплинарно дело. Веднага след като информацията за декларацията на съдия Тодорова стана публична, председателят на Върховния касационен съд (ВКС)  Лозан Панов поиска изслушването  на шефа на инспектората Теодора Точкова пред съдийската колегия на ВСС. Точката бе внесена като допълнителна в дневния ред. Малко преди заседанието на ВСС обаче бе получено официално писмо от Точкова, която е в отпуск и не присъства на заседанието. Започнала е проверка в ИВСС. Случаен пропуск, а не тенденциозно отношение \"Cтaвa дyмa категорично за пропуск, а нe зa тeндeнциoзнo oтнoшeниe към съдия Тодоровa\", заявява в становището Точкова. Пред журналисти Лoзaн Πaнoв подчерта, че писмената позиция далеч нe e достатъчнa и нe дава отговор на основните въпроси – има ли тенденциозно отношение по отношение на съдия Мирослава Тодорова и защо декларацията е била публикувана, въпреки че е било ясно, че данните й не могат да се изчистят от нея. На заседанието във ВСС Лозан Панов откри дебата, като заяви, че има грубо нарушение на правния режим за защита на личните данни на действащ наказателен съдия. \"Това, което ми прави впечатление, е, че тези факти не се отричат. Действително имаме нарушаване на личните данни, при това, забележете, само на един магистрат. Трудно ми е да приема позицията на главния инспектор, защото няма как да не я разгледам в контекста на други събития\", коментира Панов пред съдийската колегия. После припомни, че Тодорова е съдия, който изразява позиция и освен това не пропусна сблъсъка й с бившия вътрешен министър Цветан Цветанов.      \"Нещо повече – знаем дълго разискваната тема за предложението, което беше направено от същия този ИВСС. Тогава по предложение на Цацаров за едно дело, което беше просрочено, бе извършена абсолютно безпрецедентна проверка, която обхвана дейността й не само по това дело, но и за години назад. Не се стигна до наказанието й и аз бях доста учуден от това като резултат. Но всичко това сочи към тенденциозно отношение към този магистрат\", убеден е Панов. \"Може би стана нормално личните данни да бъдат изнасяни от институции, но когато това се случва от ИВСС, ние сме длъжни да реагираме. Как така се случва точно с нея всичко това? За мен остава абсолютно неизяснено\", заяви председателят на ВКС и направи предложение съветът да изслуша и Мирослава Тодорова. Дебатът продължи с коментар на председателя на Върховния административен съд (ВАС) Георги Чолаков, който каза, че не вижда причина за монолога на Панов, след като е ясно, че няма как Точкова да бъде изслушана днес. Чуха се предложения да бъде насрочено извънредно заседание на съдийската колегия на 1 август, Точкова да бъде поканена за заседанието след съдебната ваканция наесен, както и да бъде изслушана на последното заседание на 30 юли, макар че е в отпуск до 31 юли. Теории на конспирациите, без никакви факти Представляващият ВСС Боян Магдалинчев предложи и да се изчака окончателно да приключи проверката, наесен, но според Панов това протакане щяло да бъде поредното \"замитане под килима\" на проблем, който трябва да бъде решен. Магдалинчев коментира позицията на Панов и на самата  Мирослава Тодорова в ефира на Би Ти Ви  в неделя и каза, че сравнението на \"NЕ ЅЕ СНІЅТІІІІІ\" с \"опраскване\" било \"конспиративни теории\" без доказателства и без никакви факти. \"Мирослава Тодорова е един магистрат като всички останали в България, не трябва да преекспонираме личността на този магистрат, докато не стане ясно какво се е случило. Трябва да разберем дали това е целенасочено, или е въпрос на немарливост и техническа грешка\", продължи Магдалинчев. Цветинка Пашкунова каза, че Тодорова е в пълното си право да защити накърнените й права, а в момента ВСС нямало как да реагира, без да знае какви са резултатите от проверката. Можело само да приемат за сведение становището на Точкова. \"Ние няма да правим линч на главния инспектор. Може да излезем поне с декларация дали приемаме за нормално подобно поведение. Все пак става въпрос за действащ наказателен съдия\", реагира Атанаска Дишева. Окончателното решение бе ВСС да изслуша Теодора Точкова на 30 юли, а междувременно да бъде изготвена декларация, в която членовете на съдийската колегия посочват, че е недопустимо публикуването на личните данни на Мирослава Тодорова. Какво обясни главният съдебен инспектор Теодора Точкова С публикуването на декларацията по чл. 175а, ал. 1, т. 1 ЗСВ на съдия Тодорова с незаличени лични данни в електронния публичен регистър по чл. 175г, ал. 1, т. 1 ЗСВ, достъпен чрез интернет страницата на Инспектората, е допуснат пропуск, като вместо окончателния вариант на декларацията е публикуван работния файл. Съгласно моя Заповед № З-53/15.06.2017 г. е наредено публикуването на интернет страницата на ИВСС на декларациите по чл. 175а, ал. 1, т. 1 и 2 ЗСВ да се извършва след анонимизиране и заличаване на личните данни в тях и заличаване на данните в случаите по чл. 175б, ал. 7 ЗСВ, съгласно Закона за защита на личните данни и становище на Комисията за защита на личните данни с рег. № П-9019/2014 г. Анонимизирането и заличаването на личните данни и предоставянето на декларациите за публикуване е разпоредено да се извършва от експертите с икономическо образование в ИВСС – съобразно разпределените им за проверка декларации. Със същата заповед е разпоредено в срок до 14 дни преди изтичането на срока по чл. 175в, ал. 4 ЗСВ експертите да предоставят декларациите за публикуване на началника на отдел \"Компютърно-информационна сигурност\" на ИВСС в електронен вид (архивен файл на заличените декларации, подписани с квалифициран електронен подпис на съответния експерт с икономическо образование) чрез нарочно създадени вътрешни електронни папки. Не по-късно от изтичането на срока по чл. 175в, ал. 4 ЗСВ началникът на отдел \"Компютърно-информационна сигурност\" на ИВСС е длъжен да осигури публикуването им на интернет страницата на ИВСС, съгласно цитираната заповед.      В конкретния случай експертът с икономическо образование, на когото е била разпределена за проверка ежегодната декларация на съдия Тодорова, е предал на системния администратор за публикуване работния файл на същата като част от подписан с квалифициран електронен подпис архивен файл, съдържащ всички декларации със заличени лични данни, разпределени му за проверка и подлежащи на публикуване в срок до 15.07.2019 г. Това, че файлът с декларацията на съдия Тодорова е бил в работен вариант, личи от наименованието му – \"не се чисти\", указващо наличие на технически проблем, т.е. експертът не може да изчисти (заличи) личните данни. Препратката \"не се чисти\" би следвало да е към системния администратор, който на базата на техническите си умения, да извърши нужното изчистване (заличаване). Видно от споменатата заповед, с която е уреден механизмът за публикуване на декларациите, експертите с икономическо образование са длъжни, преди да предадат декларациите за публикуване, да заличат съдържащите се в тях лични данни, т.е. да ги \"изчистят\". На практика заличаването на личните данни се извършва ръчно от експерта с икономическо образование, който, след като изчисти файла на декларацията от личните данни, го записва в окончателен (заличен) вид. След като изчисти съдържанието и запише всички декларации, подлежащи на публикуване и разпределени му за проверка, ги запазва в архивен файл, който подписва с персоналния си квалифициран електронен подпис. Експертът поставя подписания архивен файл в създадената за целта мрежова директория, до която имат достъп само той и началника на отдел \"Компютърно–информационна сигурност\". Поради това, че декларациите се попълват от магистратите на различни версии на програмния продукт \"Майкрософт ексел\", запазват се с маркирани различни опции за съхранение, както и поради това, че се записват с използването на различни програмни средства и на различни видове носители, някои от предадените в ИВСС файлове на декларации могат да бъдат отворени и прочетени, но не могат да бъдат редактирани по стандартен начин, а именно без използване на допълнителни настройки в програмния продукт. Такива файлове обикновено се отварят в \"Защитен изглед\" или се отварят в режим \"Маркиран като завършен\", което не позволява редактиране, а оттам и ръчното заличаване на данни. Когато експерт с икономическо образование срещне проблем с обработката на поверените му за работа файлове, той се обръща за помощ към системния администратор, който чрез допълнителни настройки в програмата изчиства съответните лични данни. Така предадените изчистени файлове се подават на системния администратор за подготовка за публикуване в интернет, като всеки файл се преобразува от \"Майкрософт ексел\" в преносим формат на документи – pdf. Видно от хронологията на действията, свързани с техническите проблеми, които възникват при заличаването на данните в декларациите, се обяснява отметката, която е използвал и експертът при наименуването на файла с декларацията на съдия Тодорова (\"не се чисти\"). Тоест в случая няма тенденциозно отношение към съдия Тодорова, каквито опити за тълкуване се тиражират в медийното пространство, а е използван изразът, за да се сигнализира за несправяне с технически проблем. Полученият от съдия Тодорова файл, съдържащ декларацията й, се е отварял в режим \"Маркиран като завършен\" в програмния продукт Excel. Независимо че експертът не се е справил технически със заличаването на личните данни в режим \"Маркиран като завършен\" от декларацията на съдия Мирослава Тодорова, той я е предал за публикуване в незавършен вид. Разбирам безпокойството на съдия Тодорова, но категорично заявявам, че станалото е случайно събитие и изключение в дейността на Инспектората. Въпреки това поднасям извиненията си. След получаването на сигнала за публикуваната декларация с незаличени лични данни са предприети незабавно необходимите технически и организационни мерки за отстраняване на допуснатото нарушение, изразяващи се в премахване на връзката към декларацията на съдия Тодорова и самата декларация от интернет сървъра, след което е преустановен и достъпът до самия сървър. Едновременно с тези действия е разпоредена и проверка по случая. Предприети са и действия по уведомяване на Комисията за защита на личните данни по чл. 33 от Регламент /ЕС/ 2016/679 на Европейския парламент и на Съвета от 27.04.2016 г. Уведомена е и съдия Мирослава Тодорова. След приключване на проверката ще бъдат предприети съответните законови действия за недопускане подобни пропуски в бъдеще, включително и чрез ангажиране на дисциплинарната отговорност на виновните лица.", "date": "2019.07.23", "title": "На 30 юли е изслушването на главния съдебен инспектор защо Мирослава Тодорова \"NЕ ЅЕ СНІЅТІІІ\""}
{"url": "https://www.dnevnik.bg/sviat/2019/07/23/3942275_kitaiski_kompanii_veche_sa_dva_ot_trite_nai-golemi/", "text": "Държавният китайски автомобилостроител BAIC е придобил 5-процентов дял в \"Даймлер\" (Daimler), съобщи днес германският производител на луксозни автомобили, цитиран от ДПА и БТА. \"Тази стъпка затвърждава успешното ни партньорство и е сигнал за доверие в стратегията на компанията ни и бъдещия й потенциал\", каза шефът на \"Даймлер\" Ола Келениус. \"Китайският пазар е и остава решаващ стълб за успеха ни - не само по приходи, но и за развитието и производството ни\", добави той. Този ход прави BAIC третият по големина акционер в Даймлер след китайската компания \"Джийли\" (Geely) и суверенния фонд на Кувейт. \"Джийли\"  купи почти 10 на сто миналата година  и сделката  притесни поне няколко европейски правителства  заради нарасналата роля на китайски капитал в големите концерни. Откакто основателят на китайския автопроизводител Geely обяви дела си в \"Даймлер\", акциите на германската компания загубиха около 30% от стойността си, но причината е и в забавянето на пазара и  разходите заради дизеловите емисии . През 2003 година \"Даймлер\" се сдоби с 10-процентов дял в дъщерната фирма на BAIC - BAIC Motor, която е листвана на Хонконгската фондова борса. \"Ройтерс\" отбелязва, че BAIC от години е основният партньор на \"Даймлер\" в Китай - заедно с концерна управлява смесеното дружество Beijing Benz Automotive, отговарящо за фабриките на \"Мерцедес-Бенц\". Агенцията припомня, че по нейна информация от май целта на придобиването на петте процента е BAIC да защити инвестицията си в Beijing Benz Automotive.", "date": "2019.07.23", "title": "Китайски компании вече са два от трите най-големи акционера в \"Даймлер\""}
{"url": "https://www.dnevnik.bg/bulgaria/2019/07/23/3942282_specpolicai_vliazova_povtorno_vuv_firmata_v_koiato/", "text": "Служители на Главната дирекция \"Борба с организираната престъпност\" (ГДБОП) отново са влезли в офисите на фирма TAD Group, в която работи Кристиян Бойков - обвиненият за източването на  данните на над 5 млн. българи и фирми от базата данни  на Националната агенция за приходите (НАП). Полицейски екипи в момента са в офиса на дружеството в столичния квартал \"Изток\", съобщи Би Ти Ви.  Задържан е търговският директор на фирмата , съобщи \"Нова телевизия\", като цитира МВР.  Обиските идват само часове след като зам. главният прокурор Иван Гешев обяви в интервю пред БНТ, че разследващите вече работят по версията за организирана атака срещу държавата и че  фирмата се занимава с киберрекет . Според него фирмата се е занимавала с киберрекет – прониквала в различни информационни системи и изнудвала собствениците им техни клиенти. \"Дневник\" потърси за коментар служители на фирмата, но телефоните им са изключени. \"Имаме основания да считаме, че Кристиян Бойков не е сам – има поръчител, има и изпълнител\", коментира главният прокурор Сотир Цацаров, цитиран от \"Фокус\". \"Ако в началния етап на разследването сме считали, че лицето, което е обвинено до настоящия момент – Кристиян Бойков, е единственият извършител на компютърно престъпление, вече имаме достатъчно основания да считаме, че той не е сам\", добави главният прокурор. По думите му атаката може да се тълкува по всякакъв начин. \"Тя може да се тълкува като политическа, бизнес-корпоративна, зависи от базата данни, с които разполагате, от базата данни, които са добити нелегално, и от целите, за които се използват. Ние разполагаме с доказателства, въпреки очакванията, че компютърът няма да може да бъде декриптиран, че 3 дни преди изтичането на базите данни на НАП в публичното пространство Кристиян Бойков е разполагал с тях\", поясни той. Цацаров каза още, че Бойков е автор на имейлите, които са изпратени по медиите. \"Търсим доказателства и съм сигурен, че ще ги намерим, за съпричастност на други лица\", заяви той. Разследващите търсят годни доказателства в офиса на фирма TAD Group, каза от своя страна министърът на вътрешните работи Младен Маринов по повод акцията на ГДБОП. \"Убеден съм, че има много добри професионалисти, които за определено време могат да се справят с тези предизвикателства\", каза Маринов. По думите му, служителите на фирмата не съдействат на разследващите и отказват да предоставят паролите за достъп, което забавяло разследването. На въпрос дали през това време има възможност във фирмата да се унищожават данни, министърът посочи, че иззетите до момента магнитни носители, компютри и конфигурации са под контрола на разследващите и няма как да бъдат унищожени. Вчера в телевизионно интервю Кристиян  Бойков о трече да е опитвал да \"пробие\" сайтовете  на която и да било институция, посочи, че не може да определи знанията си в тази област и че не знае каква е уязвимостта на базите данни на държавата.", "date": "2019.07.23", "title": "Спецполицаи влязоха повторно във фирмата, в която работи обвиненият за теча на данни"}
{"url": "https://www.dnevnik.bg/regioni/2019/07/23/3942281_zaradi_chumata_po_svinete_v_oblast_ruse_e_obiaveno/", "text": "Областният управител на Русе със своя заповед от днес обявява бедствено положение за цялата територия на областта заради африканската чума по свинете, съобщи областната администрация, цитирана от БНР. Заповедта е издадена във връзка с обявените първично възникнали три броя огнища на болестта Африканска чума по свинете в с. Пет кладенци, община Бяла, и с. Ценово, община Ценово, област Русе, както и в свинекомплекс в с. Николово, община Русе. Краят на обявеното бедствено положение се предвижда за 29 юли 2019 г., като при необходимост срокът ще се удължи след съгласуване с министъра на вътрешните работи. В заповедта се посочва, че се въвежда в изпълнение областният план за защита при бедствия в част \"Заразни болести и пандемии\" и предприемане на съответните действия. Органите на Областната дирекция по безопасност на храните ще организират цялостната дейност по координация, взаимодействие и изпълнение на дейностите, свързани с евтаназиране на животните, поразени от болестта. На Областната дирекция на МВР - Русе, се нарежда да организира охраната на всички входно/изходни пътища на населените места, където има регистрирани огнища на зараза, и да подпомага областната дирекция по безопасност на храните. По-рано днес се разбра, че ветеринарни експерти от Европейската комисия пристигат за проверка на мерките, които българските власти са предприели срещу разпространението на африканската чума по свинете, съобщи в. \"Сега\". Над десет вече са районите, в които официално са установени огнища на заразата. Вече започна евтаназията на 17 хил. прасета в свинекомплекса в с. Николово. Междувременно правителството поиска финансова помощ от ЕС за справяне с епидемията.", "date": "2019.07.23", "title": "Заради чумата по свинете в област Русе е обявено бедствено положение"}
{"url": "https://www.dnevnik.bg/bulgaria/2019/07/23/3942288_cacarov_gesheve_verniiat_izbor_pravilnoto_reshenie_e/", "text": "Иван Гешев е верният избор, правилното решение е продължаване на действията на прокуратурата, които се виждат в последните години - това каза главният прокурор Сотир Цацаров пред журналисти, цитиран от агенция \"Фокус\". \"Казано по друг начин - правилното решение в конкретния случай е тази кандидатура. Аз съм работил с него, работя с него всеки ден, претендирам, че имам необходимата преценка\", заяви Цацаров. Попитан какво би се случило, ако президентът откаже да подпише указа за главен прокурор, Цацаров обясни, че отговорът е записан в Конституцията. \"Ако президентът откаже да подпише и след това имаме резултат със 17 и повече гласа, президентът е длъжен да подпише указа\", разясни Цацаров. Той подчерта, че \"застава категорично\" зад кандидатурата на Гешев, без значение кой поред е неговият подпис. \"Ако тази кандидатура набере съответния брой гласове и ако се реализира ситуацията, за която вие говорите, съм устроен така, че след като веднъж съм я подписал, ще гласувам за тази кандидатура, независимо дали бъде върната или не\", допълни още Цацаров. На въпрос дали има обвързаност между издигането на кандидатурата за главен прокурор и хакерската атака срещу НАП, той отговори: \"Не, не мисля, че има такава. По същата логика може да попитате има ли връзка между искането за оставка на Христо Иванов и тази атака. Едното е нещо, което е мислено и правено, а другото е нещо, което е повтаряно сума пъти досега\", каза Цацаров.", "date": "2019.07.23", "title": "Цацаров: Гешев е верният избор, правилното решение е продължаване на действията на прокуратурата"}
{"url": "https://www.dnevnik.bg/sport/2019/07/23/3942205_manchestur_junaited_se_smukna_v_klasaciiata_na/", "text": "Манчестър юнайтед\" се смъкна драстично в класацията на \"Форбс\" за най-скъпите спортни клубове в света. Английският футболен отбор пропада с четири места и е шести, като е оценен на 3.81 милиарда долара.  Година по-рано  цената на \"Юнайтед\" беше 4.12 млрд. долара. За четвърта поредна година отборът по американски футбол \"Далас каубойс\" оглави класацията. Петкратният носител на \"Супербоул\" в Националната футболна лига (НФЛ) бележи ръст от 4% и е оценен на 5 милиарда долара. \"Далас\" е първият спортен клуб, който преминава тази граница, като оперативните приходи на отбора са 365 милиона долара.  Втори е бейзболният \"Ню Йорк янкис\", който е оценен на 4.6 млрд. долара. Отборът от \"Мейджър лийг бейзбол\" бележи ръст от 15% спрямо година по-рано, което е най-много от всички клубове в класацията. Трети и четвърти са испанските футболни грандове \" Реал\" (4.24 млрд. долара) и \"Барселона\" (4.02) .   Клубовете от НФЛ отново доминират, но броят им в класацията намалява от 29 на 26. Футболните отбори в първите 50 се увеличават с един до осем, като място намират още \"Байерн\" (3.02), \"Манчестър сити\" (2.69), \"Челси\" (2.58), \"Арсенал\" (2.27) и \"Ливърпул\" (2.18). \"Стойността на отборите във водещите спортни лиги процъфтява благодарение на телевизионните сделки, както на местно, така и на национално ниво. С бързия растеж на заплатите на играчите франчайзите са по-печеливши откогато и да било\", е изводът на Курт Баденхаузен, който е сред спортните анализатори на \"Форбс\".", "date": "2019.07.23", "title": "\"Манчестър юнайтед\" се смъкна в класацията на най-скъпите клубове"}
{"url": "https://www.dnevnik.bg/sviat/2019/07/23/3942141_kompaniia_shte_plati_650_mln_dolara_globi_i/", "text": "Американското бюро за кредитна история Equifax ще плати 650 млн. долара обезщетения и глоби за  изтекли данни  на 147 млн. потребители през 2017 г. Това ще бъде най-скъпото извънсъдебно споразумение за  изтекли лични данни , както и това, засягащо  най-много пострадали . През 2015 г. здравната фирма Anthem плати 115 млн. долара за  откраднатата информация  на 79 млн. души. С това споразумение ще приключат разследванията на две федерални агенции и 48 щатски прокуратури, пише в. \"Ню Йорк таймс\". То получи предварително одобрение от съдия в понеделник и се очаква да бъде финализирано. Сумата ще отиде не само за възстановяване на изгубени пари. И хората, които са изгубили часове, за да се свържат с банките и кредиторите си, могат да поискат обезщетение в размер на 25 долара на час. 300 млн. ще идат при американците, пострадали от теча, 275 млн. са глоби, които компанията дължи на различни федерални и щатски институции. Пострадалите освен това ще получат 10 години безплатни кредитни услуги. Ако всички решат да се възползват, това ще струва на Equifax други 2 млрд. долара. И досега не е известно кой е отговорен за хакерската атака, но достъпът на крадците до системата на компанията е продължил 76 дни, а тя се забави повече от месец, преди да обяви това. Когато все пак информира потребителите, това се случи чрез сайт с ограничени функционалности и се оказа, че фирмата не може да отговори на множеството обаждания и имейли на притеснените потребители.", "date": "2019.07.23", "title": "Компания ще плати 650 млн. долара глоби и обезщетения за изтекли данни в САЩ"}
{"url": "https://www.dnevnik.bg/analizi/2019/07/23/3942289_dali_bulgarskata_demokraciia_shte_si_subira/", "text": "Както често се случва, лошите новини идват на серии. У нас изгрява нов сатрап, все още неизбран за главен прокурор; а по същото време новоизбраната шефка на Европейската комисия призовава да не бъдат закачани източноевропейски сатрапи. Република България, член на ЕС, тия дни навлезе в нов исторически период – епохата на окончателното разграбване на всичко.  Държавата-мафия, след като пусна в интернет данните на всички свои граждани – така щото те лесно да бъдат изнудвани – се втурна да превзема АиТи сектора. Бяха го \"отървали\", тъй като не го разбират. Къде по-лесно е да лееш бетон върху природа, да крадеш еврофондове, да рекетираш предприемачи и да превземаш фирми.  Но днес, паралелно с превземането на последните морски територии, тръгват да превземат и този сектор. Това е очевидно Паралелно с това, номинираният за главен прокурор ни съобщи, че няма да прилага нито Конституцията, нито  разделението на властите , нито правото. Но ще преследва онези, които не харесва, по списък. Негова е и инициативата очевидно за храносмилане на АйТи сектора чрез пращането на ГДБОП във фирмата на набедения хакер на НАП. Сутринта по телевизията той нарочи тази фирма; следобед тя вече беше превзета от въоръжени униформени лица. Да се готвят хората от обявения от него списък за \"вкарване в затвора\".  Какво си мисли този човек за закона, за гражданите, за Конституцията – това ни стана ясно. Презира ги. Намира ги за смешни. Но няма как рано или късно да не попита някой свой лакей: \"Я провери, тия болшевики от ЕС дали могат да ми направят някоя беля?\" И когато попита, ще получи следния отговор: \"Няма, шефе. Тая германска слугиня, дето я назначиха за шеф на Европа, каза, че няма да ни закача...\" Дали Урсула фон дер Лайен е \"слугиня\", това не знам. Все пак има \"фон\" пред името си. Но че има слугинско поведение към източноевропейските сатрапи – това знам. И това е втората много лоша новина. За да бъде потвърдена от Европарламента, госпожата обеща твърдо прилагане на върховенството на закона в целия ЕС и особено – върху онези провинциални диктатори, които шетат из Източна Европа с убеждението, че са равни поне на Мусолини.  Е, казвахме си, докато я слушахме, добре стоят нещата. Първо, след като е \"фон\", значи има чест и няма да ни лъже. И, второ, би трябвало правилно да е разчела гласуването на европейците на последните избори за Европарламент. А именно: че те отхвърлят крайните националисти и провинциалните диктатори, защото искат \"повече Европа\", повече ред и справедливост за всички. На тях именно въпросната Урсула обеща \"европейска федерация\". Едва избрана обаче, тази \"фон\" веднага, незабавно и несимволично, смени плочата. Нямало да има никаква, ама абсолютно никаква федерация, а \"разнообразие\". Това бе ясно послание и към европейските граждани, и – та най-вече – към източните сатрапи. Няма да има устрем към повече ред, справедливост и общо правоналагане. Ще има друго – онази \"Европа на отечествата\", която наследниците на предвоенния фашизъм противопостявят на сегашния съюз.  И никой никому няма да се меси във вътрешните работи. Вместо на пиратските държави като Полша, Унгария и България да бъдат налагани дисциплинарни мерки, та да се върнат към върховенството на закона, ще има... \"търсене на диалог\".  Помните ли изслушването на Румяна Желева, първия кандидат на Борисов за еврокомисар? Европейските парламентаристи я питаха за \"кризата в Аденския залив\". Тя нямаше никаква представа, че този въпрос означава: \"Какво ще правиш със сомалийските пирати, които отвличат кораби в Аденския залив?\". И отговори така: \"Ще работя с партньорите на терен\".  Какви, бре Желева, партньори на терен – това са пирати!  Какви, бре фон Урсула, диалози по темата за закона – точно с тези, които газят закона всеки ден? Ако фон Урсула беше подобна на Желева, нямаше да е толкова зле положението. Тя обаче е подобие на нещо много, много по-зловещо. Ето какво казва, когато е изрично запитана за смачкването на закона от източноевропейските сатрапи: \"Ако продължаваме този дебат в сегашния остър тон (къде пък видя остър тон в сегашните дебати?), страните и народите ще почувстват, че критиката на специфични слабости е насочена към тях като цяло.\" Според фон Урсула, да критикуваш едно правителство за погазване на закона – това е обида към страната и към нейния народ. Това, разбира се, е диктаторска маневра: \"не ме критикувай, че така обиждаш гордия полски / унгарски / български / руски народ...\" А е диктаторска маневра, защото е диктаторска идеология. Тази точно идеология, очевидно споделяна от фон Урсула, е първоначално и най-пространно изложена в един обширен текст, публикуван през 1932 година. Казва се \"Доктрината на фашизма\". Автор е Бенито Мусолини.  Помежду другото, в този текст Мусолини обяснява точно онова, което ни съобщава и фон Урсула: че гражданите, страната и държавата са едно. Това Мусолини още тогава формулира в принципа: \"Всичко в държавата, нищо против държавата, нищо извън държавата\".  В тази логика, критикувайки Мусолини в качеството му на държавен предводител, наистина обиждаш народа на Италия. Но – само в тази логика. В демократичната логика няма нищо подобно. Напротив, гражданите на Източна Европа не се обиждат, когато от Брюксел искат техните сатрапи да не нарушават законите. Напротив, гражданите изискват това от Брюксел като израз на солидарност. Очевидно няма да го получат от фон Урсула.  Вместо мерки за еднакво прилагане на върховенството на закона във всички страни членки от Урсула ще чуваме следното, което тя вече беше така добра да ни съобщи: \"Всички трябва да разберем, че пълноценно върховенство на правото е наша цел, но никой не е съвършен\". И това е диктаторска маневра. Никой не иска от нейната комисия да налага някакво \"пълноценно\" върховенство на закона. Искаме налагането на онова, което е записано в документите на ЕС, на които пък точно Европейската комисия е гарант. Явно няма да го получим обаче, защото \"никой не е съвършен\".  Убити журналисти в Русия? \"Никой не е съвършен.\" Преследвани интелектуалци в Унгария? \"Никой не е съвършен.\" Номинираният за главен прокурор в България декламира списък от хора, които ще преследва, защото не му харесват? \"Никой не е съвършен.\" Имайки предвид, че фон Урсула е германка, се сещам за друг пример, пак от историята. Адолф Хитлер изтребва 6 милиона евреи? \"Всички трябва да разберем, че пълноценно върховенство на правото е наша цел, но никой не е съвършен.\"  Източните сатрапи са в тясна другарска прегръдка с новоизбрания председател на Европейската комисия. Тя вече каза, че ще работи за техния интерес, а не за интереса на милионите европейци, гласували против всякакви сатрапи, източни или западни. Това е много лоша, катастрофална новина.  Предстои да видим дали гласът на европейските граждани ще може да пребори една отделно взета фон Урсула. И като част от тази картинка – да видим дали българската демокрация ще може да се справи с предизвикателството \"Гешев\", или ще си събира бохчичката за предварителния арест, където той възнамерява да я прати.", "date": "2019.07.23", "title": "Дали българската демокрация ще си събира бохчичката за предварителния арест"}
{"url": "https://www.dnevnik.bg/evropa/2019/07/23/3942060_kak_ambiciite_na_tereza_mei_potunaha_v_tresavishteto/", "text": "Тереза Мей започна да се представя като пазител на Брекзит, след като през 2016 г. стана втората жена министър-председател на Великобритания. Тя обаче не успя да убеди депутатите да подкрепят нейната сделка и падна в капана на разногласията между твърдолинейните евроскептици в Лондон и безкомпромисните технократи в Брюксел. Когато стана британски министър-председател, Тереза Мей каза, че има големи амбиции да се заеме със социалното и икономическото неравенство и да изведе Великобритания в челните редици на световната битка срещу трафика на хора и съвременното робство. Тя пое от предшественика си Дейвид Камерън наследство, което още тогава за мнозина бе \"чашата с отрова\", след като британските избиратели неочаквано решиха да напуснат ЕС на референдума за Брекзит през 2016 г. Когато смени Камерън и след като референдумът разкри дълбоките социални, икономически и политически разделения, Мей каза в изявление пред премиерската канцелария на \"Даунинг стрийт\", че Великобритания има нужда от \"визия на страна, която работи за всеки от нас\". 62-годишната Мей беше сериозно затруднена в парламента, когато загуби мнозинството си след катастрофалните предсрочни избори през юни 2017 г., които насрочи, за да поиска от избирателите подкрепа за своето ръководство и плана си за Брекзит. Тя беше принудена да разчита на подкрепата на 10 депутати от северноирландската Демократична юнионистка партия (ДЮП) за консервативното си правителство на малцинството. \"Тереза Мей изигра доста зле едни адски трудни карти\", написа през май Томас Рейнс, ръководител на програмата за Европа в лондонския политически изследователски институт \"Чатъм хаус\". На 12 юли в едно от последните си интервюта, преди да напусне поста, Мей заяви пред в. \"Дейли мейл\", че съжалява, че е избегнала телевизионните дебати преди изборите през 2017 г. и е позволила твърде голяма поляризация заради Брекзит. \"Направих всичко възможно за успех (на сделката за Брекзит). Бях... готова да пожертвам своя премиерски пост, да се откажа от работата си!\", заяви тя пред популярния десен таблоид. Мей се съгласи, че е трябвало да направи повече, за да спре \"поляризацията между реториката на мекия и твърдия Брекзит\", предизвикала разделение между консерваторите и опозиционната Лейбъристка партия, както и сред британските избиратели. В последните си седмици като министър-председател тя предприе трескава дейност и обяви създаването на нова служба, имаща за задача да наблюдава напредъка на правителствените агенции за намаляване на социалната несправедливост. През юни тя говори пред Международната организация на труда за една от любимите си каузи: борбата с трафика на хора и съвременното робство. \"Съвременното робство наистина е световна епидемия. Невидима, тя поразява нашите градове, нашите ниви и фабрики\", каза тя. \"През цялото време, в което съм била в правителството - първо като вътрешен министър, после като министър-председател съм се борила да променя това.\" Като вътрешен министър  Мей натрупа опит в поддържането на обществения ред и имиграцията. Като министър-председател тя се представи като сериозен защитник на \"волята на народа\" за Брекзит. Мей е дъщеря на свещеник от Англиканската църква. Омъжена е от 1980 г. и няма деца. През 1997 г. е избрана за първи път в парламента, през 2010 г. се издига до висш министерски пост в оглавявано от Камерън коалиционно правителство. Като вътрешен министър и по-късно като министър-председател тя беше критикувана заради политиката на \"враждебна среда\" към незаконните мигранти и заради това, че не изпълни обещанието за намаляване на нетната годишна миграция във Великобритания под 100 хил. души. Консервативният депутат ветеран Кен Кларк заяви пред Би Би Си, че Мей е била подложена на \"жестоко отношение\" от своята партия и похвали упорития й стремеж за осъществяване на Брекзит въпреки пречките. Мей описа себе си като отдаден, работлив държавен служител, решен да постигне Брекзит. Честото повтаряне от нейна страна на лозунги като \"Брекзит означава Брекзит\" и \"силно и стабилно правителство\" й спечелиха прякора Мейбот. Тя очевидно се опита да разсее представата за себе си като за скован човек,  танцувайки с младежи  при посещенията си в Кения и Южна Африка, от които бяха излъчени кадри по телевизията. След като някои зрители се присмяха на несръчните й движения, Мей излезе на конференцията на консерваторите миналата година, пристъпвайки ритмично под звуците на Dancing Queen (Танцуващата кралица) на АББА. От време на време се шегуваше в парламента или се иронизираше, но по-често отправяше остри нападки срещу левия лейбъристки лидер Джереми Корбин. Мей, която е любител на крикета, публикува миналата седмица в \"Туитър\" още една снимка, на която танцува - този път със съпруга си Филип в чест на победата на Англия на финала на световното първенство по крикет. Неотдавна, по време на пряка линия по радиото, я попитаха с кое от прочутите качества на изтъкнат бивш играч по крикет на Йоркшир и Англия се отъждествява най-много - издръжливостта, упоритостта и трудния характер. \"Ами, Кен Кларк веднъж ме описа като адски трудна жена\", отвърна Мей. Тази \"адски трудна жена\" не можа да осъществи Брекзит и най-накрая, преди два месеца, през май прие, че трябва да предаде щафетата на  новия лидер на консерваторите . /БТА", "date": "2019.07.23", "title": "Как амбициите на Тереза Мей потънаха в тресавището на разделението около Брекзит"}
{"url": "https://www.dnevnik.bg/sport/2019/07/23/3942297_ganaiski_half_e_sedmiiat_nov_v_levski/", "text": "Левски\" продължи селекцията си с привличането на ганайския футболист Насиру Мохамед. 25-годишното крило идва от шведския \"Хекен\", като договорът му със сините е за три години, съобщиха от клуба. Контрактът на футболиста с досегашния му отбор беше до края на 2020 г., като по непотвърдена информация \"Левски\" е платил 250 хиляди евро. Мохамед напуска родината си през 2012 г., когато преминава в \"Хекен\". Ганаецът е вкарал 42 гола в 203 мача за тима, с който през 2016 г. спечели купата на страната. През сезона високият 169 см Мохамед има 12 мача, като е използван на позициите дясно крило и атакуващ халф. Новото попълнение на \"Левски\" притежава шведски паспорт и няма да запълни квота за чужденец.  До момента селекцията на \"Левски\" включи предимно играчи от чужбина -  аржентинския полузащитник Франко Масурек , гръцкия  защитник Янис Каргас , черногорския вратар  Милан Миятович  и австрийския  нападател Дени Алар . Сините направиха стъпка към \"българския план\" , като взеха двама футболисти от \"Септември\" - Асен Чандъров и Здравко Димитров.", "date": "2019.07.23", "title": "Ганайски халф е седмият нов в \"Левски\""}
{"url": "https://www.dnevnik.bg/sviat/2019/07/23/3942285_rusnacite_zaduljitelno_da_svurzvat_imeila_si_s_mobilen/", "text": "Руски законопроект може да принуди всеки, който иска да ползва електронна поща в страната, да дава на интернет доставчиците телефонния си номер. За това предложение, внесено в парламента, разказват деловите издания \"Ведомости\" и РБК. Проектът, внесен от сенаторите Андрей Клишас и Людмила Бокова, включва и забрана да се обменят съобщения с нелегално съдържание (каквито до момента не можеха да се публикуват, но можеха да циркулират между потребителите). При поискване доставчиците би трябвало също така да могат да ограничават възможността на клиента да изпраща електронни писма. Предлага се текстът да влезе в сила на 1 януари 2020 г. Целта е да се гарантира, че доставчиците на имейл услуги разрешават размяната на съобщения само от идентифицирани потребители, гласи бележка към проекта. Обосновната включва и съображения за сигурност - например нуждите на контратерористичните мерки и предотвратяването на фалшиви бомбени заплахи. Още едно ограничение на интернет Първоначално бизнесът не коментира темата. По-късно вицепрезидентът на групата \"Мейл.ру\" Владимир Габриелян каза, че идеята е \"неподходяка и прекалена\" и представлява както неудобство за потребителите, така и дискриминация срещу руските играчи на пазара - няма предвидени санкции за чужди потребители. Клишас и Бокова са и зад друг, вече приет закон -  този за \"суверенния интернет\" , даващ възможност да държавен регулатор да филтрира интернет трафика, отново с цел защита на Русия, и за строг контрол на \"фалшивите новини\". По-рано парламентът прие и  забрана за анонимност в приложенията  за размяна на съобщения. Отделен пакет, т.нар. Закон на Ярова, изисква от интернет доставчици и телекоми да съхраняват записи от обаждания и интернет история на потребителите за шест месеца. Той доведе и до  сблъсък на руските власти с \"Телеграм\" , едно от популярните по света приложения за чат и микроблогове.", "date": "2019.07.23", "title": "Руснаците задължително да свързват имейла си с мобилен номер, предвижда законопроект"}
{"url": "https://www.dnevnik.bg/sport/2019/07/23/3942133_grigor_dimitrov_se_zavrushta_v_tursene_na_purva_pobeda/", "text": "Григор Димитров се завръща в игра с двубой от първия кръг от турнира на твърди кортове в Атланта. Тенисистът ще играе с представителя на домакините Кевин Кинг, като се очаква мачът да започне след 3.30 часа тази нощ българско време. Американецът е 405-и в световната ранглиста и влезе в основната схема след преминаване през квалификациите. До момента двамата не са играли помежду си. За Димитров това ще е първи мач от ранното му отпадане на \"Уимбълдън\". Българинът загуби още в първия кръг и е в серия от три поредни поражения. Последната му победа е тази  срещу Марин Чилич  на 29 май във втория кръг на \"Ролан Гарос\". Дотук през сезона българинът изпитва трудности, като има 11 победи и 11 загуби. За Григор Димитров и предизвикателството на твърдите кортове -  .", "date": "2019.07.23", "title": "Григор Димитров се завръща в търсене на първа победа от близо два месеца"}
{"url": "https://www.dnevnik.bg/sviat/2019/07/23/3942312_senatut_na_sasht_utvurdi_lobista_mark_espur_kato/", "text": "Сенатът на Съединените щати утвърди номинацията на министъра на сухопътните сили и изпълняващ длъжността ръководител на Пентагона Марк Еспър като постоянен министър на отбраната, предаде \"Ню Йорк таймс\". Сражавалият се в Персийския залив през 1991 г. по-късно става известен като лобист за компанията Raytheon, произвеждаща оръжия и военна електроника за САЩ и съюзници. Така приключва най-дългият досега период, в който Пентагонът няма постоянен ръководител. Еспър  заемаше длъжността временно през последния месец , след като предшественикът му (като и.д.) се оттегли. През декември последният постоянен министър на отбраната Джеймс Матис  напусна поста заради различи я с президента Доналд Тръмп. Пентагонът  отново ще има ръководител  в момент на силно напрежение с Иран, но според \"Ню Йорк таймс\" номинацията му води в Белия дом още един глас, който се присъединява към тези на съветниците, опитващи да окажат влияние върху него по теми като Афганистан, преговорите с Турция заради ракетите С-400 и напрежението с Иран. От друга страна, отбелязва вестникът, седемте месеца след напускането на Матис намалиха ролята на министерството в срещите за сигурността в Белия дом.", "date": "2019.07.23", "title": "Сенатът на САЩ утвърди бившия лобист Марк Еспър като ръководител на Пентагона"}
{"url": "https://www.dnevnik.bg/biznes/2019/07/23/3942313_nisan_planira_da_sukrati_10_hil_slujiteli_po_sveta/", "text": "Японската автомобилостроителна компания Нисан (Nissan) планира да съкрати 10 хил. служители по целия свят в рамките на преструктурирането на корпоративната и производствената система след скандала около бившия шеф на корпорацията Карлос Гон, съобщи агенция \"Киодо\". Съкращенията ще бъдат направени и за сметка на предсрочно пенсиониране на редица работници на компания. По-рано \"Нисан\" обяви планове да съкрати към 2022 година 4800 служители в подразделенията си в Япония и други страни. Влошаването на финансовите показатели обаче е накарало ръководството на корпорацията да преразгледа към повишение тази бройка. С планираните съкращения на персонала компанията ще може да намали разходите си с 270 милиона долара годишно. Чистата печалба на \"Нисан\" се сви през финансовата 2018 година (април 2018-април 2019 г.) в сравнение с предходната с 57.3 на сто до 319 млрд. йени (2.92 млрд. д.). Един от най-големите японски автомобилни концерни се оказа в центъра на скандала, породен от обвинения срещу бившия му шеф Карлос Гон във финансови злоупотреби. Карлос Гон и близкия му сътрудник и бивш член на съвета на директорите на \"Нисан\" Грег Кели бяха арестувани от токийската прокуратура на 19 ноември миналата година по обвинения във финансови злоупотреби. Според прокурорите Гон не е декларирал точния размер на възнаграждения от 9 млрд. йени (над 80 млн. долара) като председател на съвета на директорите на Нисан от 2010 до 2018 година. По данни на следствието той също така е прехвърлил на корпорацията лични финансови загуби от неуспешни операции с ценни книжа през 2008 година. /БТА", "date": "2019.07.23", "title": "\"Нисан\" планира да съкрати 10 хил. служители по света"}
{"url": "https://www.dnevnik.bg/sport/2019/07/23/3942240_video_greshkata_koiato_nikoga_ne_triabva_da_pravite/", "text": "Лятото е време, в което големите футболни клубове правят две неща - подготвят се за новия сезон и опитват да увеличават и ангажират привържениците си по целия свят (второто всъщност го правят целогодишно). \"Ред бул\" (Залцбург) привлече вниманието със забавно видео, с което подгря за предстоящия мач с \"Реал\" (Мадрид), който ще е на 7 август. То представя \"разбора\" на австрийския клуб за мача с \"белия балет\". На него играчите на \"Ред бул\" гледат видео, но не с мачове на съперника, а... балет.", "date": "2019.07.23", "title": "Видео: Грешката, която никога не трябва да правите, когато се готвите за мач с \"Реал\""}
{"url": "https://www.dnevnik.bg/sport/2019/07/23/3942094_meiuedur_stana_specialen_suvetnik_na_kitaiskiia_boks/", "text": "Непобеденият боксьор Флойд Мейуедър стана \"специален съветник\" на олимпийския отбор на Китай, съобщи китайската боксова федерация. 42-годишният американец ще помага на тима да се подготви за летните игри догодина. Партньорството беше обявено в китайската медийна платформа WeChat. В изявлението на федерацията се казва още, че Мейуедър \"ще използва влиянието и способностите си, за да подкрепи боксовия проект на Китай да постигне отлични резултати на олимпийските игри в Токио\". В последните години Мейуедър държеше първото място сред най-добре платените спортисти. Последният мач на американеца беше преди две години, когато победи по боксови правила състезателя от UFC Конър Макгрегър. Само от този мач Мейуедър спечели 275 милиона долара.  Последната изява на американеца дойде на Нова година. Мейуедър, който няма загуба на професионалния ринг в 50-те си мача,  победи в шоумач японския кикбоксьор Теншин Насукава .", "date": "2019.07.23", "title": "Мейуедър стана \"специален съветник\" на китайския бокс за Токио 2020"}
{"url": "https://www.dnevnik.bg/detski_dnevnik/2019/07/23/3942326_sled_vtoro_klasirane_v_sofiia_svobodni_mesta_ima_dori/", "text": "Тази вечер бяха обявени свободните места след второто класиране в профилираните и професионалните гимназии след 7 клас. В столицата свободни места има дори в осемте най-желани училища, съобщи БНТ. В Софийската математическа гимназия има 4 свободни места без квоти с английски език. В 91 НЕГ има четири места за момчета. В ТУЕС едно свободно място без квоти. В 73- то СОУ свободните места са три за момчета. 164- та испанска гимназия има четири свободни места - за едно момче и три момичета. Следва Първа английска, където свободните места са за две момчета и седем момичета. Във Втора английска се търсят три момчета и едно момиче, а в 9- та френска - три момчета и едно момиче също. Трябва да се знае, че за всички свободни места се кандидатства като ученикът се отписва оттам, където е записан в момента и отново подава електронно документи само за свободните за трето класиране места. Подаването става само в училище- гнездо.Този процес е рисков, защото, ако не се прецени добре балът, ученикът може да остане и без предишното си място. За свободните места могат да се борят и некласирани досега ученици.Те могат да подадат документи самостоятелно.", "date": "2019.07.23", "title": "След второ класиране в София свободни места има дори в осемте най-желани гимназии"}
{"url": "https://www.dnevnik.bg/bulgaria/2019/07/23/3942336_zadurjan_e_turgovskiiat_direktor_na_firmata_v_koiato/", "text": "Задържан е търговският директор на фирмата Георги Янков, в която работи - обвиненият за източването на  данните на над 5 млн. българи и фирми от базата данни  на Националната агенция за приходите (НАП) Кристиян Бойков, съобщи \"Нова телевизия\", като цитира МВР. По-рано днес служители на Главната дирекция \"Борба с организираната престъпност\" (ГДБОП)  влязоха в офисите на фирма TAD Group  в столичния квартал \"Изток\". Антимафиотите извършват претърсвания и описи на документи и компютърна техника, които ще бъдат приложени като доказателство към делото за източването на базата данни на НАП. Прокуратурата няма съмнения, че именно Бойков е извършил кибератаката. Бяха разпространи и детайли, какво се е съхранявало в един от иззетите му компютри. Акцията на ГДБОП продължава вече шести час. Обиските идват само часове след като зам. главният прокурор Иван Гешев обяви в интервю пред БНТ, че разследващите вече работят по версията за организирана атака срещу държавата и че  фирмата се занимава с киберрекет . Според него фирмата се е занимавала с киберрекет – прониквала в различни информационни системи и изнудвала собствениците им техни клиенти.", "date": "2019.07.23", "title": "Задържан е търговският директор на фирмата, в която работи Кристиян Бойков"}
{"url": "https://www.dnevnik.bg/photos/2019/07/23/3942006_fotogaleriia_svetovnite_snimki_na_denia_-_23_juli_2019/", "text": "Жител на украинско село разглежда бюлетината, преди да упражни гласа си в мобилна секция за гласуване в Украйна.", "date": "2019.07.23", "title": "Фотогалерия: Световните снимки на деня - 23 юли 2019 г."}
{"url": "https://www.dnevnik.bg/gradska_sreda/2019/07/23/3942292_spasi_sofiia_izdiga_kandidat_za_kmet_na_stolicata/", "text": "Неправителствената гражданска организация \"Спаси София\" предложи един от основателите си - Борис Бонев, за кандидат за кмет на столицата. Това обявиха от организацията днес, на представянето на своя План за София и идеите си за предстоящите местни избори на 27 октомври. \"В следващите месеци ще се решава бъдещето на града ни\", призоваха активистите на организацията. Бонев ще бъде издигнат от инициативен комитет, а не от политическа формация. \"Аз няма да бъда нито усмихнатото лице на корупцията, нито кукла на конци\", каза той. На въпрос дали е преговарял с \"Демократична България\", с която са близки по идеи, той не отрече, но заяви, че е бил търсен от партии и от дясно, и от ляво. Като гражданска организация \"Спаси София\" не може да участва в изборите със своя листа от общински съветници. Затова се предвижда всеки техен кандидат за общински съветник да се яви като независим на местните избори на 27 октомври. Борис Бонев е убеден, че един кмет, дори да няма негови общински съветници, може да се справи. С един професионален екип той би могъл да свърши много полезни неща за София. \"Това, че съм независим кандидат за кмет не означава, че след изборите няма да търсим допирни точки по определени политики с всички останали общински съветници\", каза Бонев пред \"Дневник\". За предизборната кампания \"Спаси София\" ще се финансира, както до сега от дарения на симпатизанти. Всеки, който смята, че може да застане зад нашите принципи и идеи - да дари дори малка сума\", призова кандидатът да столичен кмет. \"Спаси София\" се бори с идеи за по-добра градска среда, срещу презастрояването, за евтин и удобен градски транспорт, за смислени решения в управлението на София. Активистите на сдружението винаги са в епицентъра на най-важните събития за града – те първи съобщиха за поставянето на опасни ограничители \"перки от акула\" по ул. \"Граф Игнатиев\". Сигнализираха прокуратурата, че Столичната община е опростила сериозните санкции на фирмата-изпълнител на ремонта на \"Граф Игнатиев\", които се полагат по договор за просрочването му с 86 дни.  Техните идеи за по-умна организация на градския транспорт тихомълком се възприемат и прилагат от общината, макар и често пъти с голямо закъснение. Предложението им \"Бус ленти – скоростни коридори за градския транспорт\" беше внедрено по бул. \"К. Величков\". Сега там автобусите се движат по трасето на трамвая и вече няма задръствания за колите. Активистите на \"Спаси София\" призовават и за по-лесен достъп на софиянци до Витоша. Тяхното настояване да се възстанови автобусната линия до Златните мостове също беше реализирана от общината. Не случайно днес кметът Йорданка Фандъкова изпревари с коментар включването на \"Спаси София\" в предстоящите местни избори. Според нея инициативата им е политическа, а не гражданска. \"Желая им да работят наистина с желанието да променят града, не само да пречат за неговата промяна, което често се случва\", каза Фандъкова, цитирана от БНР. Кои са активистите на \"Спаси София\"  е 30-годишен, завършил е \"Иновации и технологии\" в Сорбоната. Цени чистия въздух и затова иска градът да има евтин и удобен транспорт, каквито са трамваите и тролеите.  е специализирал финансов мениджмънт в Любляна и вярва, че София може да се преобрази в модерен, подреден и екологичен град, в който ще има достатъчно място както за шофьорите, така и за пешеходците и велосипедистите. в е завършил информационни технологии и е основател на филиала на организацията - \"Спаси метрото\". Той е убеден, подземната железница може да бъде не само вид градски транспорт, но и да стане инструмент за моделиране на бъдещото развитие на града. \"Можем да се похвалим и с ролята на граждански наблюдател върху дейностите на институциите, посочването и коригирането на допуснатите грешки и помагането при тяхното отстраняване, както и показване на правилната посока за дългосрочно и устойчиво развитие на София\", казват те за мисията си.", "date": "2019.07.23", "title": "\"Спаси София\" издигна кандидат за кмет на столицата"}
